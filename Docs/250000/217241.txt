<DOC>
<DOCNO> 217241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur22.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Schrödere 'AB verdiği sözü tutmalı' 
</HEADLINE>
<TEXT>

     Almanya Başbakanı Gerhard Schröder, Türkiye'nin Kopenhag siyasi kriterlerini karşılaması durumunda üyelik müzakerelerinin başlaması, AB'nin verdiği sözü tutması gerektiğini söyledi. 
     Schröder, Başbakan Recep Tayyip Erdoğan tarafından onuruna verilen öğle yemeği öncesinde yaptığı konuşmada, 2004'ün, AB Komisyonu'nun Türkiye'nin müzakerelere başlama sürecine ilişkin karar vermesi bakımından önemli bir yıl olacağını belirterek, kararın hem Türkiye hem de AB'nin geleceği açısından önem taşıdığını kaydetti. 
     Schröder, ''Türkiye, Kopenhag siyasi kriterlerini yerine getirdiğinde, yani demokrasi ve hukuk devleti ilkelerini teminat altına aldığında, insan haklarını ve azınlıkları uygun şekilde koruduğunda üyelik müzakereleri başlamalıdır. Ben bunun için çalışacağım. AB verdiği sözü tutmalıdır'' diye konuştu. 
     Türkiye'nin AB sürecinde önemli reform paketleri çıkardığına işaret eden konuk başbakan, ''Girdiğiniz bu yolda hiç şaşmadan ilerlemeniz için sizi yüreklendirmek isterim. O zaman beklenen başarı gerçekleşecektir'' dedi. 
     Schröder ayrıca, ''Kıbrıs sorununun 1 Mayıs'tan önce zamanında çözüme kavuşması da bu yönde olumlu ek sinyal niteliğinde olacaktır'' diye konuştu. 
     Türkiye'nin üyeliğinin, Türkiye ve Almanya için önemli bir gelişme olacağına işaret eden Schröder, ''Zira Türkiye, Avrupa'ya komşu diğer Müslüman ülkeler için de örnek oluşturabilir. Bu da tüm Avrupa'nın daha fazla istikrara ve güvenliğe kavuşmasını sağlayacaktır'' dedi. 
     Yemeğe, Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, Enerji ve Tabii Kaynaklar Bakanı Hilmi Güler ile Türkiye Odalar ve Borsalar Birliği TOBB Başkanı Rifat Hisarcıklıoğlu da katıldı. 
     
</TEXT>
</DOC>
