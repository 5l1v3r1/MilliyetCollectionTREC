<DOC>
<DOCNO> 214075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo02.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Futbolcular ismen çok şöhret ama sahada takım oyunu yok 
</HEADLINE>
<TEXT>

     Trabzonspor Kulübü Başkanı Atay Aktuğ, Adanaspor karşısında bordo-mavili takımın ortaya koyduğu futboldan memnun olmadığını söyledi. 
     Aktuğ, Adanaspor maçı öncesi teknik heyet değişikliği olduğunu dile getirerek, ''Hocanın bu takıma bu maç için çok şey katıp katmadığını konuşmak yanlış olur. Futbolcular ismen çok şöhret ama sahada takım oyunu yoktu'' dedi. 
     Adanaspor'un onurlu bir mücadele ortaya koyduğunu ifade eden Aktuğ, ''Trabzonspor bu olmamalı. Hoca bu konuda gereğini yapacaktır. Biraz tabi ki zamana ihtiyacı var'' diye konuştu. 
     Futbolculara mağlubiyette moral verdiğini, böylesine galibiyetlerde ise eleştirmenin doğal olduğunu ifade eden Aktuğ, şöyle konuştu 
     ''Böyle galibiyetlerde hoca kendilerine bir şeyler söyleyecektir. Hoca bize bu konuda gerekli raporu verecektir. Kendisinin de yapacağı şeyler vardır. Daha yenidir. Ben kendisine güveniyorum. Gerekli değişiklikleri yapar. Öyle tahmin ediyorum. Trabzonspor, daha iyi bir futbol ortaya koymalıdır.'' Konyaspor ile yapacakları Türkiye Kupası'nda daha iyi bir futbol beklediklerini de kaydeden Aktuğ, bu karşılaşmadan galibiyetle ayrılarak kupa hedeflerine bir adım daha yaklaşmak istediklerini sözlerine ekledi. 
     
</TEXT>
</DOC>
