<DOC>
<DOCNO> 200204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/soneko06.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Kıbrıs seçimlerine müdahale etmeye çalışıyorlar 
</HEADLINE>
<TEXT>

     Ankara Ticaret Odası ATO Başkanı Sinan Aygün, Kıbrıs seçimlerine İngiltere, ABD ve AB'nin açıkça müdahale etmeye çalıştığını bildirdi. 
     Aygün yaptığı yazılı açıklamada, ATO Meclisi ve bir grup basın mensubu ile 2-4 Aralık tarihleri arasında gerçekleştirdiği Kıbrıs gezisini değerlendirdi. 
     14 Aralık'ta yapılacak KKTC seçimlerine İngiltere, ABD ve Avrupa Birliği'nin AB müdahale etmeye çalıştığını belirten Aygün, ''Maalesef Kıbrıs Türk halkının bir bölümünü kandırmayı başarmışlar'' görüşünü savundu. 
     Aygün, şöyle devam etti 
     ''İngiliz Üs Komutanı Grosswith, Annan Planı'nın tanıtımını yapmak için KKTC'deki köyleri dolaşıyor. Amerikan Büyükelçisi Weston, KKTC'de muhalefet partilerinin sözcülüğünü yapıyor. Muhaliflerin internet siteleri Londra'daki bir merkezden finanse ediliyor. Soruyorum KKTC'deki muhalefete yılda 20 milyon euro para akıtan AB, seçimlere müdahale etmiyor da çadır tiyatrosu mu kuruyor Annan Planı KKTC ve Türkiye'ye karşı dört koldan bir saldırı planıdır. Batılı emperyalistler Atatürk'e kabul ettiremedikleri Sevr Anlaşması'nı Denktaş'a kabul ettirmeye çalışıyorlar. Kıbrıs bir kırılma noktasıdır. Kıbrıs'ı kaybedersek arkasından Ege, Güneydoğu ve ardından da İstanbul'u isteyeceklerdir.'' 
     
     AB TÜNELİ 
     Bugün gelinen aşamada Yunanistan'ın AB'nin tam üyesi, Kıbrıs Rum kesiminin ise tam üye olmak üzere olduğunu, bu çerçevede hem AB'nin hem de Birleşmiş Milletler'in Kıbrıs konusunda kendilerini yetkili gördüklerini kaydeden Aygün, ''Kıbrıs sorunu AB tünelinden çıkmadığı sürece Ada'da adil ve kalıcı bir çözüm bulmak mümkün değildir. Öncelikle Kıbrıs sorununun değil, bir sorun yumağı haline gelen AB ile ilişkilerin çözülmesi gerekir. Asıl düğüm buradadır'' dedi. 
     Kendisi Kıbrıs vatandaşı olmasına rağmen seçim takvimi gereği seçimlerde oy kullanamayacağını belirten Aygün, vatandaşlığının bir sembol olduğunu ve oy kullanıp kullanmamasının hiçbir önemi bulunmadığını kaydetti. 
     Aygün, ''Verdiğim mesaj Kıbrıs'ın sahipsiz olmadığı yönünde sıcak bir mesajdır. Eğer Türk halkı Kıbrıs'a sahip çıkarsa oynanan oyunlar bozulur'' dedi. 
     
</TEXT>
</DOC>
