<DOC>
<DOCNO> 201871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur13.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınava yetişmek isterken kaza yaptılar... 
</HEADLINE>
<TEXT>

     Atatürk Üniversitesi AÜ Öğretim Üyesi Yrd. Doç. Dr. Arzu Gülbahçe, Üniversitelerarası Kurul Yabancı Dil Sınavı'na ÜDS girmek için Ankara'ya giderken geçirdiği trafik kazasında yaralandı. 
     Edinilen bilgiye göre, Öner Gülbahçe yönetimindeki 06 KHA 61 plakalı otomobil, Erzincan'a 30 kilometre kala, bariyelerlere çarparak köprüden uçtu. 
     Sürücünün, yolda bulunan su tankına çarpmamak için direksiyonu aniden kırması sonucu meydana gelen kazayı, sürücü hafif sıyrıklarla atlatırken, AÜ Eğitim Fakültesi Eğitim Bilimleri Bölümü Öğretim Üyesi Yrd. Doç. Dr. Arzu Gülbahçe yaralandı. 
     Belinde çatlak tespit edilen Gülbahçe, ilk müdahalenin ardından Erzurum'a sevk edildi. 
     
     ÖĞRETİM ÜYELERİ TEPKİLİ 
     Arkadaşlarının ÜDS'ye yetişmek için eşiyle birlikte Ankara'ya giderken kaza geçirdiğini öğrenen öğretim elemanlar, ''Biz her yıl bu çileyi 2 kez yaşıyoruz. Hükümet ve YÖK, artık ÜDS sorununa acil çözüm getirmeli'' diyerek tepkilerini dile getirdiler. 
     ÜDS'nin bölge merkezlerinde yapılmasını isteyen öğretim elemanları, ulaşım sorunu nedeniyle bu tür üzücü kazaların yaşandığını kaydettiler. 
     Atatürk Üniversitesi'nden sınava yaklaşık bin 500 kişinin katılacağına dikkat çeken öğretim elemanları, şunları söylediler 
     ''Sınava yetişebilmek için aylar öncesinden ulaşım imkanı sağlamaya çalışıyoruz. Buna rağmen uçak ve otobüslerde yer bulamadığımız zaman son çare olarak özel araçlarımızla Ankara'ya gitmek zorunda kalıyoruz. Kış şartlarında yollarda bu tür üzücü kazalar yaşanıyor. Uzun bir yolculuk sonucu Ankara'ya ulaştığımızda rakım farkı nedeniyle sağlık sorunu yaşıyoruz. Ankara'da konaklayacak yer bulamıyoruz. Sınavın artık bölge merkezlerinde yapılması gerekir.'' 
     
     ÖĞRETİM ELEMANLARI İÇİN EK VAGON KONULMUŞTU 
     Ankara'da yarın düzenlenecek ÜDS'ye girmek için uçak ve otobüslerde yer bulamayan öğretim elemanları için trene vagonlar eklenmişti. 
     Sınava gitmek için demiryolu imkanından yararlanmaya çalışan öğretim üyeleri için Ankara seferi yapacak olan trenin, 11-12 Aralık tarihlerindeki seferlerinde yolcu kontenjanının tamamı öğretim üyelerine ayrılmış ve talebin fazla olması üzerine de üçer vagon eklenmişti. 
     
</TEXT>
</DOC>
