<DOC>
<DOCNO> 235812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun11.html </URL>
<DATE> 2004/04/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CBS, işkence gören Iraklı esirlerin fotoğraflarını yayınlayacak 
</HEADLINE>
<TEXT>

     Amerikan CBS televizyonu, Amerikan askerlerinin kötü muamele ettiği Iraklı esirlerin fotoğraflarını yayınlayacak. Esirlere kötü muamelenin yaygın olduğu ve bununla ilgili soruşturma başlatıldığı belirtilen haberde, Irak'ın başkenti Bağdat yakınlarındaki Ebu Garib cezaevindeki mahkumlara kötü muamele edildiğini gösteren fotoğrafların Amerikan ordusunca birkaç hafta önce bulunduğu belirtildi. 
     Fotoğraflardan birinde, bir kutu üzerinde elleri bağlı olarak durmaya zorlanan ve düşerse elektrik çarpacağı söylenen Iraklı mahkum yer alırken, bir başkasında çıplak halde birçok mahkumla bedenine İngilizce hakaret yazılmış bir mahkum aynı karede görülüyor. 
     Ünlü gazeteci Dan Rather'ın konuyla ilgili sorularını yanıtlayan Amerikan ordu sözcüsü Mark Kimmitt, şaşkına uğradığını belirterek, ''Bunlar bizim arkadaşlarımız, her gün birlikte çalıştığımız kişiler, bizi temsil ediyorlar, bizlerle aynı üniformayı giyiyorlar. Bizim askerlerimize düşman tarafından iyi muamele edilmesini bekliyoruz. İnsanlara saygılı davrandığımızı gösteremezsek onlardan aynı şekilde davranmalarını isteyemeyiz'' ifadesini kullandı. 
     Kimmitt, söz konusu kişilerin küçük bir azınlık olduğunu belirterek, ''Irak'taki 150 bin askerden 10'dan azı böyle'' dedi. 
     General Kimmitt, dün Bağdat'ta düzenlediği basın toplantısında, Ebu Garib'teki Iraklı mahkumlara kötü muamele eden 6 askerin askeri mahkemeye verildiğini de belirtmişti. 
     
</TEXT>
</DOC>
