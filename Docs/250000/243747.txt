<DOC>
<DOCNO> 243747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/ykocaomer.html </URL>
<DATE> 2004/05/29/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
En büyük futbol başka büyük yok 
</HEADLINE>
<TEXT>



Uluslararası Olimpiyat Komitesi, 2012 aday adaylarından İstanbulumuz'u adaylığa geçirmedi. Şimdi umutlar kaldı 2016'ya. Orada da durumun ne olacağı, hangi yöne doğru gideceği 2005 Haziran ayında Singapur'da verilecek karardan sonra belli olacak. Yani 2012 Olimpiyatlar'ı bir Avrupa şehrine verilirse ki şu anda öyle gözüküyor 2016'da bir başka Avrupa şehrine olimpiyat vermek şansı zaten çok azalacak. 
Lozan'da yapılan aday adaylarının takdimine ne Spordan Sorumlu Başbakan Yardımcısı ve Devlet Bakanı Mehmet Ali Şahin, ne de Anakent Belediye Başkanı Kadir Topbaş gidebildiler. Gazetelerden okuduğumuza göre, Mehmet Ali Şahin'in gidemeyiş gerekçesi, iki gün sonra mecliste görüşülecek futbol yasasıydı. Anakent Belediye Başkanı Topbaş'ın da işleri yoğunmuş. 
Sporumuzun başında bulunan bir Başbakan Yardımcısı'nın tercihi, ülkemizde futbolun, Olimpiyatlar'dan daha önde geldiğinin bir başka göstergesi oldu. Kaldı ki, Bakan Şahin gitseydi de pek bir şey değişmeyecekti. Ancak bu ülkede Olimpiyat yapılacaksa, bunun bazı olmazsa olmaz şartlarının bulunduğu da artık bilinmelidir. 
Öncelikle Milli Olimpiyat Komitesi kapalı kapılar ardından ortaya çıkacak, kendi içindeki çekişmeleri bir yana bırakacak ve bu ülkede biz görmesek bile 2016, hatta 2020'de yapılacak bir olimpiyatın temelini bugünden atacak. 
Sinan Erdem'in rahmetli olmasından sonra, Milli Olimpiyat Komitesi yalnız uluslararası sahada değil, ülke içinde de ağırlığını yitirmiştir. 2008 Olimpiyatları'nda İstanbul'un finale kalmasının tek nedeninin Rahmetli Sinan Erdem'in uluslararası ilişkileri olduğunu artık herkes herhalde anlamıştır. 
Bu yazıyı okuyanlar sakın ola ki "Olimpiyat Komitesi içinde uyum var" demesinler. Diyen olursa, o uyumun nasıl olduğunu, nerelerden bugünlere gelindiğini belgeleriyle açıklarız. 
Lozan'daki aday kentlerin açıklanma toplantısını Alman televizyonundan izledim. Toplantıdan hemen sonra kendisine mikrofon uzatılan, son beşe kalamayan aday adayı kentlerden Leipzig Belediye Başkanı "2012 Olimpiyat ve Paralimpikleri'nde son beş aday kent arasına kalamadığımız için çok üzgünüz" dedi. 
Biz de h l Paralimpikler'i yok saymaya devam ediyoruz. 




</TEXT>
</DOC>
