<DOC>
<DOCNO> 219289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur01.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Uzan'ın siyasi parti başkanı olması işleri zorlaştırıyor" 
</HEADLINE>
<TEXT>

     Başbakan Recep Tayyip Erdoğan, 28 Mart yerel seçimlerinde, 3 Kasım sonuçlarının bir puan üstünün başarı olduğunu belirterek, rakamların kendilerini şımartmaması gerektiğini söyledi Erdoğan, Kanal 7'de yayınlanan ''İskele Sancak'' programında Ahmet Hakan'ın sorularını yanıtladı. 
     Mitinglerdeki konuşmalarında ''zam yapacağız'' dediğinin anımsatılması üzerine Erdoğan, vatandaşı aldatmanın anlamının olmadığını, zammı bir ay sonraya attıklarında, bunun faturasının yine vatandaşa çıkacağını ifade etti. 
     Erdoğan, mitinglerdeki bazı pankartlarda istismarın olduğunu belirterek, bu tür pankartlar karşısında ''tatlı sert'' davrandığını kaydetti. 
     Yerel seçimlerde bekledikleri oy oranının sorulması üzerine Erdoğan, bunu yanlış bulduğunu, partisini bir yere kilitlemek istemediğini vurguladı. 
     Başbakan Erdoğan, 3 Kasım seçimlerindeki oy oranlarının yüzde 34.4 olduğunu hatırlatarak, bu seçimlerdeki hedeflerinin bunun üstüne çıkmak olduğunu bildirdi. 
     ''Bunun 1 puan yukarısı da başarı mı '' sorusunu Erdoğan, ''Evet'' diye yanıtladı. Erdoğan, başarı olarak yüzde 34.4'ün üstünü gördüklerini, emin adımlarla gittiklerini vurgulayarak, ''Hedefimiz dün buydu, bu defa bunun daha üstüne çıkabilmek. Bu 1, 5, 10 olur, bu halkımızın teveccühü... Halkımızın o teveccühünü kazanabilmek için çalışıyoruz'' dedi. 
     Erdoğan, yerel seçimlerde seçilen partilileri yeniden ciddi bir eğitime tabi tutacaklarını, belli aralıklarla bazı ülkelere göndereceklerini bildirdi. Başbakan Erdoğan, başka ülkelere seyahatin ufuk kazandıracağını, uygulamaların yerinde görüleceğini söyledi. 
     CHP'nin laf ürettiğini ancak hizmet üretme anlayışının olmadığını savunan Erdoğan, Büyükşehir Belediye Başkanı seçildiğinde İstanbul'u ''CHP zihniyeti''nden devraldığını, bu sırada kentte çöp dağlarının bulunduğunu, suların akmadığını, zehir soluduklarını söyledi. 
     
     ''RAKAMLAR BİZİ ŞIMARTMAMALI'' 
     Yerel seçimler öncesi yapılan kamuoyu araştırmaları hakkındaki değerlendirmesinin istenmesi üzerine Erdoğan, asıl kamuoyu araştırmasının 28 Mart'taki seçimler olduğunu kaydetti. 
     ''Halkımız AK Parti'ye 28 Mart'ta büyük teveccüh gösterirse bu bizim tevazuumuzdan bir şey götürmez'' diyen Erdoğan, hiçbir zaman rakamların kendilerini şımartmaması gerektiğini belirtti. Erdoğan, kendilerine teveccühün artmasıyla sorumluluklarının da artacağını bilmeleri ve bunun gereğini yapmaları gerektiğini vurguladı. 
     Erdoğan, ''Güçlü muhalefet olmasını istemez misiniz '' sorusuna karşılık, nitelik olmadıktan sonra sayısal açıdan muhalefetin fazla olmasının öneminin bulunmadığını belirtti. 
     TBMM'de görüşülen Kamu Yönetimi Reformu'na yönelik CHP'nin tutumunu da eleştiren Erdoğan, ''Parlamentoyu oyalamakla ne elde ediyorsunuz '' diye sordu. Erdoğan, maddeler üzerinde söz istenip 1 saat konuşulduğunu ancak bu konuşmanın madde üzerinde olmadığını kaydederek, zaman öldürmenin TBMM'nin varlığına bir yerde saygısızlık anlamına geldiğini söyledi. 
     Erdoğan, bu tasarının TBMM'den geçmesinin ardından, çarşamba günü Bakanlar Kurulu'na belediyeler ve il özel idareleriyle ilgili yasayı getireceklerini bildirdi. 
     
     ''TEMEL REİSLİK BANA YAKIŞIR'' 
     CHP'de kendilerine yönelik dağılmamış bir kuşkunun bulunup bulunmadığına ilişkin soru üzerine Başbakan Erdoğan, bir karikatürde Temel Reis olarak CHP Genel Başkanı Deniz Baykal'ın, Kabasakal olarak da kendisinin gösterildiğini anlattı. Erdoğan, ''Temel Reislik bana yakışır. Karadenizli'yim, Akdeniz'den Temel Reis çıkmamış. Karikatürize ederken de yakıştıracaksınız. Üstelik benim sakalım yok'' diye konuştu. 
     ''Partinin adında 'Cumhuriyet' kelimesi olmasının Cumhuriyet'i onlara vermeyeceğini'' ifade eden Erdoğan, bunların lafla olmayacağını, yaşanacağını, kimin yaşayıp uyguladığının da halkın nezdinde belli olduğunu vurguladı. 
     Başbakan Erdoğan, Cumhuriyet çocuğu olduğunu, Cumhuriyet'e sonuna kadar sahip çıktığını ve bunu CHP ile tartışmaya götürmeyeceğini ifade etti. 
     Erdoğan, bir soru üzerine, Genç Parti Genel Başkanı Cem Uzan'ın bir siyasi parti genel başkanı olmasının işlerini bir anlamda zorlaştırdığını kaydetti. Uzan Grubu'yla siyasi bir savaşının bulunmadığını, fakat yapılan uygulamaların kamuoyunda sanki siyasi bir linçmiş gibi değerlendirildiğini ifade eden Erdoğan, Uzan Grubu'na ait şirketlerin ivedilikle satılarak borçların ödeneceğini söyledi. 
     
     ''MESLEK LİSELERİ SORUNUNU ÇÖZECEĞİZ'' 
     Başbakan Recep Tayyip Erdoğan, meslek liselerinin üniversiteye giriş yolunda önlerinde engel bulunduğunu ve bu sorunu kesinlikle çözeceklerini bildirdi. 
     Bugüne kadar Milli Eğitim Bakanlığı, Üniversitelerarası Kurul ve YÖK olarak komisyon çalışmaları ile ''havayı germeden bu işi götürmek'' istediklerini ancak bekledikleri adımların atılmadığını belirten Erdoğan, sorunun çözülmemesi konusunda ısrar edilmesi halinde, hükümet olarak konuyu TBMM'ye getirerek kesinlikle çözeceklerini kaydetti. 
     Erdoğan, yoğun gezi programı nedeniyle ailesine yeterli vakit ayıramamaktan da şikayet etti. 
     ''Başbakanlık sürecinde özellikle spor yapamıyorum'' diye konuşan Erdoğan, yağlı yemeklerden kaçındığını, geziler dolayısıyla da simit ve peynirle idare ettiğini anlattı. 
     
     BAŞKA PARTİYİ DESTEKLEME KARARI 
     Partisinin Batman ve Mardin'de aday gösteremediğinin hatırlatılması üzerine Erdoğan, çok üzgün olduğunu söyledi. Erdoğan, ''İstifalarını vereceklerse istifa etsinler, aksi takdirde yönetimleri görevden alacağız. Batman istifa etmiş, Mardin de etmezse alacağız'' diye konuştu. 
     Partisini en güçlü olduğu yerlerde seçime sokmamaya tahammül edemeyeceklerini, böyle bir teşkilat terbiyesi vermediklerini ve almadıklarını vurgulayan Erdoğan, bu iki ilde başka bir siyasi partiyi destekleme kararı alacaklarını bildirdi. 
     Kıbrıs'a yönelik soruları da yanıtlayan Erdoğan, Kıbrıs'taki görüşmelerde bardağın dolu tarafına baktıklarını, herkesi kızdırarak, küstürerek, düşman kazanarak bir yere varmanın mümkün olmadığını dile getirdi. 
     
     KKTC'NİN MENFAATLERİ 
     KKTC'nin menfaatleri bir kenara itiliyorsa, o zaman tavırlarını koyacaklarını ifade eden Erdoğan, 1974'teki heyecanı yaşayarak geldiklerini anlattı. Erdoğan, ''30 yıl geçti, ortada bırakamayız. Uzun vadede bize ne kazandırırı düşünmemiz lazım. Olumsuz davranamayız, olumlu, yapıcı davranmamız, bu işi çözüme kavuşturmamız lazım'' diye konuştu. 
     Erdoğan, KKTC Cumhurbaşkanı Rauf Denktaş'ın perşembe günü, KKTC Başbakanı Mehmet Ali Talat ve Başbakan Yardımcısı Serdar Denktaş'ın ise yarın Türkiye'ye geleceklerini belirterek, Rauf Denktaş'tan gelişmeleri dinleyeceğini kaydetti. 
     
     ''DUVAR DEĞİL, KÖPRÜ'' 
     İsrail'de örülen duvara ilişkin değerlendirmesinin sorulması üzerine Erdoğan, dünyada duvarların yıkıldığı bir dönemde, İsrail'de bu duvarın yapılmasını kınadığını söyledi. Duvarı, ''utanç duvarı'' olarak nitelendiren Erdoğan, duvarları örmenin çok anlamsız olduğunu, dünyanın duvarlara değil, birliktelikleri kuracak köprülere ihtiyaç duyduğunu belirtti. 
     Erdoğan, bir soru üzerine, dinin istismarına açık yöntemlerle siyaset yapıldığını, bunlara göz yumulduğunu, bunun hatasına zaman zaman belki kendilerinin de düştüğünü anlatarak, siyaseti, asla dini istismar ederek yapamayacaklarını kaydetti. 
     İslam Ortak Pazarı denildiğinde bunun bir kamplaşma olacağını kaydeden Erdoğan, ''Ortak pazar oluşturacaksanız, sadece İslam dediğiniz zaman İslam ülkeleri arasında tıkanır kalırsınız. Ekonomide artık belli bir bölge yok'' dedi. 
     
</TEXT>
</DOC>
