<DOC>
<DOCNO> 247968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/axspo01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vefa borcu 
</HEADLINE>
<TEXT>


Başkan Haluk Ulusoy'un emriyle, Mercedes firmasının, yöneticilerin kullanması amacıyla Futbol Federasyonu'na tahsis ettiği araçlardan birinin, üç aydır Ersin Taranoğlu tarafından kullanıldığı ortaya çıktı 




55 araç dağıtıldı 
BAŞKAN Haluk Ulusoy, 7 yıl önce kendisini "atama ile başkanlık koltuğuna oturtan" eski Orman Bakanı Ersin Taranoğlu'na vefa borcunu, Futbol Federasyonu'nun Mercedes marka otomobillerinden birini tahsis ederek ödedi Federasyonun, sponsorlarından Mercedes ile geçen yıl yaptığı anlaşma çerçevesinde verilen 55 adet araç, değişik kademedeki yönetici ve görevlilere dağıtılmıştı. Bu arada söz konusu araçlardan birinin, Ulusoy'un keyfi tutumu ile yakın dostu Taranoğlu'na tahsis edildiği saptandı. 

Benzini de bedava 
TARANOĞLU'NUN, benzini de bir başka sponsor şirket Shell tarafından karşılanan A 160 tipi aracı, üç ayı aşkın bir süredir kullandığı belirlendi. Genç Parti Genel Başkanlığı Yardımcılığı sıfatıyla, siyasete dönen, ancak 26 Mart yerel seçimlerinde başarısız olduktan sonra bu görevden ayrılan Taranoğlu'na, söz konusu Mercedes'in aynı dönemlerde verilmesi de dikkat çekti. Ulusoy - Taranoğlu dostluğu, dönemin Federasyon Başkanı Abdullah Kığılı'nın 3 Kasım 1997'de görevinden istifa etmesinden sonra perçinlenmişti. 

Tartışma yaratmıştı 
1997'DE Küba'da bulunan Spordan Sorumlu Devlet Bakanı Yücel Seçkiner'e vekalet eden Orman Bakanı Ersin Taranoğlu, 3813 sayılı yasanın 7. maddesi gereği iki başkanvekilinden biri olan Haluk Ulusoy'u, vekaleten Futbol Federasyonu başkanlığına atamıştı. Söz konusu atama, kamuoyunda tartışma yaratırken, Ulusoy'un vekaleti 21 - 22 Aralık'ta yapılan olağanüstü genel kurul ile asalete dönüşmüştü. Seçimde rakiplerine üstünlük sağlayan Haluk Ulusoy, o gün oturduğu federasyon başkanlığı koltuğunu bir daha bırakmadı. 





</TEXT>
</DOC>
