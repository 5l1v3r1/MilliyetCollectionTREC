<DOC>
<DOCNO> 213350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo22.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar ve Türkiye'de ilk kez bir final oynanacak... 
</HEADLINE>
<TEXT>

     UEFA'nın 2004-2005 sezonunda, 25 Mayıs 2005 tarihinde Avrupa Şampiyonlar Ligi final maçının İstanbul Atatürk Olimpiyat Stadı'nda yapılmasına karar vermesiyle, Türkiye'de ilk kez futbolda Avrupa kupalarında bir final maçı oynanacak olmasının heyecanı yaşanıyor. 
     Halen Galatasaray Futbol Takımı'nın maçlarını oynadığı Atatürk Olimpiyat Stadı, 31 Temmuz 2002'de Galatasaray ile Yunanistan'ın Olympiakos takımları arasında yapılan özel maçla kapılarını sporseverlere açmıştı. 
     Türkiye'nin en fazla seyirci kapasiteli, Uluslararası Olimpiyat Komitesi IOC , Uluslararası Amatör Atletizm Federasyonu IAAF ve Uluslararası Futbol Federasyonları Birliği FIFA kural ve koşullarını karşılayan Türkiye'deki tek stat olan Atatürk Olimpiyat Stadı'nın toplam kapasitesi 80 bin 597 kişi. 
     Karşılıklı 2 kapalı tribünü bulunan statta, batı tribünü 27 bin 763, doğu tribünü 26 bin 164 kişi, kale arkalarında yer alan kuzey ve güney tribünleri ise 13 bin 335'er kişi alıyor. Stat içinde özürlü seyirciler için 400 kişilik bölüm, medya mensupları için de 2 bin koltuk ayrılmış durumda. 
     134 giriş, 148 de çıkış kapısı bulunan stadın, 12 dakikada tamamıyla boşaltılması, stat bünyesinde açık ve kapalı olmak üzere toplam 18 bin 900 araçlık otopark alanı planlanmış durumda. 
     Stat içinde erkekler için 100 tuvalet, 100 lavabo, bayanlar için 90 tuvalet, 60 lavabonun yanı sıra özürlü erkek ve bayanlar için de tuvalet ve lavabolar yer alıyor. Mimarlığını Michel Macary ve Aymeric Zublena'nın yaptığı dünyanın en modern statlarından birisi olan Atatürk Olimpiyat Stadı yaklaşık 120 milyon dolara mal oldu. 
     
     5 YILDIZ APOLETİ DE VAR 

     Ulaşım ve yol sorunu nedeniyle Türkiye'de sürekli eleştirilen Atatürk Olimpiyat Stadı, kısa bir süre önce UEFA Stat ve Güvenlik Komitesi tarafından ''5 yıldızlı statlar'' listesine alınmıştı. 
     UEFA'nın 5 Kasım 2003 tarihinde Atatürk Olimpiyat Stadı'na yaptığı ziyaret sonrasında Türkiye Futbol Federasyonu'na gönderilen rapora göre Avrupa'da bu kategoriye ulaşabilen toplam 20 stat bulunduğu bildirilmişti. 
     Atatürk Olimpiyat Stadı'nın, UEFA Stat ve Güvenlik Komitesi'nin değerlendirmede kıstas aldığı ve aralarında uluslararası ulaşım hava alanı imkanı da dahil olan toplam 20 maddelik istekleri tam anlamıyla karşıladığı ifade edilmişti. 

     
</TEXT>
</DOC>
