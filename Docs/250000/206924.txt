<DOC>
<DOCNO> 206924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinçer'in yaptığı zihin egzersizi...' 
</HEADLINE>
<TEXT>

   Başbakanlık Müsteşarı Ömer Dinçer'e Başbakan Yardımcısı Şahin'den destek Yaptığı konuşma, cumhuriyetin halka malolması için daha neler yapılabilir düşüncesinden ibaret 
      ÖNDER YILMAZ Ankara 

   
   Başbakan Yardımcısı Mehmet Ali Şahin, AKP'yi şizofren olmakla suçlayan CHP Genel Başkanı Deniz Baykal'ın çaresizlik içinde olduğunu ve rejim tartışması başlatarak siyasi rant elde etmek istediğini söyledi. 
   Şahin, Milliyet'e yaptığı açıklamada Başbakanlık Müsteşarı Ömer Dinçer'in geçmişte cumhuriyete ilişkin sözlerini eleştiren Baykal'a sert yanıt verdi. Dinçer'in bu konuşmayı 8 yıl önce yaptığını anımsatan Şahin, "Konuşması tamamen cumhuriyetin halka mal olması için daha neler yapılabilir düşüncesinden ibarettir. Toplumun bütünlüğünün en büyük teminatı olan İslam dininin cumhuriyetimizle nasıl kaynaşması gerektiğini irdeliyor ve cumhuriyetin daha nasıl güçlü kılınabileceğini araştırıyor" dedi. Toplumun en büyük değerlerinden olan dinin cumhuriyetle bağdaştırılabilmesi için zihin egzersizi yapmanın kötü bir yanı olmadığını dile getiren Şahin, asıl bunu siyasete çekerek rant elde etmek isteyenlerin yanlış yaptıklarını savundu. 
   Şahin, Baykal'ın Dinçer'in sözlerini yanlış yere çekerek Türkiye'de gerginlik yaratmak istediğini savunurken, AKP'yi rejim karşıtıymış gibi göstermeye çalıştığını öne sürdü. Şahin şöyle konuştu "Yerel seçimlere girerken ana muhalefet adına söyleyecek hiçbir şey bulamayan Baykal, kendi programında vaat ettiklerini unutarak kamu yönetimi reformunu rejim karşıtı çalışma olarak gösteriyor. Bu çaresizliğin göstergesidir. Korkarım, CHP 1999 seçimlerinde olduğu gibi ilk seçimlerde yeniden barajın altında bu gidişle kalmaya adaydır. CHP kamplaşmalar oluşturarak siyasi rant elde etmeyi amaçlıyor." 
   
   
   
</TEXT>
</DOC>
