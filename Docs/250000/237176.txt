<DOC>
<DOCNO> 237176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko14.html </URL>
<DATE> 2004/05/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Öğretmene konut kolaylığı... Ödemeler, oturduktan sora başlayacak 
</HEADLINE>
<TEXT>

     Toplu Konut İdaresi TOKİ , ilköğretim öğretmenleri için Ankara-Sincan Yenikent'te yapacağı konutların geri ödemesi konusunda, öğretmenlere özel ödeme kolaylığı getiriyor. 
     TOKİ Başkan Vekili Erdoğan Bayraktar, İlksan'ın Yenikent'teki arazisine yapılacak 3 bin 80 konutun geri ödemesinde, öğretmenlerden, peşinat dışında konut teslim edilene kadar taksit almayacaklarını bildirdi. Bayraktar, ''Öğretmenlerinin gelir durumunu biliyoruz. Bu nedenle, konut edinmelerini kolaylaştırmak için öğretmenlere özel ödeme kolaylığı getirdik. İlköğretim öğretmenleri, konut teslim edildikten sonra, kira öder gibi taksit ödeyecek'' dedi. 
     Bayraktar'ın verdiği bilgiye göre, İlksan'ın Sincan-Yenikent'te bulunan arsasına yapılacak 3 bin 80 konutun proje çalışmaları tamamlandı. Arsanın imar planı değişikliği yapılarak, altyapı projeleri ile birlikte belediyeye onaya gönderildi. İhalesi 30 gün içinde yapılacak konutların 2 bin 548'i 3 1, 312'si 2 1, 220'si 1 1 modelde olacak ve büyüklükleri net 80 metrekare ile 120 metrekare arasında değişecek. 
     Ödeme koşulları konusunda İlksan ile ikinci bir protokol daha imzalanacağını kaydeden Bayraktar, başvuruların İlksan tarafından toplanacağını ve konut almak isteyen öğretmenlerden yüzde 10 veya yüzde 25 peşinat alınacacığını kaydetti. Konutlar 12 ayda teslim edilecek ve teslim tarihine kadar öğretmenlerden peşinat dışında taksit alınmayacak. Bir yıl taksit ödenmemesi nedeniyle, konutların geri ödeme süresi 120 aydan 132 aya çıkarılacak. 
     Konut sayısından fazla başvuru olması halinde, hak sahipleri kura ile belirlenecek. 
     En fazla 9 kat olarak projelendirilen konutlarla birlikte, konut alanına bir lise, 2 ilköğretim okulu, ticari, sosyal, dini hizmet merkezi yapılacak. Arsanın büyük bölümü yeşil alan olarak ayrılacak. 
     İnşaatına Temmuz-Ağustos'ta başlanması planlanan konutların gelecek yıl Ağustos-Eylül'de teslimi öngörülüyor. Konutların fiyatı ve taksitler, inşaat ihalesinin tamamlanmasından sonra belli olacak. Taksitler, 6 ayda bir memur maaş katsayısındaki artış oranında artırılacak. 
     Ödenecek peşinat ne kadar yüksek olursa başlangıç taksitlerinin de daha düşük olabileceğini belirten Bayraktar, ''Ancak her halükarda taksitler, civardaki kira tutarından yüksek olmayacak'' dedi. 
     
     TALEP ÇOK FAZLA 

     İlksan yetkililerinin verdiği bilgiye göre, söz konusu konut projesi için talebi öğrenmek için yapılan anket çalışmasında, 5 bine yakın olumlu yanıt alındı. Konutların satış fiyatı ve taksitlerin belirlenmesinden sonra bu sayının kesinleşeceği ve kesin talebin muhtemelen Temmuz-Ağustos aylarında toplanabileceği kaydedildi. 
     İlksan'ın halen 250 bin civarında üyesi bulunduğunu, üyelerine derecelerine göre 2.3 milyar lira ile 3.4 milyar lira arasında düşük faizli, 1 yıl vadeli nakit kredisi kullandırdığını anlatan yetkililer, kredinin tutarının 10 milyar liraya kadar artırılmasının mümkün olduğunu ancak kredinin vadesinin düşük olması nedeniyle öğretmenlerin geri ödemede zorlanabileceğini belirttiler. Bu nedenle, söz konusu kredinin konut projesinde kullandırılıp kullandırılmayacağı konusunda henüz bir karar verilmedi. 

     
</TEXT>
</DOC>
