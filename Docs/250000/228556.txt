<DOC>
<DOCNO> 228556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yasam/yas01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçakçıları mermi durdurdu 
</HEADLINE>
<TEXT>

   Boğaz'da mazot kaçakçılığı yapan iki tekne, ateş açılarak durdurulabildi 
      MUSTAFA KURTARAN İstanbul 
   
   İstanbul Boğazı'nda bekleyen bir tankerden aldıkları akaryakıtı iki tekneyle kıyıya getirmek isteyen altı kişiden ikisi, 25 ton kaçak mazotla yakalandı. Marmara Denizi'nde kaçak mazot yüklendiği ihbarı alan polis, deniz birimlerinin de yardımıyla tekne ve botlarla Samatya açıklarında pusu kurdu. 
   İki teknenin transit geçiş için Ahırkapı'da demirleyen bir tankerden kaçak mazot yükleyerek sahile doğru harekete geçtiği görülünce operasyon başladı. 'Dur ' ihtarına uymayan tekneler kaçınca, deniz polisi peşlerine düştü. 
   
   Bir tekne 'vuruldu' 
   Tüm uyarılara rağmen durmayan teknelere deniz polisi sonunda ateş açtı. Ateş sonucu hasar gören teknelerden biri karaya sürüklendi. Denize atlayarak kaçan zanlılardan ikisi yakalanırken, dördü izini kaybettirdi. Samatya Balıkçı Barınağı'nda demirletilen teknelerden 25 ton kaçak mazot çıktı. Gözaltına alınan iki zanlının sorgusu sürüyor. 
   
   
</TEXT>
</DOC>
