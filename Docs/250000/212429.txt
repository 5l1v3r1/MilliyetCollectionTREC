<DOC>
<DOCNO> 212429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur07.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Soba zehirlenmelerine dikkat... 
</HEADLINE>
<TEXT>

     Kış mevsiminde özellikle rüzgarlı havalarda çok sayıda insanın ölümüne yol açan soba zehirlenmelerinin, tüpgazla çalışan şofben ve katalitik sobalarda gaz sızıntısı olmasa da ortaya çıkabileceği belirtildi. Uzmanlar, yatmadan önce sobaların söndürülmesi uyarısında bulunuyorlar. 
     Erciyes Üniversitesi Tıp Fakültesi Acil Tıp Ana Bilim Dalı Öğretim Üyesi Yrd. Doç. Dr. Levent Avşaroğulları, tıp dilinde karbonmonoksit zehirlenmesi olarak adlandırılan soba zehirlenmelerinin, halk arasında sadece duman ve gaz sızıntısı veya kaçağı durumlarında ortaya çıktığının sanıldığını belirtti. 
     Karbonmonoksit zehirlenmelerinin, ortamdaki oksijenin azalması sonucu ortaya çıktığını belirten Avşaroğulları, şu bilgileri verdi 
     ''Özellikle rüzgarlı havalarda, sobadaki ateşin sönmesi ve dumanın bacadan çıkamaması sonucunda zehirlenmeler ortaya çıkmaktadır. Tüpgazla çalışan şofben ve katalitik sobalarda da gaz kaçağı veya sızıntılar zehirlenmelere yol açmaktadır. Ancak halk arasında bilindiği gibi, sadece bu durumlar zehirlenmeye neden olmaz. Bunun yanı sıra tüpgazla çalışan şofben ve katalitik sobalar, herhangi bir kaçak veya sızıntı olmasa bile zehirlenmelere yol açabilir. Bu tür ısıtıcıların uzun süre çalışmasıyla, ortamda oksijen miktarı azalır ve karbonmonoksit oranı artar. Bu durumda karbonmonoksit, kandaki oksijenin yerine geçip, vücuttaki tüm dokuların oksijensiz kalmasına ve zehirlenmeye yol açabilir.'' 
     
     İLK MÜDAHALE VE ÖNLEMLER 

     Karbonmonoksit zehirlenmesinin, başağrısı, bulantı, sersemlik hissi, kulak çınlaması, yorgunluk, düşünmede güçlük çekme, dikkati toplayamama, göğüs ağrısı, çarpıntı, uyuşukluk, deride renk değişikliği ve görme bozuklukları gibi belirtilerle ortaya çıktığını anlatan Avşaroğulları, zehirlenme durumunda yapılması gerekli ilk müdahale şekillerini şöyle sıraladı 
     ''Zehirlenme fark edildiğinde, öncelikle ortam havalandırılmalıdır. Zehirlenen kişi hemen temiz havaya çıkarılmalı, bol oksijen alması sağlanmalıdır. Hastanın bilinci yerindeyse derin ve sık soluk alması istenmelidir. Bu ilk müdahalenin ardından hastalara mutlaka oksijen tedavisi uygulanmalıdır. Bunun için vakit kaybetmeden acil servis merkezlerine başvurularak, hastanın en yakın sağlık merkezine ulaşması sağlanmalıdır. Kalp-damar hastaları, gebeler, bebekler, kronik akciğer rahatsızlığı bulunanlar ve kansızlık şikayeti olanlar daha kolay zehirlenebilmektedir. Bu nedenle bu kişilerin daha dikkatli olması gerekmektedir.'' 
     
     SOBALARI SÖNDÜRÜN 

     Ankara Büyükşehir Belediyesi İtfaiye Daire Başkanı Faruk Kurutuz ise soba zehirlenmelerinin büyük bir kısmının ihmal ve dikkatsizlikten kaynaklandığını belirterek, ''yatmadan önce sobanın mutlaka söndürülmesi ve yatılan mekanlarda yanan soba bulunmaması'' uyarısında bulundu. 
     Karbonmonoksit zehirlenmelerinin genelde, baca tıkanması, sobaların hatalı kullanılması ve rüzgar nedeniyle dumanın dışarıya atılamamasından kaynaklandığını vurgulayan Kurutuz, ''Yaşanan bu olayların büyük kısmı ihmal ve dikkatsizlikten kaynaklanıyor. Bu şekildeki olayların yaşanması ve insanların hayatlarını kaybetmemeleri için bazı önlemleri almaları yeterli olacaktır'' dedi. 
     
     ALINMASI GEREKEN ÖNLEMLER 

     Kurutuz, soba zehirlenmelerinin önüne geçilebilmesi için alınması gereken önlemleri şöyle sıraladı 
     ''-Rüzgarlı havalarda soba yakılırken dikkatli olunmalı, -Sobalar mümkünse erken saatlerde yakmalı, -Devamlı soba yakılması gerektiği zamanlarda soba yatılacak saate kadar yakılmalı, yatmadan önce soba söndürülerek kovalar odalardan ve salonlardan dışarı çıkartılmalı, -Yatılan kapalı mekanda yanan soba bulunmamalı, -Bacaların üzerine mutlaka, paslanmaz sacdan muhafaza yaptırılarak rüzgarın aşırı basıncı engellenmeli, -Bacalar, yılda en az bir defa temizletilmeli, -Kovalar, sobanın tahliye çıkışına kadar odun ve kömürle doldurulmamalı, -Tasarruf düşüncesiyle sobanın arka kısmındaki kelebek kilidi ve sobanın altındaki havalandırma mandalı kapatılmamalı.'' 
     
     ''KATALİTİK SOBA VE ŞOFBENE DİKKAT'' 

     Kurutuz, kış aylarında LPG zehirlenmelerinin de sık yaşandığını belirterek, odalarda katalitik soba kullanılmaması gerektiğini söyledi. 
     Katalitik sobanın oda içindeki oksijeni yok ettiğini vurgulayan Kurutuz, odadaki oksijenin tükenmesiyle sönen sobanın gazı bulunulan ortama vermesiyle zehirlenme olayının yaşandığını belirtti. 
     Banyolara yerleştirilen şofbenlerin de gaz zehirlenmelerine yol açtığına dikkati çeken Kurutuz, şofbenlerin banyolara kurulmaması, ev içerisine yerleştirilen şofbenlerin de gaz çıkışı yapılarak mutlaka bir bacayla irtibatlandırılması gerektiğini sözlerine ekledi. 
     
</TEXT>
</DOC>
