<DOC>
<DOCNO> 237232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy27.html </URL>
<DATE> 2004/05/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
CHP'li milletvekili Aydın olağanüstü kurultay istedi 
</HEADLINE>
<TEXT>

     İstanbul Milletvekili Hasan Aydın, CHP'nin seçimlerde başarılı olma koşulunun, olağanüstü kurultay ve kurultayda yapılacak tüzük değişikliğine bağlı olduğunu söyledi. 
     Alınan bilgiye göre Aydın, grup toplantısının basına kapalı bölümünde yaptığı konuşmada, CHP milletvekillerinin kuvayı milli geleneğinden gelen bir partinin milletvekilleri olduğunu belirterek, ''Hiçbir CHP milletvekili, milletvekili arkadaşlarıyla yemek yemek veya toplantı yapmak için kimseden izin almaz. Allah'tan başka kimseden korkmaz.'' diye konuştu. 
     Partiye kamuoyu desteğinin artması için kadro değişiminin şart olduğunu ve bu nedenle olağanüstü kurultayın toplanması gerektiğini bildiren Aydın'ın, seçimlerde başarı sağlanmasının da tüzük değişikliğine bağlı olduğunu ifade ettiği kaydedildi. 
     Hasan Aydın'ın konuşması sırasında ''Buradaki tüm arkadaşlarım benimle aynı görüşleri paylaşıyor'' sözlerinin bazı CHP milletvekillerinin tepkisine yol açtığı belirtildi. Kastamonu Milletvekili Mehmet Yıldırım ve Osmaniye Milletvekili Necati Uzdil'in, ''Kendi adına konuş. Hem sen Parti Meclisi'ne girmek için tüzük değişikliklerine oy vermedin mi '' diye tepkilerini ortaya koyarken, Aydın'ın da bu sözlere, ''Evet bir hata yaptım ve şimdi bu hatamdan dönmek istiyorum'' diye yanıt verdiği öğrenildi. 
     
</TEXT>
</DOC>
