<DOC>
<DOCNO> 223062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun31.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırplar ve Arnavutlar çatıştı 3 ölü 
</HEADLINE>
<TEXT>

     Kosova'nın Mitrovitsa kentindeki Arnavutlar ile Sırplar arasında çatışma çıktığı bildirildi. 
     Çatışmada 3 kişinin öldüğü ve Arnavutlar ile Sırplar arasında bölünmüş kentteki NATO barış gücünün, tarafları ayırmak için göz yaşartıcı bomba ve kauçuk mermi kullandığı belirtildi. 
     Çatışma sırasında 50'den fazla kişinin yaralandığı kaydedilirken, hastane yetkilileri, onlarca Arnavutun tedavi görmek üzere hastaneye getirildiğini söylediler. 
     Sırp tarafından da 22 kişinin yaralandığı ve 5'inin durumunun ağır olduğu ifade edildi. 
     Çatışma öncesinde, tarafların toplanması üzerine harekete geçen NATO barış gücü askerlerinin, Arnavutlarla Sırpları birbirinden ayıran köprüyü kapattıkları, ancak buna rağmen şiddetin önüne geçilemediği kaydedildi. 
     Arnavutlar ile Sırplar arasındaki gerginlik, Arnavutların, 2 çocuğun nehirde boğulmasından Sırpları sorumlu tutmaları üzerine artmıştı. Arnavutlar, iki çocuğun, bir gün önce yaralanan Sırp gencin intikamını almak isteyen Sırplar tarafından boğulduğuna inanıyor. 
     
</TEXT>
</DOC>
