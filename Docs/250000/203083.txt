<DOC>
<DOCNO> 203083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/dunya/dun01.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Denktaş'a Danışmanını değiştir 
</HEADLINE>
<TEXT>

   Başbakan Erdoğan, 'Yıllar yılı aynı danışman ekibiyle gelmiş, bu noktada farklı bakış getirilemez' diyerek, Denktaş'a danışmanı 'Prof. Soysal'ı değiştir' mesajı yolladı 
      ABDULLAH KARAKUŞ Taşkent 

   
   Özbekistan'ın başkenti Taşkent'e dün giden Başbakan Recep Tayyip Erdoğan, burada gazetecilerle yaptığı sohbet sırasında KKTC Cumhurbaşkanı Rauf Denktaş'a, isim vermeden Prof. Mümtaz Soysal'ı kastederek, "Danışmanlarını gözden geçir ve değiştir" uyarısında bulundu. Erdoğan şöyle konuştu "Türk ya da yabancı, niye yıllar yılı aynı danışman ekibiyle gelmiş Bu noktada farklı bir bakış getirilemez. Biz de zaman zaman Türkiye olarak değerlendirmeyi yapıp KKTC'ye düşüncelerimizi anlatacağız." 
   Erdoğan, Denktaş'ın müzakerecilikten çekilip çekilmemesi konusunda Ankara'nın irade sahibi olduğunu vurgulayarak, "Yapacağımız görüşmelerde belli olur" dedi. 
   Bu süreçte Annan Planı'nı tamamen reddeden yaklaşımın yanlış olacağını vurgulayan Erdoğan, KKTC'deki partilerin kafa kafaya verip birliktelik sergilemesi gerektiğini söyledi. 
   
   Mülkiyet sorunu 
   Kıbrıs'ta mülkiyet sorununu da,"En ideali mülkiyetin ayrılması. Kuzeyliler kuzeyde, güneyliler güneyde kalmalıdır. Eğer bu olmazsa sorunlar depreşebilir. Olayları tahrik etmenin anlamı yok" diye değerlendiren Erdoğan, askerlerin Kıbrıs'ı terkinin de konuşulması gerektiğini söyledi. 
   
   Rumları tanımayız 
   Erdoğan, Güney Kıbrıs'ın AB üyesi olacağı 1 Mayıs 2004'ün dünyanın sonu olmadığını ve yeni bir tarihin doğabileceğini söyledi. Erdoğan, Türkiye'nin Kıbrıs'taki iki devleti tanımaya hazır olduğunu, ancak KKTC'nin tanınmaması halinde Türkiye'nin de Rumlara aynı karşılığı vereceğini belirtti. 
   
   Weston Tek yol Annan Planı    SEFA KARAHASAN Lefkoşa 

   KKTC'deki temasları çerçevesinde dün Cumhurbaşkanı Rauf Denktaş'la görüşen ABD Dışişleri Bakanlığı Kıbrıs Özel Temsilcisi Thomas Weston, Kıbrıs sorununun çözümü için tek yolun Annan Planı olduğunu savundu. Kabul sonunda Denktaş, "Çok iyi bir görüşme oldu, ama bazı konularda birbirimizi ikna edemedik" dedi. 
   Weston, ara bölgede düzenlediği basın toplantısında, müzakerelere, Annan Planı temelinde bir an önce dönülmesi gerektiğini savunurken, belirlenen tarihe kadar bir anlaşma yapılması ve iki tarafta da referanduma sunulması gerektiğini kaydetti. Weston, Ankara'nın hazırladığı yeni planla ilgili olarak da, Annan Planı dışında herhangi bir planın söz konusu olmadığını belirtti. 
   
   
</TEXT>
</DOC>
