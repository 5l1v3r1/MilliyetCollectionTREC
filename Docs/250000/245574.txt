<DOC>
<DOCNO> 245574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko12.html </URL>
<DATE> 2004/06/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Piyasa, Yeni Türk Lirası'na hazırlanıyor... 
</HEADLINE>
<TEXT>

     Bazı işyerleri, 1 Ocak 2005'ten itibaren Lira'dan 6 sıfır atılmasına hazırlık olarak Yeni Türk Lirası'na uyumlu yazar kasalarını almaya başladı. Kasalar, piyasada 450 ile 600 milyon lira arasında fiyatlarda satılıyor. 
     AA muhabirinin edindiği bilgiye göre, son 30 yılda Türkiye'de yaşanan yüksek enflasyon hızı Türk Lirası'nı dünyanın en çok sıfırlı para birimlerinden biri haline getirdi. 
     Çok sıfırlı Türk Lirası'nın alışveriş ve tasarruf aracı olarak kullanılmasını güçleştirdiği için Lira'dan altı sıfır atılması gündeme geldi. 
     Yapılan çalışmalar sonucu, Türkiye'nin para birimi 1 Ocak 2005 tarihi itibariyle YTL ve alt birimi Yeni Kuruş YKr olarak kabul edildi. Kanunla 1 milyon Türk Lirası'nın, 1 YTL'ye eşit olacağı belirlendi. 
     2005 yılından itibaren YTL kullanımına geçilmesi kararının ardından bankalar başta olmak üzere tüm özel ve kamu kuruluşları değişime ayak uydurmak için hazırlıklarını hızlandırırken, bazı işyeri ve firmalar da 1 Ocak'ta sorunlarla karşılaşmamak için YTL'ye uyumlu yazar kasalarını almaya başladı. 
     
     YAZAR KASALARIN YÜZDE 90'I YTL'YE UYUMSUZ 
     Olivetti Yazar Kasaları'nın Konya Bayii ve Ankara'da faaliyet gösteren Birliktaş Elektronik Limited Şirketi'nin Konya Bölge Müdürü Süleyman Karağlı, halen kullanılan yazar kasaların yaklaşık yüzde 90'ının YTL'ye uyumsuz olduğunu söyledi. 
     Bu amaçla bazı firmaların yazar kasalarını YTL ve YKr para birimleri ile uyumlu hale getirilmesi çalışmaları yaptığını kaydeden Karağlı, Bosch'un Türkiye'de ürettiği Olivetti markalı yazar kasaların, ilk kez yeni sisteme göre tasarlandığını ifade etti. 
     Çok eski olmayan bazı yazar kasaların da yapılacak bir işlemle yeni sisteme uyumlu hale getirebileceğini belirten Karağlı, bunların dışındaki yazar kasaların YTL sistemiyle kullanılamayacağını söyledi. 
     Yeni sisteme uyumlu kasaların ortalama 450 ile 600 milyon lira arasında satıldığını kaydeden Karağlı, ''Bazı işyeri sahipleri, bugünden yazar kasalarını değiştirmeye başladı. Konya genelinde 200 adet yeni yazar kasa satışı oldu. Satışlar, yeni yıla yaklaştığımız Kasım ve Aralık ayında bu rakamın daha da artmasını bekliyoruz'' diye konuştu. 
     
</TEXT>
</DOC>
