<DOC>
<DOCNO> 241338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun19.html </URL>
<DATE> 2004/05/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Filistinli lider Barguti suçlu bulundu 
</HEADLINE>
<TEXT>

     İsrail mahkemesi, Filistin intifadasının lideri Mervan Barguti'yi, 5 İsraillinin ölümünden suçlu buldu. 
     Mahkeme, 26 İsraillinin öldürdülmesiyle ilgili olarak görülen davada, 44 yaşındaki Barguti'nin 5 İsraillinin ölümünden sorumlu olduğuna hükmetti. Barguti diğer 21 cinayetten aklandı. 
     Savcılık ise Barguti hakkında 5 kez ömür boyu hapis isteminde bulundu. 
     Mahkeme kaynakları, savcılığın Tel Aviv mahkemesine talebini ilettiğini bildirdi. 
     Mahkemenin kararını ne zaman açıklayacağı ise bilinmiyor. 
     
     CEZA 6 HAZİRAN'DA AÇIKLANACAK 

     İsrail mahkemesince birçok cinayetten suçlu bulunan El Fetih örgütünün Batı Şeria sorumlusu Mervan Barguti hakkındaki hükmün 6 Haziran'da açıklanacağı bildirildi. 
     Barguti hakkındaki kararın, Filistinli liderin 45. yaş gününü kutlayacağı 6 Haziran'da açıklanacağı belirtildi. 
     Savcılık, Barguti hakkında beş cinayetten 5 müebbet ve 40 yıl hapis cezası istemiş bulunuyor. 
     Barguti, bugün Tel Aviv'de yargılandığı mahkemede suçlu bulunduktan hemen sonra, ''işgal devam ettikçe Filistin ayaklanmasının da devam edeceğini'' söyledi. 
     2 yıldır kaldığı İsrail cezaevinde öğrendiği İbraniceyle konuşan Barguti, ''Filistin ayaklanması sürecek. Filistinli anneler ağladıkça, İsrailli anneler de ağlayacak'' dedi. 
     Bu arada, mahkemenin Barguti'yi suçlu bulan kararında, Filistinli liderin İsraillilere yönelik saldırı emirlerini, zaman zaman Filistin Devlet Başkanı Yaser Arafat'ın ''talimatlarına dayandırarak'' verdiği belirtildi. 
     Kararda, ''Arafat, saldırılar için hiçbir zaman açık talimat vermedi, ancak saldırılar için uygun zamanın bilinmesini sağladı'' denildi. 
     
     BARGUTİ MAHKEMEYİ TANIMIYOR 

     İntifada liderlerinden Barguti de, İsrail mahkemelerinin yetkisini tanımadığını ve intifadanın sürmesi gerektiğini açıkladı. 
     Barguti, hakkında İsrail mahkemesinin kararı açıklanmadan önce dün geç saatlerde yaptığı açıklamada, mahkemenin, İsrail'in Filistin halkına karşı işlediği suçları gizlemek ve suçlarını haklı kılmak için kullandığı bir araç olduğunu savundu. 
     Mervan Barguti adına yapılan yazılı açıklamada, Barguti ''Bu mahkemenin aldığı tüm kararlar geçersiz, boş ve yasal temelden yoksun, meşruiyete sahip değil'' dedi. 
     El Fetih'in Batı Şeria temsilcisi ve Filistin mücadelesinin sembol isimlerinden olan Barguti, hakkında verilecek karar ne olursa olsun ''özgürlük ve bağımsızlığa ulaşmak için isyanı ve direniş mücadelesini sürdüreceğini'' söyledi ve Filistin halkına da isyan ve direnişi sürdürme çağrısında bulundu. 
     Filistin parlamentosunda milletvekili olan Barguti, İsrail askerleri tarafından Nisan 2002 yılında Ramallah'ta yakalanmıştı. Tel Aviv mahkemesinde, 26 İsraillinin ölümüyle ilgili olarak yargılanan Barguti, tüm yargılama boyunca yasadışı olarak ele geçtiğini, seçilmiş bir Filistinli yetkili olduğunu, mahkemenin kendisini yargılama hakkı olmadığını savunmuştu. 
     
</TEXT>
</DOC>
