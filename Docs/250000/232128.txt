<DOC>
<DOCNO> 232128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas02.html </URL>
<DATE> 2004/04/16/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Meyankökü, beyin faaliyetlerini artırıyor... 
</HEADLINE>
<TEXT>

     Türkiye'nin güneyinde yaygın olarak yetişen ve ihraç edilen meyankökünün, beynin yaşlanmasına neden olan etkileri yavaşlatabileceği ve zihin faaliyetlerinin devamını sağlayabileceği ortaya çıktı. 
     ABD'de yapılan bir araştırmada, meyankökünden elde edilen ve ''carbenoxolon'' olarak bilinen bir bileşimin, beyinde yaşlanmaya bağlı akıl faaliyetlerinin azalmasına neden olan bir enzimin oluşmasını engellediği belirlendi. 
     Ulusal Bilimler Akademisi Raporları'nda da yayınlanan araştırmaya göre, bu bileşimi günlük olarak alan sağlıklı yaşlılarda sözel akıcılığın arttığı, diyabetli yaşlıların da sözel hafızalarında canlanma saptandı. 
     Araştırmada, 55-75 yaşlarında 10 sağlıklı erkek ile diyabetli 12 yaşlıya rasgele seçilerek günde 100 mg carbenoxolon veya plasebo verildi. 4 hafta sonra sağlıklı erkeklerden bu bileşimi alanların sözel akıcılık testlerinde daha iyi performans sergiledikleri tespit edildi. 
     Diyabetli yaşlılardan 6 hafta süreyle bu bileşimi alanlarda da sözel hafıza yeteneğinde artış görüldü. 
     Grip, nezle, anjin ve nefes darlığına faydalı olduğu, öksürük ve balgam söktürdüğü ve yüksek tansiyonu düşürdüğü bilinen meyankökü, ABD'de, ''licorice'' adıyla sık tüketilen bir şekerleme. 
     Türkiye'nin ihraç maddelerinden meyankökü, son yıllarda ilaçtan çok tütün, şekerleme ve meşrubat sanayiinde kullanılmaya başlandı. 
     
</TEXT>
</DOC>
