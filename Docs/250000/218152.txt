<DOC>
<DOCNO> 218152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/spo01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SON GÜLEN İYİ GÜLER 3-2 
</HEADLINE>
<TEXT>

   Beşiktaş, İspanyol boğası ile diş dişe savaştı, Pancu'nun golleriyle oyunun kaderini eline aldı. Ancak rakip uzatma bölümünde galibiyeti yakladı, tur İnönü'ye kaldı 
      
   90 dakika    BİLAL MEŞE-Valencia 

   Yazık, hem de çok yazık Otoritelerce UEFA Kupası'nın en büyük adayları arasında gösterilen Valencia gibi güçlü bir ekip karşısında Beşiktaş büyük avantaj yakaladı, ancak savunmasının kurbanı oldu. 
   Sahaya tek forvet ve kalabalık bir orta saha ile çıkan Beşiktaş, ilk yarıda Pancu'nun iki golüyle, üstelik iki kez öne geçmesine karşın bu avantajını koruyamadı. Cordoba kurtardıkça, kurtardı, ancak savunmadaki adam paylaşımı ve yan toplardaki istikrarsızlık Kartal'a pahalıya maloldu. 
   Cordoba, ikinci golde hatalıydı. Ancak savunmanın bel kemiği olarak bilinen Ronaldo ve diğer savunma oyuncularının rakibin attığı üç gole de seyirci kalmaları inanılır gibi değildi. 
   17. dakikada Cordoba uzun degajla İlie'yi soldan kaçırdı. Rumen futbolcu nefis bir ara pasıyla vatandaşı Pancu'yu gördü. Tecrübeli futbolcu çaprazdan nefis vurdu, fileleri havalandırdı 0 - 1 
   Bu gol orta sahada çakılı oynayan Beşiktaş'ı hem umutlandırdı, hem moral verdi. Beşiktaş kalesine yüklenen Valencia 25. dakikada skoru eşitledi. Soldan kazanılan korner atışını Canobbio ceza alanı içine kesti, Sissoko savunma arasından yükseldi ve kafayla uzak köşeye gönderdi 1 - 1 
   31. dakikada soldan kazanılan frikik atışını Baraja kullandı. Valencia kaptanının sert şutunu Cordoba kornere tokatladı. 
   36. dakikada yine sahneye Cordoba çıktı. Garrido sağdan kesti, penaltı noktası üzerinde Mista gelişine sert vurdu. Cordoba bu tehlikeyi de uzaklaştırdı. 
   Savunma ağırlıklı oyun sistemini bozmayan Beşiktaş, 39. dakikada bir kez daha öne geçti. Yasin'den aldığı ara pasıyla yaklaşık 30 metre dripling yapan Pancu, soldan cezaalanına girdi, soluyla nefis vurdu 1 - 2 
   Kartal'ın bu sevinci dört dakika sürdü. 43. dakikada Garrido sağdan ortaladı, Ronaldo'nun kafasından seken topla solda Canobbio buluştu. Bu oyuncu gelişine sert vurdu ve Cordoba'yı ikinci kez avladı 2 - 2 
   İkinci yarıda biraz kıpırdanan Beşiktaş 58. dakikada Sergen ile pozisyon buldu. İlie'nin soldan getirip ceza alanına kestiği topun gelişine Sergen sert vurdu, kalecide kaldı. 
   59. dakikada Kaan Dobra, Pancu'yu topla buluşturdu. Rumen oyuncu, kaleci ile karşı karşıya kaldı, ancak topu Palop'un göğsüne çarptırdı. 
   83. dakikada Tayfur sağdan indi. Zor pozisyonda topu Sergen'e kazandırdı. Sergen'in aşırtma vuruşunda kaleci Palop topu kornere tokatladı. 
   Maçın böyle bitmesi beklenirken artı 93'te yine bir ölü top, yine defans hatası Beşiktaş'a pahalıya maloldu. Navarro savunmanın bakışları arasında topu kafayla filelere göndererek skoru 3 - 2'ye taşıdı. 
   Beşiktaş zorlu Valencia deplasmanında büyük fırsat kaçırdı, şansını rövanşa bıraktı. Ancak Beşiktaş, İnönü'de Valencia'yı eleyecek güçtedir. Hele hele arkasına alacağı seyirci desteği Kartal için en büyük avantaj olacaktır. 
   
   Matem havası    Valencia karşısında son saniyelerde yenen gol Beşiktaşlı futbolcuları yıktı 
   BEŞİKTAŞ, dördüncü tur için önemli bir avantaj yakalamasına rağmen Valencia'nın uzatmalarda attığı gol Siyah - Beyazlı takımda şok etkisi yarattı. Soyunma odasına bir hayli üzgün giden ve adeta matem havasına giren futbolcuları Teknik Direktör Lucescu teskin etmeye çalıştı. 
   BAŞKAN Serdar Bilgili talihsiz bir yenilgi aldıklarını ancak turu geçen taraf olacaklarını söyledi. Bilgili, "İki kez öne geçtik ancak bunu koruyamadık. Şans faktörü de yanımızda değildi. Ancak bu mağlubiyeti çarşamba günü telafi edecek güçteyiz. Ben futbolcularımıza güveniyorum" dedi. 
   
   Maçın hakemi 
   Hatasız yönetti 
   MESTELLA Stadı'nın insanı baskı altına alan müthiş atmosferi maçın Fransız hakemi Alain Sars'ı hiç etkilemedi. Kulaklarını tıkadı ve görevini kusursuz yaptı. Pozisyonlara çok yakındı, kartları doğru zamanda kullanarak kontrolü elden bırakmadı. 
   
   'Bize yakışmıyor'    Lucescu, antrenmanlarda çok çalışmalarına rağmen ölü toplarda konsantrasyon eksikliği yüzünden hatalar yaptıklarını ve faturasını çok ağır ödediklerini söyledi 
   ORHAN YILDIRIM 

   Hep aynı dert 
   BEŞİKTAŞ Teknik Direktörü Lucescu, Valencia karşısında çok pozisyon bulduklarını ancak savunma hatalarının sonucu belirlediğini söyledi. Rumen hoca, "Bu kadar net fırsatlar yakalamamız beni şaşırtmadı. Çünkü Şampiyonlar Ligi'nde de böyle maçlar çıkardık. Ama yine uzatma dakikalarında konsantrasyon eksikliğinin faturasını ağır ödedik. İdmanlarda çok çalışmamıza rağmen böyle goller yemeyi bize yakıştıramıyorum" ifadesini kullandı. 
   
   'İşimiz zorlaştı' 
   LUCESCU, rövanşta işlerinin kolay olmayacağına da dikkat çekti. Tecrübeli çalıştırıcı, "Maç 2-2 bitseydi rakibimiz İstanbul'da saldıracaktı. Şimdi durum tersine döndü. Valencia iyi savunma yapan ve kontratağa iyi çıkan bir ekip. Çok dikkatli olmalıyız. Ancak ben herşeye rağmen umutluyum" dedi. Rumen hoca, Sergen'in de çok iyi mücadele ettiğini belirterek, "Görevini eksiksiz yerine getirdi" diye konuştu. 
   
   Zago yetişmedi    SON antrenmanda kasıklarındaki ağrıların artması üzerine çalışmayı yarıda bırakan Zago'nun maç saatinde yapılan kontrolleri olumsuz sonuç verince, Teknik Direktör Lucescu'nun planları alt üst oldu. Rumen hoca, Brezilyalı yıldızın yerine Yasin'e görev verdi. 
   
   Göze çarpanlar 
   CORDOBA İlk yarıda iki net pozisyonu kurtarırken alkışlandı, Sissoko ve Navarro'nun gollerinde ise hatalıydı. 
   EMRE AŞIK Kaan Dobra'nın orta alandaki etkisizliği, onu zor durumda bırakan en büyük faktördü. Kanat bindirmelerinde etkisiz kaldı. 
   RONALDO Geçmişte savunmayı toparlardı. Ne var ki, Valencia'nın yan toplarında ve göbekten bindirmelerinde hatalar yaptı. 
   KAAN DOBRA Atakların olgunlaşmasına katkıyı sağlayamadı. Savunma güvenliğini ön planda tuttuğu için ileriye çıkamadı. 
   PANCU Orta dörtlünün önünde, ofansa dönük görev yapmasına karşın çok çalıştı, iki şık gol attı, takımını ateşledi. 
   SERGEN İlk yarıda etkili olamadı, çabuk oyunda ağır kaldı, pozisyon bulmakta zorlandı. İkinci devrede toparlandı. 
   ANGULO Kartal'ın başbelası oldu. Sağdan her iki yarıda da etkili bindirmeler yaptı, çabukluğu ve tekniği ile dikkat çekti. 
   CANOBBIO Kaan ile Emre'nin koruduğu alanı adeta koridora çevirdi, ilk yarıda nefis bir golle başarılı oyununu süsledi. 
   
   Maçtan notlar 
   Yönetimi ağırladılar 
   VALENCİA Kulübü, karşılaşma öncesi Beşiktaşlı yöneticilere bir yemek verdi. UEFA yetkililerinin de hazır bulunduğu yemek oldukça sıcak bir havada geçerken taraflar birbirlerine başarı diledi. 
   
   Toshack izledi 
   BAŞKAN Serdar Bilgili ile yakın dostluğu bulunan Beşiktaş'ın eski teknik patronu John Benjamin Toshack da karşılaşmayı izledi. Galli antrenör maç saatinde Valencia'ya geldi, Bilgili ile birlikte yan yana oturdu. 
   
   Luce'den kontrol 
   RUMEN hoca maç öncesi sahaya çıkarak zemini kontrol etti. Yağmurun öğlen saatlerinde durması üzerine çimlerin kuruduğunu gören Lucescu, oyuncularını ayakkabı konusunda serbest bıraktı. 
   
   Divan heyecanı 
   BEŞİKTAŞ'TA Divan Kurulu başkanlık seçimi yarın Ritz Carlton Otel'de yapılacak. Seçimde yönetimin desteklediği Erdoğan Tuncer'in karşısına muhalefetin adayı olan ve halen başkanlık koltuğunda oturan Şeref Nasır çıkacak. 
   
   Kaan'ın şutu yıktı 
   KARŞILAŞMANIN 58. dakikasında gelişen bir Beşiktaş atağında Kaan Dobra'nın sert şutu tribünde oturan küçük bir çocuğun suratına geldi. Topun şiddetiyle birlikte yere yığılan minik taraftara hemen sağlık ekipleri müdahale etti. 
   
   'Burada maymun çok'    Beşiktaşlı oyuncular dün hayvanat bahçesinde stres attı. Mircea Lucescu içeri girerken futbolcularına takıldı 
   CENGİZ MALGIR 

   Sergen benzetmesi 
   BEŞİKTAŞLI futbolcular dün öğleden sonra Valencia'nın ünlü hayvanat Bahçesi Jardin ZooLogico'yu gezdiler. Teknik Direktör Lucescu futbolcular, tam bahçeye girerken, "Girmenize gerek yok, burada maymun çok" diye espri yaptı. Rumen hoca bazı oyuncularını ise hayvanlarla özdeşleştirdi. Sergen'i su samuruna benzeten Lucescu, "Senin gibi, hiçbir şeye tepki vermiyor" sözleriyle yıldız oyuncuya takıldı. 
   
   Ahmet'in cesareti 
   RUMEN teknik adam, Su Aygırı'na da "Ronaldo" diye seslendi. Cordoba'ya, "kaplan gibisin" diyen Lucescu, zürefayı da Gökhan Zan'a benzetti. Bu arada Ahmet Yıldırım'ın yılana arkadaşça yaklaşması ve çekinmeden boynuna sarması, pek çok futbolcuyu korkuturken, Yıldırım'ın cesaretine de hayran kaldılar. Yanlarında para getirmeyen Siyah - Beyazlı futbolcuların giriş ücretini ise gazeteciler ödedi. 
   
   
</TEXT>
</DOC>
