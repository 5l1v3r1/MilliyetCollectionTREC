<DOC>
<DOCNO> 220215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/akyol.html </URL>
<DATE> 2004/03/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hilafet, asker ve Atatürk 
</HEADLINE>
<TEXT>

   
   3 MART günü Atatürkçü Düşünce Derneği'nin ADD düzenlediği toplantı, Sayın Oktay Ekşi'nin de belirttiği gibi, içeriğinden çok komutanların katılmasıyla dikkat çekti. Normal, çünkü komutanların üniformalarıyla sivil bir mekanda yer almaları, 28 Şubat'tan beri "tavır koyma" olarak algılanıyor. 
   AKP'nin katılmamış olmasına gelince... ADD'nin bu toplantısına "AKP'nin çağrılı olmadığı" baştan açıklanmış, toplantının siyasi niteliği baştan ortaya konulmuştu. 
   Hilafet'in ilgası, Evkaf ve Şeriye Vekaleti'nin kaldırılması ve Tevhidi Tedrisat Kanunu'nun kabulünün 80. yıldönümü için mesela Atatürk Yüksek Kurumu'nda bir tören düzenlenseydi, askerlerin katılması da normal karşılanır, Başbakan da öyle bir toplantıya katılırdı daha önce benzer toplantılara katıldığı gibi... 
   Sorun ADD'nin toplantısının siyasi nitelikli olmasıdır. 
   
   'ATATÜRKÇÜ' deyince, somut konularda ne anlayacağız ki, ona asker destek verecek, katılmamak 'ihanet' sayılacak 
   Genelkurmay İkinci Başkanı'na göre AB üyeliği Atatürk'ün çağdaş uygarlık direktifinin gereğidir. Halbuki birçok 'Atatürkçü'ye, mesela emekli general Suat İlhan'a göre "AB üyeliği Atatürkçülüğün sonudur". ADD'nin toplantısında üniformalı komutanların arkasında oturan Vural Savaş'a göre de öyle... Doğu Perinçek'e göre de öyledir. 
   Kemal Alemdaroğlu elbette 'Atatürkçü' ama başka bir 'Atatürkçü' avukat, Alem-daroğlu hakkında "Atatürk'e hakaret etti" diye savcılığa suç duyurusunda bulunuyor Geçen 10 Kasım'da Alemdaroğlu "Atatürkçü Düşünce Kulübü"ne ait standa saldırmış, Atatürk resimli kitapları falan yere atmış iddiaya göre. 
   ADD'nin toplantısında yayımlanan "Ulusal Mutabakat" adlı Üçüncü Dünyacı bildiriyi CHP bile sahiplenmedi. Komutanların da onayladığını sanmıyorum. 
   Bunu "ulus"un ne ölçüde benimsediğini ise seçimlerde göreceğiz. 
   Atatürk, böyle milleti kamplaştıran ve çağın gelişim yönüne karşı çıkan dar dokt-rinler halinde değil, bayrak ve İstiklal Marşı gibi herkesi birleştirecek bir milli değer olarak algılanmalıdır artık. 
   
   HİLAFETİN kaldırılmasının 80. yıldönümü 28 Şubat özlemcisi provokasyonlara vesile yapılmak istendiği için, 'gürültü'ye gitti... 
   Halbuki Hilafet'in kaldırıldığı sırada Adliye Vekili olan Seyyid Bey'in Meclis konuşması ile "Hilafetin Mahiyeti Şeriyesi" ve "Hilafet ve Hakimiyeti Milliye" adıyla basılan kitaplarını mutlaka hatırlamak gerekirdi. 
   Büyük bir lim olan Seyyid Bey'in görevi bitince unutulmuşluğa terk edilmesi hüzün vericidir. 
   Seyyid Bey'in temel analizi, "din olan"la "din olmayan" arasındaki farkın ortaya konulmasıdır. Bu açıdan, Hilafet'in din bir gereklilik değil, tarihi ve siyasi bir kurum olduğunu göstererek Meclis'teki birçok muhafazakarı da bu kurumun artık kaldırılmasına ikna etmiştir. 
   "Din olan"la "din olmayan" arasındaki farkın fark edilmesi muazzam bir din ve felsefi konudur. Bunun fark edilmesi deruni ve sosyal dindarlıkla laikliğin çatışmasını da ortadan kaldırır, özgürlük ve demokrasi alanını genişletir. 
   Cumhuriyet de bu yönde evrimleşiyor zaten. 
   Evhama gerek yok. 
   
      
   
   
</TEXT>
</DOC>
