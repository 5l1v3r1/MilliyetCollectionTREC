<DOC>
<DOCNO> 236635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun19.html </URL>
<DATE> 2004/05/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Prodi Türkiye, Kopenhag kriterlerini yerine getirirse AB'ye girer 
</HEADLINE>
<TEXT>

     AB Komisyonu Başkanı Romano Prodi, Türkiye'nin, Kopenhag kriterlerini yerine getirmesi durumunda AB'ye girebileceğini söyledi. 
     Prodi, Alman Welt am Sonntag gazetesine yaptığı açıklamada, ''Türkiye, Kopenhag kriterlerini yerine getirdiği takdirde AB'ye girebilir. Ancak AB de yeni üyeleri entegre etme yeteneğine sahip olmalıdır. Herkes daha şimdiden bu konunun önemli çaba gerektirdiğinin farkında'' dedi. 
     AB sözleşmesine göre, üyelik talebinde bulunan, özgürlük, demokrasi ve hukuk devleti kurallarını benimseyen, insan haklarına ve temel özgürlüklere saygı duyan tüm Avrupa ülkelerinin üye olabileceğine işaret eden Prodi, ''Aynı zamanda Avrupa'nın nerede başladığını ve sona erdiğini tam olarak söyleyebilmek mümkün değil. Üyelik müzakerelerinde büyük ilerleme sağladığımız Romanya ve Bulgaristan 2007 yılında AB'ye girmek istiyor. AB üyesi olmak için başvuruda bulunan Türkiye ile, siyasi şartlarımızı yerine getirdiği takdirde üyelik müzakerelerine başlanması yönünde bu yıl sonunda karar alınabilir'' diye konuştu. 
     AB'nin dış ilişkilerden sorumlu üyesi Chris Patten de, aynı gazeteye yaptığı açıklamada, yıl sonunda Türkiye hakkında alınacak kararın ne yönde olacağını şimdiden söyleyemeyeceğini ifade etti. Türkiye'nin dikkate değer siyasi değişiklikler yapan bir demokrasi haline geldiğini kaydeden Patten, ''Türkiye'yi şimdi reddedersek İslam dünyasına bir köprü kurma çabamız zora girecek'' şeklinde görüş belirtti. 
     
</TEXT>
</DOC>
