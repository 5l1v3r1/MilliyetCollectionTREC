<DOC>
<DOCNO> 219287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo45.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan yarın Almanya'ya gidecek... 
</HEADLINE>
<TEXT>

     Birinci Süper Lig'in 24. haftasında deplasmanda Gençlerbirliği ile karşılaşacak Fenerbahçe, hazırlıklarını yarından itibaren sürdürecek. 
     Galatasaray maçının ardından dün antrenmana çıkan sarı-lacivertliler, bugün izin yaptı. Yarın akşam Samandıra Tesisleri'nde biraraya gelecek futbolcular, teknik direktör Christoph Daum yönetiminde yapacakları antrenmanla zorlu maçın hazırlıklarına devam edecek. 
     Bu arada, omzundaki sakatlığın tedavisi için bugün Almanya'ya gitmesi planlanan, ancak vizesi olmadığı için seyahati ertelenen kaleci Volkan'a vize alındığı, futbolcunun yarın sabah bu ülkeye gideceği ve tedavisine başlanacağı bildirildi. 
     
     TUNCAY PANELE KATILDI 
     Fenerbahçe'nin yıldız futbolcusu Tuncay Şanlı, Beylikdüzü'nde Beykent Üniversitesi'nde düzenlenen panele katıldı. 
     Fenerbahçe ile yeni sözleşme imzalamayan Tuncay, sezon sonunda mukavelesi sona erdiğinde kulübüyle yeniden anlaşacağını kaydetti. 
     Fenerbahçe'de uzun yıllar forma giymek istediğini belirten Tuncay, ancak istenmemesi durumunda sarı-lacivertli takımdan ayrılabileceğini söyledi. 
     Sakaryaspor'da forma giyerken Galatasaray ile anlaştığını anlatan milli futbolcu, kulübünün istediği banka teminatı verilmeyince Fenerbahçe'ye geldiğini hatırlatarak, ''Ben zaten Fenerbahçeliyim, iyi ki buraya gelmişim'' dedi. 
     
</TEXT>
</DOC>
