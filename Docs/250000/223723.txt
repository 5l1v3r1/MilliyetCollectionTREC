<DOC>
<DOCNO> 223723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun56.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid saldırılarında İslamcı terör-ETA işbirliği yok 
</HEADLINE>
<TEXT>

     İspanya İçişleri Bakanı Angel Acebes, 11 Mart'taki terör saldırılarıyla ilgili olarak sorumlu tutulan İslamcı terör gruplarıyla ETA arasında hiçbir bağlantı olmadığını açıkladı. 
     AB Adalet ve İçişleri Bakanları Konseyi'nin Brüksel'deki toplantısı sonrasında basına bilgi veren Acebes, ''Soruşturmalar devam ediyor ve sorumluları, onlara yardımcı olanları, yetiştirdikleri yeni teröristleri, uluslararası bağlantılarını tamamen bulana kadar sürecek. Şimdiye kadar yapılan soruşturmalarda ETA ile İslamcı terör grupları arasında işbirliği olduğuna ilişkin hiçbir ipucu bulunmadı'' dedi. 
     Acebes, saldırıların sorumlusu olarak hemen ETA'yı göstermelerinin sebebinin ise İspanyol istihbaratının verdiği bilgiler olduğunu bir kez daha tekrarlayarak, ''Kafamızdan hiçbir şey uydurmadık'' diye konuştu. 
     Acebes, ''Avrupa'da teröre karşı önlemler'' konulu toplantıyla ilgili olarak da terörizme karşı mücadelede en önemli faktörün demokrasiyi savunmak olduğunu ve daha fazla uluslararası işbirliği gerektiğini ifade etti. 
     
</TEXT>
</DOC>
