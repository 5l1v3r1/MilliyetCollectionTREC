<DOC>
<DOCNO> 209989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur39.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli aylıklarının artırılmasına ilişkin tasarı kabul edildi 
</HEADLINE>
<TEXT>

     SSK ve BAĞ-KUR emekli aylıklarının 2004 yılının birinci ve ikinci yarısında yüzde 10'ar artırılmasına ilişkin yasa tasarısı, TBMM Sağlık ve Sosyal İşler Komisyonu'nda kabul edildi. 
     Tasarı, SSK'dan emekli olanların aylıklarının her ay bir önceki aya göre tüketici fiyatları indeksi değişim oranı kadar artırılması uygulamasını iptal ediyor. Tasarıya göre, SSK ve BAĞ-KUR emekli maaşları, aylıklar ve sosyal destek ödemelerinin toplamı üzerinden 2004 yılı Ocak ayından itibaren yüzde 10 ve Temmuz ayından itibaren de bir önceki aya göre yüzde 10 oranında artırılacak. 
     CHP milletvekillerinin ''2004 yılında SSK ve BAĞ-KUR emekli maaşlarına yüzde 35 oranında artış sağlanması'' konusundaki önergesi ise AK Parti milletvekillerinin oylarıyla reddedildi. 
     CHP Sivas Milletvekili Nurettin Sözen, asgari ücrete bu yıl için yüzde 34.1 zam yapıldığını anımsatarak, ''SSK ve BAĞ-KUR emeklilerinin durumları da onlardan hiç iç açıcı değil. Onlara da benzeri bir artış sağlanmasında yarar vardır'' dedi. 
     Sözen'in konuşmasından sonra söz alan Başesgioğlu, emeklilerin durumu ile ilgili söylenenlere kendisinin de katıldığını ifade ederek, ''Ancak her şey imkan meselesi. Ekonomik durum iyileştiği sürece emeklilerimize daha iyi imkanlar sunacağız. Ancak şimdiki imkanlarımız belli'' diyerek önergeye karşı olduğunu söyledi. 
     Benimsenen tasarıyla SSK primi ve verilecek ödeneklerin hesabına esas tutulan günlük kazancın alt sınırı 18 milyon 321 bin lira, üst sınırı ise alt sınırın 5 katı olacak. 
     Süresi içinde ödenmemiş SSK alacaklarına uygulanacak gecikme zamlarının hesaplanmasında, Devlet İç Borçlanma Senetleri'nin bir önceki ayın faiz oranı esas alınacak. 
     İş kazası ve meslek hastalığı sonucu ölen sigortalıların evli olan malul kız çocuklarına da gelir bağlanacak. 
     
     SANAL ORTAMDA BİLDİRİM 
     Verilen bir önergeyle sigorta birimlerinin Mayıs ayından itibaren elektronik ortamda alınması hükmü de benimsendi. 
     Murat Başesgioğlu, önergeyle ilgili açıklama yaparken ''bu düzenlemenin, e-devlet'e geçilmesi'' konusunda önemli bir adım olduğunu vurguladı. Başesgioğlu, getirilen düzenleme ile işverenlere hangi kapsamda kaç işçi çalıştırdıkları konusunu elektronik ortamda kendilerine bildirmelerinin hükme bağlandığını belirtti. 
     Bir başka önergeyle de işverenin internet ortamında bakanlığa ve SSK'ya vermesi gereken belgeleri, ''kurumun veya internet sisteminin çökmesi nedeniyle son günde veremeyenlere iki günlük ek süre tanınması'' benimsendi. 
     
     MESAİ SAATİ DIŞINDA AMELİYAT 
     Tasarıyla SSK sağlık tesislerinde mesai saatleri dışında verilecek bazı hizmetlerden alınacak katkı payı ''bütçe uygulama talimatı ile belirlenen fiyatların yüzde 25'ini geçmemek üzere'' belirlenecek. Bu oran daha önce yüzde 50 olarak belirlenmişti. 
     AK Parti Ankara Milletvekili Remziye Öztoprak'ın, ''katkı payı aldığı ücretin yüzde 25'ini geçemez'' şeklindeki önerisi ise kabul görmedi. 
     1 Ocak 2004 ile 30 Haziran 2004 tarihleri arasında sigortalının günlük kazancı 18 milyon 321 bin liranın altında ise bu kazanç ile alt sınır arasındaki farka ait işverence ödenmesi gereken sigorta primleri, işsizlik sigortası primleri ve sosyal güvenlik destek primlerinin sigortalı ve işveren hisselerinin tümü Hazine'ce karşılanacak. Uygulama 2 Ağustos 2004 tarihine kadar devam edecek. 
     BAĞ-KUR'a tabi sigortalıların ödeyecekleri primlerin belirlenmesinde, gerçekleşen enflasyon ve büyüme hızı yerine, hedeflenen enflasyon ve büyüme hızı esas alınacak. Primlerin belirlenme tarihi 1 Nisan yerine 1 Ocak olacak. 
     Çalışma ve Sosyal Güvenlik Bakanı Başesgioğlu, bu yılın Nisan ayında uygulanacak yüzde 26'lık oranın Ocak ayından itibaren yüzde 20 olarak belirlendiğini söyledi. 
     
     GEÇİCİ İŞ GÖREMEZ RAPORU 
     BAĞ-KUR'dan emekli olduktan sonra fiilen çalışmalarını sürdüren şirket ortağı sigortalılar da sosyal güvenlik destek primi ödeyecekler. 
     Kabul edilen önergelerle, Anayasa Mahkemesi tarafından 2000 yılında iptal edilen Yetki Yasası'nın BAĞ-KUR primleri ve aylıklarına ilişkin düzenleme ile basamak seçimi ve basamak yükseltilmesine ilişkin düzenleme tasarıya eklendi. 
     Başka bir önergeyle, ''geçici ve haksız geçici iş göremez raporu alanlara yapılan ödemelerin üç katı fazlasıyla alınması'' da kabul edildi. 
     
     ''YÜZDE 21 ARTIŞ'' 
     Çalışma ve Sosyal Güvenlik Bakanı Başesgioğlu, Komisyon'da yaptığı konuşmada, tasarıyla SSK ve BAĞ-KUR emekli maaşlarına yapılan TÜFE oranındaki artıştan vazgeçtiklerini, bunun yerine yılın ilk ve ikinci yarısında yüzde 10 artış getirdiklerini belirtti. 
     Başesgioğlu, ''Eğer TÜFE'yi esas alsak bu yıl emeklilerimize yüzde 12 artış yapacaktık. Oysa biz bundan vazgeçerek emeklilerimize bu yıl içinde yüzde 21 artış vereceğiz'' dedi. 
     Emekli maaşlarının Ocak ve Temmuz aylarında kaç lira olacağını örnekleriyle açıklayan Başesgioğlu, bir soru üzerine, ''Geçen yıl Ocak ayında SSK emeklimize yaptığımız sosyal destek uygulaması ile en düşük maaş 332 milyon liraya çıktı. Biz bunun yerine TÜFE uygulamasına devam etseydik, bu emeklimizin eline yıl sonunda 307 milyon lira geçecekti'' dedi. 
     
</TEXT>
</DOC>
