<DOC>
<DOCNO> 220036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko13.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL, sigarada kapasite artıracak... 
</HEADLINE>
<TEXT>

     TEKEL Genel Müdür Yardımcısı Tekin Kaymakoğlu, hiç özelleştirme olmayacakmış gibi çalışmaya devam ettiklerini söyledi. 
     Kaymakoğlu, dün düzenlenen ''Tütün Sektörü'nün Dünü, Bugünü, Yarını ve Beklentileri'' konulu sempozyumda yaptığı konuşma çerçevesinde, AA muhabirine açıklamalarda bulundu. 
     TEKEL'in ÖİB bünyesine alındıktan sonraki pazar kaybını 2003 yılında yavaşlatmayı başardıklarını söyleyen ve 2001-2002 yıllarında 8-10 puanlık düşüşler görüldüğüne dikkati çeken Kaymakoğlu, ''2003 yılında frene bastık. Elimizdeki üretim imkanları ve mevcut makine parkıyla yapabileceğimizin azamisini yapıyoruz. Bunun ötesini yapamayız. Hiç özelleştirme yokmuş, olmayacakmış gibi çalışmaya devam ediyoruz'' dedi. 
     Bu dönemde bazı konularda ihtiyatlı hareket ettiklerini belirten Kaymakoğlu, çok uzun vadeli değil orta vadeli planlar yaptıklarını kaydetti. TEKEL'i pazar kaybına uğratmamak için çalıştıklarını belirten Kaymakoğlu, bu amaç çerçevesinde kapasite artırıcı yatırımlar da yapacaklarını ifade etti. Kaymakoğlu, şunları söyledi 
     ''2004 yılı içinde, yatırım yapma yönünde atılımlarımız olacak. Üretim kapasitesini bir parça artırmaya çalışıyoruz. Bu yatırım sayesinde pazar kaybını önlemenin yanında bazı kalemlerde pazar payını artırabiliriz. Örnek olarak hard box sigaralarda pazar payımız, kapasite yetersizliği nedeniyle fazla gelişemiyor. Üretim kapasitesi artsa çok fazla çaba sarf etmeden bu pazar payı da artabilecek. Makine parkı yetersiz olduğu için, bu konuda bir şey yapamıyoruz. Bu yatırım 2003 yılı için düşünülüyordu. Ama özelleştirme ihalesi sonuçlarını beklerken yılı bitirdik. 2004 yılında bu çalışmalar sonuçlanacak.'' Kaymakoğlu, yatırım kararına ÖİB'nin de olumlu yaklaştığını ve destek verdiğini belirtti. 
     
     STOK SORUNU 
     TEKEL'in stoklarında 1990'lı yılların başından bu yana destekleme alımları sonucu oluşan 270 bin ton tütün bulunduğunu belirten Kaymakoğlu, ''Bir kilogram tütünün stok maliyeti, yılda 50 cent civarında. Satış yaparak 2005 yılı sonuna kadar tütün stokları problemini bitireceğiz'' diye konuştu. 
     Kaymakoğlu, stoktaki tütünlerin satış fiyatlarının, normal tütün satış fiyatlarına rakip olmamasına da dikkat ettiklerini sözlerine ekledi. 
     
</TEXT>
</DOC>
