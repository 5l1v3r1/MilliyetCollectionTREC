<DOC>
<DOCNO> 207225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yazar/pulur.html </URL>
<DATE> 2004/01/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yazdık da, n'oldu 
</HEADLINE>
<TEXT>

   
   AZİZ dostumuz ve meslektaşımız Mehmet Ali Kışlalı, salı günü, köşesini şöyle noktalıyordu 
   "Düşünüyorum da, biz gazeteciler, ülkemizin ve hatta dünyanın en çetrefil sorunlarını çözümlemeye çalışır, bu konularda durmadan yazarız da, en iyi bildiğimiz kendi mesleğimiz üzerinde yeterince durmayız." 
   Aziz Kışlalı, dursak ne olacak, durduk da ne oldu 
   Anlatalım... 
   
   KIBRIS kökenli gazeteci Metin Münir, Radikal gazetesinde Neşe Düzel'le bir söyleşi yaptı, Denktaş ve hükümetlerinin kendi politikalarını ve çıkarlarını savunmak için Türkiye'deki bazı insanlara Rum mallarını peşkeş çektiklerini söyledi, bunların içinde gazetecilerin, politikacıların, diplomatların, profesörlerin bulunduğunu "duyduğunu" belirtti. 
   Metin Münir "duydum" da dese, bu iddia geçiştirilecek bir iddia değildi, Denktaş'ın ya da Kıbrıs hükümetlerinin uyguladığı politikayı destekleyen, aynı paralelde düşünen herkesi töhmet ve şaibe altında bırakıyordu. 
   
   DEDİK ki 
   "Profesörler, politikacılar, diplomatlar ne yaparlar bilemeyiz ama, biz üyesi olduğumuz basın kuruluşlarını göreve çağırıyoruz, Gazeteciler Cemiyeti'nden Basın Konseyi'ne kadar... 
   Kim ne alıp, ne yazmışsa, kim ne yapmışsa açıklanmalı, hesap vermelidir. 
   Önce kendimizden başlayalım 
   - Bizim Kıbrıs'ta bir topluiğnemiz bile yoktur." 
   
   BU yazımız, geçtiğimiz aralık ayının yirmi dördünde yayımlandı, "vefakar, cefakar, emektar" meslektaşımız Cüneyt Arcayürek dışında kimseden ses çıkmadı Arcayürek, bizim yazımıza katıldığını yazdı. 
   
   "DERİN sessizlik" bir süre daha sürdü, "Herhalde meslek ulularımız böyle pespaye bir konuyu görüşmeye değer bulmadılar " diye günahlarına girerken, bir gazetede Basın Konseyi Sekreteri Gökalp Yazır'ın açıklaması çıktı. 
   Basın Konseyi, konuyu bir toplantıda görüşmeyi uygun, ya da değer verilecek bulmadığı için, sorunun incelenmesini sekretere havale etmiş, o da hem Metin Münir'le, hem de Rauf Denktaş'la ilişki kurmuştu. Metin Münir "Ben bunları duydum " diyerek işin içinden sıyrılmış, Denktaş da "Yok böyle şey " demişti. 
   Ehhh, buna da şükür, Basın Konseyi hiç olmazsa böylesine değersiz, pespaye bir konuyu şöyle kenarından tutup, gündem dışı etmişti. 
   
   YA bizim Gazeteciler Cemiyeti'miz .. 
   Genel Sekreter Turgay Olcayto'nun, bize söylediğine göre, konu Yönetim Kurulu'nda görüşülmemişti bile, demek görüşülmeye değer bulunmamıştı. 
   
   YA işte böyle aziz meslektaşımız Mehmet Ali Kışlalı 
   "Gazeteciler, kendi sorunları üzerinde yeterince durmazlar" diyordun. 
   Buyrun, durduk da ne oldu 
   Adam en ağır ithamları yapıyor, sorunca da "Ne bileyim ben, duydum " diye geçiştiriyor, meslek kuruluşları da "Madem öyle, mesele yok " diye kedi misali üstünü örtüyor. 
   Hani şair demiş ki 
   "Onlar ki verir laf ile dünyaya nizamat, 
   Bin türlü teseyyüp bulunur hanelerinde." 
   
      
   
   
</TEXT>
</DOC>
