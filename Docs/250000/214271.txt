<DOC>
<DOCNO> 214271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko15.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Dışsal şok, bizi yolumuzdan fazla uzaklaştırmaz 
</HEADLINE>
<TEXT>

     Merkez Bankası Başkanı Süreyya Serdengeçti, ''herhangi bir dışsal şok gerçekleşirse, bunun, gittiğimiz yoldan bizi fazla uzaklaştıracağını düşünmüyorum'' dedi. 
     Serdengeçti, liradan 6 sıfır atılarak 2005 yılı başından itibaren Yeni Türk Lirası'na geçilmesi konusunda düzenlediği basın toplantısında, açıklamalarının ardından soruları yanıtladı. 
     Bir gazetecinin ''herhangi bir dışsal şok halinde Liradan sıfır atılması uygulamasının ertelenip ertelenmeyeceği'' yolundaki sorusu üzerine, şöyle konuştu 
     ''Dışsal şoklar gerçekleşirse, geçici de olsa sapmalar olabileceğini ama buna karşı ne Merkez Bankası'nın ne de hükümetin yapabileceği bir şey olmadığını söyledik. Buna yakın geçmişte en iyi örnek Irak krizidir. İstikrar programında ilerleme kaydedildikçe, bu tür dışsal şokların etkilerinin oranı, geçmişe oranla daha da azalıyor. Buna en iyi örnek yine Irak krizidir. 
     İleride herhangi bir dışsal şok gerçekleşmesi halinde, bunun gittiğimiz yoldan bizi fazla uzaklaştıracağını düşünmüyorum. O bakımdan bir mahsur görmüyorum.'' 
     
     FAİZ VE KUR ÜZERİNDE ETKİSİ OLMAZ 

     Merkez Bankası Başkanı Süreyya Serdengeçti, liradan 6 sıfır atılmasının faizlerin genel düzeyi veya kur istikrarı üzerinde doğrudan bir etkisinin olmasını beklemediklerini bildirdi. 
     Merkez Bankası Başkanı, Yeni Türk Lirası'na YTL geçişin döviz kurlarına etkisi ve euroya geçişte sağlanacak kolaylıklara ilişkin bir soru üzerine, diğer ülkelerin tecrübelerine bakıldığında, Merkez Bankaları ve ülke ekonomilerinin yararları açısından arzu edilen durumun kur istikrarı olduğunu kaydederek, şöyle devam etti 
     ''Kur istikrarının sağlanması ise kullandığınız hangi kur rejimi olursa olsun sabit ya da dalgalı kur rejimi olsun... Kur istikrarının sağlanması aslında o kadar bu operasyonlara bağlı değil. Fakat neye bağlı Olgulara, doğru makroekonomik politikalara, uygulanan istikrar programlarına büyük ölçüde bağlı. Faizlerin genel düzeyi veya kur istikrarı üzerinde doğrudan bir etkisinin olmasını beklemiyoruz. Olsa olsa şöyle bir etki olabilir, o da dolaylı yoldan.'' 
     
     ''TÜRKİYE İSTİKRARI YAKALAYACAK'' 

     Liradan sıfır atılması operasyonunun kararlılığın bir göstergesi olduğunu vurgulayan Serdengeçti, ''Sanırım artık, herkes tarafından anlaşılmaktadır ki Türkiye bu defa istikrarı yakalayacaktır. Geriye dönüşü olmayan bir şekilde bu operasyonda olduğu gibi hareket etmektedir. Ben bütün bunların kur istikrarına katkısı olacağını düşünüyorum'' dedi. 
     
     ''DÜNYADA BÖYLE BİR ENFLASYON YOK'' 

     Serdengeçti, Avrupa para birimine geçmeden evvel ekonominin AB'ye odaklanması gerektiğini belirterek, Türkiye ekonomisinin AB'ye doğru odaklanması için de her şeyden evvel istikrarın sağlanması gerektiğine dikkat çekti. Serdengeçti, ''Ülkemizde enflasyon halen yüzde 16. Böyle bir enflasyon dünyada yok'' diye konuştu. 
     Liradan sıfır atılmasının maliyetine ilişkin bir başka soru üzerine de Serdengeçti, banknot basma maliyetinin her zaman olduğunu, yıllık üretilen banknotun yüzde 90'ının imha edildiğini kaydetti. 
     
     ''CÜZDAN KULLANIN'' 

     Kullanıcılara önerilerle ilgili bir soru üzerine de Serdengeçti, paranın temiz kullanılması ve cüzdan kullanılması önerilerinde bulundu. 
     Serdengeçti, enflasyon ortamında banknotların fazla elde tutulmak istenmemesinden dolayı sürekli el değiştirdiğini, bunun yıpranmada etkisi olduğunu da ifade etti. 
     
     YUVARLAMA ETKİSİ 

     Liradan 6 sıfır atılmasının yuvarlama etkisine ilişkin bir soru üzerine de ''Yuvarlama etkisi yok değil. Var, ama abartıldığı kadar değil. En azından Avrupa örneği var'' diyen Serdengeçti, sürekli enflasyon ortamında bulunan bir ülkede yuvarlamanın da süreklilik kazandığını söyledi. Serdengeçti, Türkiye'de yukarı doğru yuvarlamanın sürekli olan bir olay olduğunu belirtirken, şu örneği verdi 
     ''Avrupa ya da ABD'de euro ya da dolar 1.95 bir fiyattır, 1.99 da 2 de bir fiyattır. Şu anda Türkiye'de baktığınız zaman bunların tekabül ettiği değerler kurdan çevirmeden veriyorum, 1 milyon 950 bin ya da 1 milyon 999 bin ya da 2 milyon. Bizim karşımıza çıkan fiyat 2 milyon bizde zaten süreklilik arzediyor.'' 
     
     BİLİNÇLENDİRME VE TANITIM 

     Serdengeçti, yuvarlama etkisini gidermek için, tanıtım ve bilinçlendirme kampanyalarının çok önemli olduğunu vurgularken, etiketlerde hem TL'nin hem de YTL'nin birlikte kullanılmasının, yuvarlamayı azaltıcı bir etkisi olabileceğini söyledi. 
     Merkez Bankası Başkanı, bir başka soru üzerine de yeni banknotların uygulamaya geçilmeden kısa bir süre önce tanıtılacağını kaydederek, yeni TL'ye geçişte uyum sorunu olacağını söyledi. 
     Serdengeçti, ''Yıllarca bol sıfırlı banknotlardan şikayet ettik. Şimdi de sıfırsızlardan şikayet edeceğiz. Ama ben bunların kolaylıkla aşılacağını düşünüyorum'' dedi. 
     Arjantin ve Meksika örneğine ilişkin bir soru üzerine de Serdengeçti, şunları söyledi 
     ''Benzerlikler var, ama farklılıklar da var. Farklılıkların bana göre en büyüğü bu ülkeler hiperenflasyonla tanıştılar. Oysa Türkiye, kendine özgü nedenlerden dolayı hiçbir zaman hiperenflasyonla tanışmadı. Bu çok önemli bir fark. Bu fark bugün açıkladığımız operasyona şu şekilde yansıyor. Biz paranın adını değiştirmiyoruz, yeni ibaresi koyuyoruz. Bu ülkelerde bunu zaman zaman denediler. Sıfırı bir kaç kere atmalarından dolayı, ismini de değiştirmek zorunda kaldılar.'' 
     
     MB BAŞKAN YARDIMCISI BİNAY 

     Merkez Bankası Başkan Yardımcısı Şükrü Binay da şu anda en düşük madeni paranın 25 bin lira olduğunu hatırlatarak, liradan sıfır atıldığında 1 kuruşun piyasaya çıkacağını ve 2.5 kuruşa yuvarlamak yerine, artık 1 kuruşla ifade edilebilen etiketlere geçilmesinin söz konusu olduğunu kaydetti. 
     Binay, geçmişte ''1 kuruşun kıymetini bilmek'' gibi bir terimin olduğunu hatırlatarak, ''Herhalde 1 kuruşun kıymetini bilmeye başlayacağız ki perakende piyasası büyük mağazaların açılması ile birlikte artık rekabetin de artması ile birlikte kuruşlarla ifade edilebilecek ve rekabetçi duruma geçmiş olacağız. Liradan sıfır atılması yuvarlama etkisi yerine, belki de tam tersine enflasyonu aşağı çekme etkisi yaratacak'' diye konuştu. 
     Liradan sıfır atılmasının özel sektöre maliyeti ile ilgili soru üzerine Binay, hep maliyetlerden bahsedildiğini, ama hiç tasarruflardan bahsedilmediğini belirterek, 6 sıfırın atılması ile MB'nin yaratacağı önemli tasarruflar olduğunu söyledi. 
     Paranın taşınmasında, uzun süre tedavülde kalmasında MB'nin çok önemli tasarruflarda bulunacağına dikkat çeken Binay, şöyle devam etti 
     ''Aynı şey özel sektör için de geçerli. Sadece yazar kasaların düzeltilmesi ya da hesap sisteminin değişmesi maliyeti ile 6 sıfırsız bir parayı kullanmanın zaman tasarrufu açısından düşünüldüğünde, o maliyeti mutlaka ve mutlaka 6 ay ile 1 yıl içinde karşılayacağını düşünüyoruz. 
     Bilgisayar programını değiştirmenin bankacılık açısından çok büyük bir maliyeti yok. Hatta birtakım bankaların bilgisayar programları 6 sıfırı atmak için hazırlanmış durumda.'' Bu arada, liradan sıfır atılması ile ilgili bir soru üzerine Merkez Bankası Banknot Matbuası Genel Müdürü Lütfi Ümit Fındıkoğlu da toplam maliyetin 10 milyon dolara ulaşabileceğini kaydetti. 
     
</TEXT>
</DOC>
