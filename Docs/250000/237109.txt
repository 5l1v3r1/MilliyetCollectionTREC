<DOC>
<DOCNO> 237109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun03.html </URL>
<DATE> 2004/05/04/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Washington Post Guantanamo'daki 10 Türk'ten 2'si serbest bırakıldı 
</HEADLINE>
<TEXT>

     Deniz Arslan AA 
Irak'ta savaş esirlerine işkence skandalıyla çalkalanan ABD'nin, Küba'daki Guantanamo üssünde tuttuğu ve 750 civarında olduğu sanılan tutuklular arasında 10 Türkün de adı geçiyor. 
     Washington Post gazetesi, 11 Eylül'den sonra Afganistan'a düzenlenen operasyonlarda ele geçirilen tutukluların isimlerini, Pentagon'un resmi açıklama yapmayı reddetmesine karşın, iç ve dış basın ile internetteki bilgiler, aile bireyleri ve uluslararası yardım kuruluşlarının verdiği bilgilere dayanarak, özel bir çalışmayla belirledi. 
     Gazetenin araştırma editörü Margot Williams'ın 2 yılı aşkın süredir yürüttüğü çalışma sonucunda elde ettiği isimler arasında, 10 Türk de yer alıyor. Bu Türklerin isimleri gazetede, Lütfi Bayıfkan, Abdullah Çelik, Yüksel Çelikgöğüs, Mustafa Ekşi, Murat Kurnaz, Nuri Mert, İbrahim Şen, Mesut Şen, Salih Uyar ve Turgut Uzel olarak sayıldı. 
     Washington Post, bu isimlerden Yüksel Çelikgöğüs ve Nuri Mert'in, Guantanamo'dan serbest bırakılanlar arasında yer aldığını da kaydetti. Üsten ayrılanların ya serbest kalacağı ya da tutukluluklarının kendi ülkelerinde süreceği belirtildi. 
     Pentagon, Guantanamo üssünde 2001 yılından bu yana tuttuğu esirlerin sayısını ve isimlerini açıklamayı daima reddetti. Bu tutuklular arasında da kötü muameleden şikayetler bulunuyordu. Üst üste olan intiharlar da bu üsteki kötü muameleye ilişkin şüphe çekmişti. 

     
</TEXT>
</DOC>
