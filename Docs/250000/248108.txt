<DOC>
<DOCNO> 248108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy25.html </URL>
<DATE> 2004/06/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
NATO zirvesi hazırlığı.. 23 bin ton asfalt döküldü, 200 bin çiçek dikildi 
</HEADLINE>
<TEXT>

     İstanbul Büyükşehir Belediyesi, NATO Zirvesi hazırlıkları kapsamında, ''NATO güzergahı''nda yaptığı çalışmalarda yaklaşık 23 bin ton asfalt döktü, 8 bin ağaç, 30 bin gül ve 200 bin mevsimlik çiçek dikti. 
     Büyükşehir Belediyesi'nden yapılan yazılı açıklamada, NATO güzergahı olarak tespit edilen, Bakırköy, Bağcılar, Bahçelievler, Güngören, Zeytinburnu, Eyüp, Fatih, Eminönü, Beyoğlu, Şişli, Beşiktaş ve Kağıthane ilçelerini kapsayan 52 ana arterde, 11 Nisan-15 Haziran 2004 tarihleri arasında yapılan çalışmalara ilişkin bilgiler verildi. 
     Çalışmalar kapsamında Yol Bakım ve Onarım Müdürlüğü'nün bu bölgelerde 23 bin 417 ton asfalt döktüğü, 435 baca ve ızgara yükselttiği, 10 bin 677 metre bordür yaptığı, 38 bin 708 metrekare bordür boyadığı ve 2 bin 90 metre çelik halat çektiği kaydedildi. 
     Yine bu çalışmalar sırasında, 13 bin 658 metrekare tretuvar çalışması yapıldığı, 139 göllenme noktasının 125'inde sorunun giderildiği, 242 metre yaya korkuluğu yapıldığı, 21 bin 982 metrekare yaya korkuluğu boyandığı, 191 adet granit tamiri yapıldığı ve Kennedy Caddesi üzerindeki tüp geçitlerin kırık olan 60 camının değiştirildiği, üstgeçitlerde de 76 bin 100 metrekarelik boyama yapıldığı kaydedildi. 
     Çalışmaların 24 saat kesintisiz sürdüğü belirtilen açıklamada, Park Bahçeler Müdürlüğü'nün de 8 bin 210 ağaç, 66 bin 368 çalı, 30 bin gül, 200 bin mevsimlik çiçek diktiği ve 500 bin metrekarelik yeni çim alanı oluşturduğu bildirildi. 
     200 kişilik ekiple her gün ana arterlerde temizlik yapıldığı ifade edilen açıklamada, ayrıca 950 ağaç, 10 bin 900 çalı, 12 bin gül ve 60 bin mevsimlik çiçek dikilmesinin de planlandığı belirtildi. 
     
</TEXT>
</DOC>
