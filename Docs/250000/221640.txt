<DOC>
<DOCNO> 221640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko06.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki patlamalar Avrupa borsalarını korkuttu 
</HEADLINE>
<TEXT>

   Madrid'deki bombalı saldırı 11 Eylül endişesi yaratırken, Avrupa borsaları kısa süre panik yaşadı. Borsalar yüzde 1.5 - 3.5 arasında değer kaybetti 
   EKONOMİ SERVİSİ 
   
   İspanya'nın başkenti Madrid'de 190 kişinin öldüğü ve 1200'den fazla insanın yaralandığı bombalı tren saldırısı, 11 Eylül terörist saldırılarını gündeme getirince Avrupa borsaları kısa süreli panik yaşadı. Saldırının ardından Madrid Borsası yüzde 2.25'lik kayba uğradı. 
   Avrupa'nın en büyük borsalarından Londra Borsası yüzde 2.77, Frankfurt yüzde 3.46 ve Paris Borsası da yüzde 2.60'lık değer kaybına uğradı. 
   
   Havayolu ve sigorta 
   Milano Borsası yüzde 2.22 ve Lizbon Borsası da yüzde 2.74 düşüş yaşadı. 
   Avrupa'nın diğer borsalarındaki düşüşler de yüzde 1.5 ile yüzde 3.5 arasında gerçekleşti. 
   Borsalardaki hızlı düşüşlerde, Avrupa'nın en büyük havayolu şirketlerinden British Airways hisseleri yüzde 8.4 değer kaybetti. Yine Avrupa'nın en büyük sigorta şirketlerinden Allianz AG hisseleri de yüzde 4.7 düşüş gösterdi. 
   
   İMKB ayak uydurdu 
   Son günlerde yönsüz bir seyir izleyen İstanbul Menkul Kıymetler Borsası da Avrupa borsalarındaki düşüşlerden payını aldı. Endeks 417 puanlık düşüşle 19.381'e inerken, hisselerin değer kaybı da yüzde 2.11 oldu. 
   
   
</TEXT>
</DOC>
