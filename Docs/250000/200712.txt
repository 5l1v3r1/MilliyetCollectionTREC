<DOC>
<DOCNO> 200712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur56.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, Mesut Yılmaz ve bazı eski bakanlar hakkında karar verecek 
</HEADLINE>
<TEXT>

     TBMM Başkanı Bülent Arınç, eski Başbakan Mesut Yılmaz ve bazı eski bakanlar hakkında verilen soruşturma önergelerinin yarın görüşülerek karara bağlanacağını bildirdi. 
     Türk Atlantik Konseyi'nce Antalya'nın Belek Beldesi'nde düzenlenen 13. Uluslararası Antalya Güvenlik ve İşbirliği Konferansı'na katılan TBMM Başkanı Bülent Arınç, gazetecilerin sorularını yanıtladı. Eski Başbakan Mesut Yılmaz ile ilgili soruşturma önergesinin hatırlatılması üzerine Arınç, ''Sayın Mesut Yılmaz ve birkaç eski bakanla ilgili olarak yarın soruşturma önergeleri görüşülecek ve Mecliste karara bağlanacak. Bildiğim bu'' diye konuştu. 
     Avrupa Birliği sürecinde, meclis reformu hazırlıkları ile ilgili Cumhurbaşkanı Ahmet Necdet Sezer ile görüşeceği yönündeki haberlerin hatırlatılması üzerine de Arınç, şunları kaydetti 
     ''Bununla ilgili çok büyük çalışmalarımız var. AB-TBMM Reformu diye Ekim ayından bu yana takip ettiğimiz bir projemiz var. Projemiz için bugüne kadar eski meclis başkanlarıyla, entelektüeller, aydınlar ve gazetelerin Ankara temsilcileri ile görüşmeler yaptık. Hepsinin bu projelerimiz konusunda görüşlerini alıyoruz. Sayın Cumhurbaşkanımızla da Sayın Başbakanımızla da önemli görevlerde bulunan kişilerle de meclis reformu konusunda istişare edeceğim. 11 aralık Perşembe günü saat 12.00'de Sayın Cumhurbaşkanımız ile randevumuz var. Bu reformlarımız konusunda kendi görüşlerini düşüncelerini de onlardan rica edeceğiz.'' Arınç, reform çalışmaları ile ilgili yıl sonuna kadar istişare toplantılarının devam edeceğini de vurgulayarak, daha sonra kesinleşecek projenin uygulamaya konulacağını kaydetti. 
     
</TEXT>
</DOC>
