<DOC>
<DOCNO> 245169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun07.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence raporu polise gitmeyecek 
</HEADLINE>
<TEXT>


Gözaltına alınan zanlının muayene raporunun bir nüshasının zanlıyı gözaltına alan birime verileceğine ilişkin hüküm iptal edildi 

GÖKÇER TAHİNCİOĞLU Ankara 

Danıştay İdari Dava Daireleri Genel Kurulu, İçişleri ve Adalet bakanlıklarınca hazırlanan Yakalama, Gözaltına Alma ve İfade Alma Yönetmeliği'nde, gözaltına alınan zanlı hakkındaki sağlık raporunun bir nüshasının gözaltına alan birime verileceğine ilişkin hükmün iptal edilmesine karar verdi. Türk Tabipler Birliği TTB , ifadenin iptali istemiyle Danıştay'da dava açtı. Danıştay 10. Dairesi, 2000'de, raporun örneğinin verilmesinde sakınca olmadığına karar verdi. Ancak TTB'nin kararı temyiz etmesi üzerine davaya bakan Genel Kurul, dairenin kararını bozarken şu ifadeleri kullandı "Doktor raporunun bir nüshasının kolluk kuvvetlerine verilmesinin yasal dayanağı, hizmet gereği kabul edilebilir bir gerekçesi bulunmadığı gibi, konunun işkence ve kötü muameleye ilişkin olduğu hallerde temel insan haklarını teminat altına almayı amaçlayan evrensel kurallarla da bağdaşmayacağından, raporlardan birinin gözaltı birimince muhafaza edileceği düzenlemesi hukuka uygun bulunmamaktadır." Karara göre, davaya yeniden bakacak 10. Daire, Genel Kurul'un kararına uygun biçimde düzenlemenin iptalini kararlaştırmak zorunda kalacak. Karar çıktıktan sonra, adli tıp muayenelerinde sağlık raporunun bir örneği kolluk kuvvetlerine verilmeyecek. 


</TEXT>
</DOC>
