<DOC>
<DOCNO> 226925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy37.html </URL>
<DATE> 2004/03/30/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Resmi olmayan sonuçlara göre AKP 57 ilde belediye başkanlığını kazandı 
</HEADLINE>
<TEXT>

     Mahalli İdareler Genel Seçimi'nin il belediye başkanlıklarında Gaziantep hariç bütün illerde resmi olmayan kesin sonuç alındı. 
     Buna göre, AK Parti 11'i büyükşehir olmak üzere 57 ilde belediye başkanlığını kazandı. 
     Gaziantep Büyükşehir Belediye Başkanlığı seçiminde kesin sonuç henüz alınmadı, ancak Ak Parti adayı Asım Güzelbey seçimi kazanmayı garantiledi. Gaziantep'teki sonucun kesinleşmesiyle birlikte AK Parti, Türkiye genelinde 12'si büyükşehir olmak üzere 58 ilde belediye başkanlığını kazanmış olacak. 
     Seçimlerde, CHP 2'si büyükşehir olmak üzere 8 il belediye başkanlığını kazandı. 
     Seçimlerde, SHP 1'i büyükşehir olmak üzere 5 ilde, DSP 1'i büyükşehir olmak 3 ilde, MHP 4 ilde, DYP ve SP birer ilde belediye başkanlığını aldı. Seçimlerde bir bağımsız belediye başkanı da seçildi. Ardahan Belediye Başkanlığı'nı kazanan Mikail Kayatürk il belediye başkanlığını kazanan tek bağımsız aday oldu. 
     Bazı illerde resmi olmayan kesin sonuçlar alınmasına karşın itirazlar bulunuyor. 
     CHP'nin bir oy farkla kazandığı Sinop'ta, itiraz üzerine Ak Parti adayı bir oy farkla seçimi kazandı. Yeniden itiraz üzerine sayılan oylar eşit çıktı. Çekilen kurayı Ak Parti adayı kazandı. Ancak, CHP adayı buna da itiraz etti. 
     DSP adayının kazandığı Eskişehir Büyükşehir Belediye Başkanlığı ile CHP adaylarının kazandığı Trabzon ve Edirne belediye başkanlıkları da itirazlı durumda. 
     
     İLÇELERDE DURUM 
     İlçe belediye başkanlığı seçimlerinde de Ak Parti 486 yerde belediye başkanlığını aldı. 
     Ak Parti'yi 119 belediye başkanlığı kazanan CHP, 89 belediye başkanlığı kazanan DYP, 69 belediye başkanlığı kazanan MHP, 34 belediye başkanlığı kazanan SHP, 25 belediye başkanlığı kazanan ANAP, 5 belediye başkanlığı kazanan DSP, 3'er belediye başkanlığı kazanan BBP ve Genç Parti, 1'er ilçe belediye başkanlığı kazanan ÖDP ve DP izledi. 
     Yerel seçimlerde 17 belediye başkanlığını da bağımsız adaylar kazandı. 
     
</TEXT>
</DOC>
