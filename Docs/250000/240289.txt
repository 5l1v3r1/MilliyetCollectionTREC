<DOC>
<DOCNO> 240289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy12.html </URL>
<DATE> 2004/05/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan çiftine aracılık eden Şenler, evlilik hikayesini anlattı... 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan ile Emine Erdoğan'ın tanışması ve evlenmesine aracılık eden Şule Yüksel Şenler, İdealist Hanımlar Derneği'ne ilk geldiğinde Emine Erdoğan'ın başı açık olduğunu, ancak daha sonra kendi isteğiyle örtündüğünü anlattı. 
     Dünden BUgüne Tercüman Gazetesi'nde cuma günü yayımlanmaya başlayan, Nazlı Ilıcak ile Gülay Göktürk'ün birlikte hazırladığı "Başörtüsü Sancısı" başlıklı dizinin dünkü bölümünde, Şenler'in Emine Erdoğan ile ilgili anılarına yer verildi. Şenler, Emine Erdoğan'a ağabeyinden örtünme konusunda bir zorlama geldiğini bilmediğini söyledi. Emine Erdoğan'ın, Gülay Atasoy'un "Nasıl Örtündüler" kitabında yer alan "O kadar ki, ağabeyim bana örtünmem gerektiğini söylediği zaman intihar etmeyi bile düşünmüştüm" sözlerine karşın Şenler, "Bana geldiğinde başı açıktı. Toplantılara katıldıktan sonra fikrini değiştirmiş ve kendi kararıyla örtünmüş. Ağabeyinin zorlamasıyla değil" ifadesini kullandı. 
     Emine Erdoğan'ın yine "Nasıl Örtündüler" kitabında, örtünme konusunda doğrudan etkilendiğini söylediği isim olan Şenler, ağabeyi ya da baba baskısının kendilerinde etkili olmadığını savunarak, "Sonradan araştıra araştıra, kendimizi hazırlaya hazırlaya oldu" dedi. 
     
     Çarşafı çıkarttıramam 

     Emine Erdoğan'ın Tayyip Erdoğan'ı tanımadan önce rüyasında gördüğünü kaydeden Şenler, Erdoğan ile Emine'yi kendisinin tanıştırdığını ifade etti. Birbirinden etkilenen Tayyip ile Emine'nin uzun süre telefonla konuştuklarını kaydeden Şenler, ancak o sırada Erdoğan ailesinin oğullarını İdealist Hanımlar Derneği üyesi, çarşaflı, Karadenizli bir kızla evlendirmek istediğini anlattı. Tayyip Erdoğan'a, bir dava adamının eşiyle her yere gidebilmesi gerektiğini anlattığını dile getiren Şenler, aralarındaki diyaloğu şöyle dile getirdi 
     "Çarşafla sen hiçbir yere varamazsın. Çarşafı çıkarttırmak da ayrı bir vebal ve günah. Tayyip de 'Zaten ben de çarşafı çıkarttıramam' karşılığını verdi." 
     
     Hortlak gibi olmuştu 

     Bu nedenle Erdoğan'ın annesinin uzun süre Emine'yi gelin olarak kabul etmediğini belirten Şenler, Emine ve Tayyip Erdoğan'ın buna çok üzüldüğünü kaydederek,"Bende nişanlılık resimleri var, Tayyip'i tanıyamazsınız. O yakışıklı delikanlı, hortlak gibi olmuştu. Annesini iknaya uğraşırken çok kilo kaybetti" dedi. 
     Erdoğan'ı kendi evinde yüz yüze görüşme olanağı bulduğu Emine'yle başbaşa bıraktıklarını da ifade eden Şenler, "Nihayetinde baktık ki öyle bir bağla bağlandılar ki, bir daha kopmayacak şekilde, Tayyip 'katiyyen bütün gücümü kullanacağım. Annemi kırmadan bu işi halledeceğim, Bu iş olacak. Yalnız bana biraz daha zaman tanıyın' dedi" açıklamasını yaptı. 
     
</TEXT>
</DOC>
