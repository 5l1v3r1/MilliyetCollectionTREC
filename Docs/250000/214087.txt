<DOC>
<DOCNO> 214087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo14.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, İstanbulspor'u yenerek yarı finali hedefliyor... 
</HEADLINE>
<TEXT>

     Süper Birinci Lig'de güçlü rakibi Gençlerbirliği'ni zor da olsa 2-0 yenmeyi başaran Gaziantepspor'da, gözler çarşamba günü İstanbulspor ile oynanacak olan Türkiye Kupası maçına çevrildi. 
     Teknik direktör Nurullah Sağlam, yaptığı açıklamada, ligde, Türkiye Kupası ve UEFA Kupası'nda iddialı olduklarını, bu sezon bir ilki gerçekleştirmeyi hedeflediklerini kaydetti. 
     Gaziantepspor'un üçüncü kez katıldığı UEFA Kupası'na bu kez alışıla gelmişin dışında ilk turda veda etmediğini, İsrail'in Hapoel Tel Aviv daha sonra 2. turda Fransa'nın RC Lens takımını her iki maçta da farklı skorla yenerek 3. tura isimlerini yazdırdıklarını vurgulayan Sağlam, ''Şimdi UEFA Kupasında dünyanın sayılı takımları arasında yer alan İtalya'nın gerçekten güçlü AS Roma takımıyla karşılaşacağız. Hedefimiz hem UEFA hem de Türkiye Kupası'nı birlikte taşımak. Gittiğimiz yere kadar gideceğiz. Bunu başarabilecek güçte ve yetenekteyiz'' diye konuştu. 
     Ligde Gençlerbirliği önünde alınan galibiyet ve iyi oyundan ötürü spor kamuoyundan haklı övgüler aldıklarını, daha iyi olmak durumunda olduklarını belirten Sağlam, şöyle konuştu 
     ''Gaziantepspor olarak bu sezon ilkleri gerçekleştirmek üzere yola çıktık. Geçen sezon elde ettiğimiz başarıyı daha üst seviyelere çıkarmak istiyoruz. UEFA'da emin adımlarla yolumuza devam ederken, Türkiye Kupası'nda final oynamak düşüncesindeyiz. Rakibimiz İstanbulspor kendi sahasında Akçaabat Sebatspor önünde kötü bir yenilgi aldı. Bu arada Aykut Kocaman da görevinin başına döndü. Rakip ve bizim açımızdan kazanmak zorunda olunan bir karşılaşma. Telafisi olmayan bir 90 dakikaya hazırlanıyoruz. Kazanıp yolumuza devam etmek istiyoruz. Bu kez kupayı müzemize taşımak istiyoruz.'' Sağlam, 11 Şubat Çarşamba günü saat 18.00'de Kamil Ocak Stadı'nda oynanacak olan karşılaşmaya taraftarları da davet ederek, ''Bu zorlu karşılaşmada her zaman olduğu gibi taraftar desteğine ihtiyacımız var. Zor bir karşılaşma olacak. Taraftarımızı yanımızda görmek istiyoruz, gelsinler bizleri 90 dakika desteklesinler. Kimse rakibi küçük görmeye kalkmasın'' dedi. 
     Kırmızı-siyahlılarda sakat olan Lazarov'un tedavisinin sürdüğü, Afrika Kupası nedeniyle Tunus'ta bulunan Jaziri ve Bouazizi'nin yine kadroda yer almayacakları bildirildi. 
     
</TEXT>
</DOC>
