<DOC>
<DOCNO> 209979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur29.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, İslam alemine Atatürk'ü örnek gösterdi... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, değişimi yönetemeyenlerin, ''başkaları tarafından yönetilmenin acısını yaşadığını'' ifade ederek, ''Nasıl ki AB'nin Hıristiyan kulubü olmasına karşı çıkıyorsak, İslam dünyasının da din temelli siyasal ve ekonomik örgütlenmelerden uzak durması gerektiğini belirtiyoruz'' dedi. 
     ''Tutarlılıklarını ve ortaya koyduklarını güçlü tezlerin'', şahsının ya da partinin değil Türkiye'nin kazanç hanesine yazıldığını ifade eden Erdoğan, sözlerini şöyle tamamladı 
     ''Diktatörlüklerin revaçta olduğu bir dönemde, Atatürk'ün öngörüsü sayesinde yüzyılı kavrayan bir bilinçle Cumhuriyeti inşa eden bu ülke, sadece kendine bir ulusal devlet kazandırmakla kalmamış, aynı zamanda tüm bölgeye ve bölgenin ötesine mesaj veren güçlü bir model kurmuştur. 
     Demokrasi, laiklik ve hukuk devleti prensipleri sayesinde toplumsal barışını tesis ettiği gibi kendi yakın çevresine çağdaş değerlerin nasıl hayata geçirileceğine dair ciddi yaklaşımlar sunmuştur. 
     Her geçen gün daha çok değeri ve önemi anlaşılan bu model sayesinde, ülkemiz önümüzde akan yüzyıla güvenle ve stratejik avantajlarla donanmış olarak girmektedir. Bugün Hükümetimiz, bu tezleri güçlendirmenin ve etkili biçimde anlatmanın en önemli aracı olarak tüm dünyanın önünde durmaktadır. 
     Bu söylem ve tezlerimizin her geçen gün geliştiğini göreceksiniz. Önümüzdeki günlerde muhafazakar demokrat kimliğimizin dünyanın en etkili düşünce platformlarında tartışıldığına şahit olacaksınız. 
     Erdoğan, partisinin TBMM Grup Toplantısı'nda yaptığı konuşmada, milli gelirden aldığı pay 1500 doların altında kalan illerin kalkınması için teşviklerde getirilecek yenilikler hakkında bilgi vererek, SSK primleri ve vergilerde yapılacak indirimlerin gelecek hafta Meclis gündemine geleceğini bildirdi. 
     Suudi Arabistan'a ziyareti ve temaslarına da değinen Erdoğan, Türkiye'nin kalkınması için çalışırken, dışarıda da Türkiye'yi dünyaya anlatmaya devam ettiklerini söyledi. 
     Cidde Ekonomik Forumu'nda Türk ekonomisinden bahsederken, katedilen önemli mesafeleri anlattığını belirten Erdoğan, ülkenin gidişatının ilgiyle izlendiğini gözlemlediğini söyledi. 
     Tüm dünyanın değişimi tartıştığını belirten Erdoğan, ''Değişim artık geri döndürülemez ve inkar edilemez bir olgu. Ulusal kültürlerin küreselleşme içinde varlıklarını korumaları için değişim zorunlu bir dinamik. Değişimi yönetemeyenler, başkaları tarafından yönetilmenin acısını yaşıyorlar'' dedi. 
     Her zeminde olduğu gibi Cidde'de aynı tezleri işlediklerini ve değişimin bir bütün olduğunu, siyasal, ekonomik, kültürel ve sosyal değişimin iç içe geçmesi gerektiğini belirttiğini anlatan Erdoğan, şöyle konuştu 
     ''Ayrıca, dünyanın önünde duran kriz alanlarına karşı ne tür çözümler geliştirilmesi gerektiğini de uzun uzun anlatıyoruz. 
     İnsanlığın din, etnisite ve bölge temelli örgütlenmelerden uzak durması gerektiğini söylüyoruz. Kutsal değerlerimizin insanlık için ne büyük bir nimet olduğuna, insanı insan yapan yücelikleri ve güzellikleri barındırdığına inanıyor ve biliyoruz. 
     Lakin bunların, belli örgütlenmelerin malzemesi yapılarak zedelenmesine de karşı çıkıyoruz. Nasıl ki AB'nin Hıristiyan Kulubü olmasına karşı çıkıyorsak, İslam dünyasının da din temelli siyasal ve ekonomik örgütlenmelerden uzak durması gerektiğini belirtiyoruz. 
     Tüm insanlığı çağdaş ahlaki ve insani değerler temelinde kucaklayan bir siyasal söylemi uluslararası düzeyde kademe kademe inşa ediyoruz.'' Cidde'de, İslam Ortak Pazarı gibi yaklaşımlara karşı tavrı net bir şekilde ortaya koyduğunu kaydeden Erdoğan, paranın dininin, imanının olmadığını gibi ekonominin de dininin ve imanının olmadığını vurguladı. Başbakan Erdoğan, kamplaşma olduğu takdirde, ambargolar gibi yaptırımları maruz kalındığını anlattı. 
     
</TEXT>
</DOC>
