<DOC>
<DOCNO> 204014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur21.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşinden, Ak Parti milletvekiline 100 milyarlık dava .. 
</HEADLINE>
<TEXT>

     AK Parti Trabzon Milletvekili Prof. Dr. Aydın Dumanoğlu'nun eşi Sevil Dumanoğlu'nun, boşanmadıkları halde başka bir kadınla evlilik hayatı sürerek kişisel haklarını ihlal ettiği iddiasıyla eşi ve birlikte yaşadığını ileri sürdüğü kişi aleyhine açtığı toplam 100 milyar liralık manevi tazminat davasına devam edildi. 
     Ankara 1. Asliye Ceza Mahkemesi'nde görülen davanın bugünkü duruşmasına, Sevil Dumanoğlu ve avukatı ile Aydın Dumanoğlu'nun avukatı katıldı. Duruşmayı, Ankara Barosu Kadın Hakları Komisyonu üyesi bazı avukatlar da izledi. 
     Duruşmada söz alan Sevil Dumanoğlu, eşinin Arzu Bektaş ile Trabzon ve Ankara'da evlilik hayatı sürdüğüne ilişkin iddialarını yineledi ve ''Geçtiğimiz günlerde, Bektaş'ın, Trabzon Doğumevi'nde eşimden erkek çocuk sahibi olduğunu öğrendim. Acı çekiyorum'' dedi. 
     Davalı Aydın Dumanoğlu'nun avukatı ise Sevil Dumanoğlu'nun evini terkettiğini ve 16 yıldır eşinden ayrı yaşadığını savundu. Dumanoğlu'nun avukatı, Sevil Dumanoğlu'nun yaşamını İngiltere'de sürdürdüğünü belirtti. 
     Yargıç Beyhan Azman, gayriresmi evlilik iddialarını yayınlayan gazetelerden, haberlerin dayanağının sorulmasına ve Arzu Bektaş'ın doğum yapıp yapmadığının, yaptıysa doğum ve nüfus kaydının ilgili yerlerden istenmesine karar vererek, duruşmayı erteledi. 
     Sevil Dumanoğlu'nun dava dilekçesinde, eşiyle 1975 yılında evlendiği ve iki oğulları olduğu, büyük oğullarının Marmara Depremi'nde yaşamını yitirdiği belirtiliyor. Eşinin uzlaşmaz tutumundan dolayı 1997 yılından beri ayrı yaşadıklarını ifade eden Dumanoğlu, eşi tarafından açılan boşanma davalarının reddedildiğini ve kararların kesinleştiğine dilekçesinde yer veriyor. 
     Eşinin çok eşli olduğuna dair gazete haberlerini de dilekçesinin ekinde mahkemeye sunan Dumanoğlu, kişisel haklarının ihlal edildiğini öne sürüyor. Sevil Dumanoğlu, eşinin ve Arzu Bektaş'ın malvarlığı yönünden güçlü olduğunu savunarak, her iki davalıdan 50'şer milyar lira olmak üzere toplam 100 milyar lira manevi tazminat istiyor. 
     
</TEXT>
</DOC>
