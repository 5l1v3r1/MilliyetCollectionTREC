<DOC>
<DOCNO> 237005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur27.html </URL>
<DATE> 2004/05/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Edirne'de polislerin 2 genci dövdüğü iddiası .. 
</HEADLINE>
<TEXT>

     Edirne'de çevreyi rahatsız ettikleri gerekçesiyle polis memurları tarafından dövülerek etkisiz hale getirildikleri iddia edilen 2 gencin polislerden davacı olacakları bildirildi. 
     Polis tarafından dövüldüğü iddia edilen Mesut Tezgider 26 ve Aydın Örs 24 , AA muhabirine yaptıkları açıklamada, şiddet kullanan polislerden davacı olacaklarını, gerekirse Avrupa İnsan Hakları Mahkemesi'ne başvuracaklarını söylediler. 
     Saraçlar Caddesi'nde ''İş istiyoruz'' diye bağırmanın dışında taşkınlık yapmadıklarını belirten Tezgider, uzun süredir iş aramasına rağmen bulamadığını bildirdi. Durumunu dile getirmek ve iş bulabilmek amacıyla bağırdığını savunan Tezgider, ''Polis bizi yanlış anladı, coplarla saldırdılar. Beni yere yatırarak başıma ve boynuma bastılar. İş istedik, başımıza bunlar geldi. Büyüklerimiz bu polisler hakkında gerekeni yapsınlar. Bu kişilerden şikayetçiyim. Yasal yollardan hakkımı arayacağım'' dedi. 
     Aydın Örs de, polislerin boynuna ve vücuduna vurduklarını iddia ederek, bu kişiler hakkında şikayetçi olacağını bildirdi. 
     Mesut Tezgider'in annesi Hediye Tezgider, oğlunun dövülmesini televizyondan izlediğinde bayıldığını ve hastaneye kaldırıldığını belirterek, polislerin cezalandırılmasını istedi. 
     AA muhabirine bilgi veren Edirne Emniyet Müdürlüğü yetkilisi ise, eli bıçaklı ve alkollü gençlerin, yaptıklarıyla huzuru bozduklarını öne sürdü. 
     Polisin görevinin halkın huzur ve güvenliğini sağlamak olduğunu belirten yetkili, ''Her iki kişinin daha önceden değişik suçlardan sabıkaları bulunuyor. Sabıkalı ve alkollü gençlerin etkisiz hale getirilmesinde dozaj kaçırılmış. Bu da yanlış. Gereken yapılacak'' diye konuştu. 
     Çevreye rahatsızlık verdikleri gerekçesiyle 1 Mayıs'ta Tahmis Meydanı'nda polisler tarafından zor kullanılarak etkisiz hale getirilen Tezgider ve Örs, ifadeleri alındıktan sonra serbest bırakılmışlardı. 
     
</TEXT>
</DOC>
