<DOC>
<DOCNO> 237878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo18.html </URL>
<DATE> 2004/05/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Mehmet Yılmaz, Trabzonspor'un aldığı kupalarda önemli rol oynadı... 
</HEADLINE>
<TEXT>

     Türkiye Kupası'nı son 2 sezonda müzesine getirme başarısı gösteren Trabzonspor'da, Mehmet Yılmaz attığı gollerle kupada takımına büyük katkı sağladı. 
     Mehmet Yılmaz, son 2 sezonda 10 gol atarak takımının Türkiye kupalarında en fazla golünü kaydederken, kupanın kazanılmasında da önemli rol oynadı. 
     Bordo-mavili takımın oyuncusu, Türkiye Kupası finalinde geçen sezon Gençlerbirliği'ni 3-1, bu sezon da 4-0 yendikleri karşılaşmalarda takımının ilk golünü atma başarısı gösterdi. 
     
     ''İNANCIN ZAFERİ'' 
     Mehmet Yılmaz, Gençlerbirliği ile geçen sezon ve bu sezon çok zorlu karşılaşmalar yaptıklarını belirterek, ''Gençlerbirliği ligin en iyi futbol oynayan takımlarından biriydi. Ancak biz gerçekten bu kupayı alacağımıza inanmıştık. Kupa inancımızın zaferi'' dedi. 
     Avrupa Şampiyonlar Ligi'ne katılma hakkı elde ettiklerini, Türkiye Kupası'nı da müzelerine getirdiklerini kaydeden Mehmet Yılmaz, ''Şimdi tek hedefimiz lig şampiyonluğu. Türkiye Kupası'nı ligde de perçinleştirip mutlu bir sonla ligi tamamlamak istiyoruz. Taraftarımız her güzelliğe layık'' diye konuştu. 
     Bir santrfor için golün bir ödül olduğunu kaydeden Yılmaz, ''Gol atmak çok ayrı bir şey. Çok farklı bir duygu. Ben de gol attığım ve takımıma katkı sağladığım için çok mutluyum'' diyerek sözlerini tamamladı. 
     
</TEXT>
</DOC>
