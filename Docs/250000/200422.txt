<DOC>
<DOCNO> 200422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur07.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta Bankalar Yasası görüşülecek... 
</HEADLINE>
<TEXT>

     Yasama çalışmalarını yoğun bir gündemle sürdürecek olan TBMM, eski Başbakan Mesut Yılmaz ile bazı eski bakanlar hakkındaki soruşturma açılıp açılmamasına bu hafta karar verecek. 
     AK Parti ve CHP Milletvekillerinin eski Başbakan Mesut Yılmaz ve eski Devlet Bakanı Güneş Taner hakkında verdikleri soruşturma önergeleri ile eski Enerji ve Tabii Kaynaklar Bakanları Cumhur Ersümer ve Zeki Çakan hakkında verdikleri soruşturma önergeleri birleştirilerek görüşülecek. AK Parti milletvekillerinin eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal hakkında verdikleri soruşturma önergesi de Salı günü ele alınacak. 
     CHP milletvekillerinin eski Bayındırlık ve İskan Bakanı Yaşar Topçu hakkında verdiği soruşturma önergesi, AK Parti ve CHP milletvekillerinin eski Bayındırlık Bakanları Koray Aydın ve Abdülkadir Akcan hakkında verdiği önergeler ise 2004 yılı bütçe görüşmelerinin ardından Genel Kurul'a getirilecek. 
     
     BANKA ALACAKLARININ TAHSİLİ 
     Tasarruf Mevduatı Sigorta Fonu'na TMSF devredilen bankalardaki alacakların tahsilini hızlandırmak amacıyla hazırlanan kanun tasarısı, bu hafta TBMM Genel Kurulu'nda ele alınacak. 
     ''Bankalar Kanunu ile Bazı Kanunlarda ve Bir Kanun Hükmünde Kararnamede Değişiklik Yapılmasına İlişkin Kanun Tasarısı'', Fon'a devredilen bankalardaki alacakların tahsilatını hızlandırılan düzenlemeler öngörüyor. Tasarı'ya göre, TMSF ile BDDK birbirinden ayrılıyor, Fon Kurulu yeniden yapılandırılıyor. 
     Bankanın içinin boşaltılması olarak nitelendirilen fiiller, ''karapara suçu'' kapsamına alınırken, bankanın TMSF'ye devrinden önce satış, kira, devir ve temlik gibi işlemler ile ayni ve şahsi hak tesisine ilişkin işlemlere taraf olan üçüncü kişiler iyi niyetli olduklarını kanıtlamakla yükümlü olacak. El konulan bankalar tarafından eski yöneticiler ve denetçiler aleyhine açılan davalarda ispat külfeti davalılara ait olacak. 
     AK Parti, Genel Kurul'da bütçe maratonuna başlamadan önce ''yetişmesi halinde'' Kamu Mali Yönetim ve Kontrol Yasa Tasarısı'nı da bu hafta yasalaştırmayı planlıyor. 
     
     VETOLU YASA YENİDEN 
     Cumhurbaşkanı Ahmet Necdet Sezer tarafından bir kez daha görüşülmez üzere TBMM'ye iade edilen ''TÜBİTAK Kanununa Bir Geçici Madde Eklenmesi Hakkındaki Yasa'', bu hafta Genel Kurul'da ele alınacak. TBMM Milli Eğitim Komisyonu'nda aynen kabul edilen yasaya göre, TÜBİTAK Başkanı ve Bilim Kurulu üyeleri ''bir defaya mahsus'' olmak üzere seçim yerine atamayla belirlenecek. Boş bulunan 6 Bilim Kurulu üyesinin ataması Başbakan tarafından yapılacak. TÜBİTAK Başkanı da Başbakan'ın teklifi üzerine Cumhurbaşkanı tarafından atanacak. 
     Milli Güvenlik Kurulu MGK yönetmeliği ile atamaları ve kadrolarındaki gizliliği kaldıran yasa tasarısı da bu hafta TBMM Genel Kurulu'nda görüşülecek. 
     MGK ve MGK Genel Sekreterliği Yasasının Bazı Hükümlerinin Yürürlükten Kaldırılmasına İlişkin Tasarı, ''Atamalar Resmi Gazete'de yayımlanmaz'' hükmünü içeren 16. maddesinin son fıkrası ile kadrolarda gizliliği hükme bağlayan 17. maddesinin ikinci fıkrasında geçen ''Gizli olup'' ibaresini yürürlükten kaldırıyor. Ayrıca, MGK Yönetmeliği'nin ''Gizli'' olmasını düzenleyen 21. madde de yürürlükten kaldırılarak, Resmi Gazete'de yayımlanmaya olanak sağlanıyor. 
     
     SPORDAKİ ŞİDDET 
     TBMM'deki ihtisas komisyonları da gündemlerindeki kanun tasarı ve tekliflerini görüşecek. 
     Plan ve Bütçe Komisyonu, yarın Bankalar Kanunu ile bazı kanunlarda değişiklik öngören yasa tasarısını ele alacak. 
     İçişleri Komisyonu, AK Parti İstanbul Milletvekili Mustafa Baş'ın Büyükşehir belediyelerinin yönetimi hakkında KHK'nın değiştirilerek kabulü hakkında kanunun bazı maddelerinin değiştirilmesini öngören teklifi yarın ele alacak. 
     Milli Eğitim Gençlik ve Spor Komisyonu, spor karşılaşmalarında şiddet ve düzensizliğin önlenmesine yönelik hazırlanan yasa tasarısını görüşmek üzere 10 Aralık Çarşamba günü toplanacak. 
     Yasama Dokunulmazlıklarını Araştırma Komisyonu, çalışmalarını bu hafta da sürdürecek. Komisyon, 9 Aralık Salı günü toplanacak. 
     KİT Komisyonu bu hafta da denetimlerini sürdürecek. Komisyon, 9 Aralık Salı günü GAP Bölge Kalkınma İdaresi Teşkilatı'nın, 10 Aralık Çarşamba günü Telekom A.Ş ve bağlı müesseselerini, 11 Aralık Perşembe günü ise AYCELL hesaplarını ele alacak. 
     
     CHP, ''İSLAMİ TERÖRÜ'' KONUŞACAK 
     AK Parti, 9 Aralık Salı günü yapacağı grup toplantısında son gelişmeleri değerlendirecek. 
     CHP Grubu da Salı ve 10 Aralık Çarşamba günü basına kapalı olarak toplanarak ''İslami Terör'' konusunu ele alacak. 
     
</TEXT>
</DOC>
