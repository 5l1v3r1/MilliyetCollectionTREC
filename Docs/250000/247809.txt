<DOC>
<DOCNO> 247809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy25.html </URL>
<DATE> 2004/06/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Serdar Denktaş "Beklentimiz Kıbrıs Türk Devleti olara kabul edilmek" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, İslam Konferansı Örgütü İKÖ 31. dönem dışışleri bakanları toplantısında beklentilerinin, BM Genel Sekreteri Kofi Annan'ın planında öngörüldüğü gibi ''Kıbrıs Türk devleti'' olarak kabul edilmeleri olduğunu söyledi. 
     Gazetecilerin sorularını yanıtlayan Denktaş, İKÖ toplantılarına Kıbrıs ''Türk Müslüman cemaati'' olarak katıldıklarına işaret ederek, bir süre önce Cidde'de yapılan toplantıda ''Kıbrıs Türk devleti'' olarak kabul edilmelerini öngören bir taslak raporun hazırlandığını hatırlattı. 
     Bu raporun İKÖ dışişleri bakanları toplantısında kabul edilmesini umduğunu kaydeden Denktaş, KKTC'nin gözlemci statüsünün değil sadece isminin değişeceğini belirterek, ''Başka bir deyişle cemaat olmaktan vatandaşlık seviyesine çıkıyoruz'' dedi. 
     ''Bizim beklentimiz, Rum tarafının Kıbrıslı Türkler ile adada güç paylaşımına yaklaşması'' diyen Denktaş, ''Bu doğrultuda adım atılmazsa elbette yapacak bir şey kalmaz, ama şu an için beklentimiz Annan planında olduğu şekilde 'Kıbrıs Türk Devleti' olarak burada kabul edilmek. Bu bir ilan değildir kabuldür'' açıklamasını yaptı. 
     ''Rum tarafının niyetini bekleme durumunda olmadıklarını'' kaydeden Denktaş, İKÖ toplantısı çerçevesinde bir araya geldiği İslam ülkeleri bakanlarından Kıbrıs konusunda çok sıcak yaklaşım gördüğünü, hatta bazı bakanlardan resmi davet aldığını ifade etti. 
     
</TEXT>
</DOC>
