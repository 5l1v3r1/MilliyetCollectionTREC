<DOC>
<DOCNO> 220151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/guncel/gun01.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkta 70'lerde kaldık 
</HEADLINE>
<TEXT>

   Dünya Sağlık Örgütü raporuna göre, sağlıkta 30 yıldır yerinde sayan Türkiye, Avrupa ülkeleri arasında tüm verilerde son sırada yer alıyor 
   AYŞEGÜL AYDOĞAN İstanbul 
   
   Dünya Sağlık Örgütü'nün WHO Avrupa ülkelerinde yaptığı "Geçiş Döneminde Sağlık Sistemleri" HİT araştırmasının Türkiye sonuçları, sağlık hizmeti ve politikaları konusunda tüm Avrupa'dan çok geride olduğumuzu ortaya koydu. Raporu hazırlaması istenen eski WHO Avrupa Bölgesi Başkan Yardımcısı Dr. Serdar Savaş, "Ortaya çıkan tablo, Türkiye'nin sağlıkta 1970'lerde kaldığının göstergesi" yorumunu yaptı. Rapora göre, Avrupa ülkeleri arasında hemen hemen tüm verilerde son sırayı alan Türkiye, eski Doğu Bloku ülkelerinin de gerisinde kalıyor. Türkiye'nin sosyoekonomik seviyesi aynı olan Avrupa ülkeleriyle karşılaştırıldığı raporda yer alan bazı sonuçlar şöyle 
   Türkiye, cepten sağlık harcamasının en yüksek olduğu ülke. Vatandaşın cepten yaptığı harcamalar yüzde 50 dolayında. Avrupa'da bu oran yüzde 2 - 5. 
   Türkiye'de kişi başına yapılan sağlık harcaması yıllık 100 - 150 dolarken, AB ülkeleri ortalaması 2 bin dolar. 
   Avrupa Birliği ülkelerinin sağlığa ayırdığı kaynak ortalama GSMH'nin yüzde 8'i. Türkiye yüzde 4.3'le sağlığa en az kaynak ayıran ülke. 
   1000 kişiye düşen 2.1 yatak sayısıyla en düşük hastane yatağı oranına sahip Türkiye, yatak işgal oranı 58.8 olarak sistemini en verimsiz işleten ülkeler arasında. 
   1000 kişiye düşen hekim ve hemşire sayıları açısından da Türkiye, Avrupa bölgesindeki bütün ülkelerin gerisinde. 1000 kişiye düşen doktor oranı AB ortalamasında 3.9 iken, Türkiye'de 1.22. 
   Ayaktan hekime başvuru sayısında Avrupa'da yılda 11 başvuruyla İsviçre ilk sıradayken, yılda 2.6 başvuru sayısıyla Türkiye son sırada yer alıyor. 
   
   
   
   
</TEXT>
</DOC>
