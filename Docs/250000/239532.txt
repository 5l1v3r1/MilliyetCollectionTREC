<DOC>
<DOCNO> 239532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas17.html </URL>
<DATE> 2004/05/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Her gün 30 dakika egzersiz, sağlık için yeterli... 
</HEADLINE>
<TEXT>

     Abant İzzet Baysal Üniversitesi AİBÜ Tıp Fakültesi Dekanı Prof. Dr. Cihangir Uyan, her gün 30 dakika egzersiz yapmanın, vücut sağlığı için yeterli olduğunu söyledi. 
     Prof. Dr. Uyan, Bolu Belediyesi Nikah Salonu'nda düzenlenen ''Kalp Sağlığı'' konulu konferansta, Türkiye'de birçok kişinin fiziksel aktiviteden yoksun yaşadığını ifade etti. 
     ''Haftanın her günü 30 dakika orta derecede egzersiz yapmak, vücut için yeterlidir. Orta dereceli aktivite, saatte 3-4 mil hızında yürüyüşe eşdeğerdir'' diyen Prof. Dr. Uyan, bu aktivitelerle haftada yaklaşık 600-1200 kalori tüketileceğini belirtti. 
     Kısa mesafeleri yürüyerek kat etmenin, asansör yerine merdivenleri kullanmanın da bir tür egzersiz başlangıcı olduğunu vurgulayan Prof. Dr. Uyan, egzersiz yaparken problem oluşturacak uyarıcılara dikkat edilmesi gerektiğini göğüste huzursuzluk, olağanüstü nefes darlığı ve kalp ritim bozuklukları hissedildiği anda doktora başvurmak gerektiğini söyledi. 
     Dinleyicilerin sorularını da yanıtlayan Uyan, Abant İzzet Baysal Üniversitesi Tıp Fakültesi'nde, yaklaşık 1 aydır SSK'lı hastaların tedavilerinin yapıldığını ifade ederek, ''SSK'lı hastalar kurumlarından bize sevk yaptırdıkları takdirde, her türlü kolaylığı sağlıyoruz'' dedi. 
     
</TEXT>
</DOC>
