<DOC>
<DOCNO> 231024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo11.html </URL>
<DATE> 2004/04/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Trabzonspor Şampiyonluk bizim için Kaf Dağı'nın ardında değil... 
</HEADLINE>
<TEXT>

     Trabzonspor Basın Sözcüsü İbrahim Şahin, şampiyonluğun kendileri için ''Kaf Dağı''nın ardında olmadığını söyledi. 
     Şahin, Mehmet Ali Yılmaz Tesisleri'nde düzenlediği basın toplantısında, Trabzonspor'un büyük bir camia olduğunu ve daha önce 6 kez şampiyonluk elde ettiğini dile getirerek, ''En büyük güvencemiz geçmişimizdir. Şampiyonluk veya şampiyonlar ligine katılmak bizim için Kaf Dağı'nın arkasında değil. Çok büyütmüyoruz. Hak ettiğimiz başarıyı yakalarız'' diye konuştu. 
     Trabzonspor açısından geçen haftayı mutlu bir şekilde geride bıraktıklarını dile getiren Şahin, ''Bursaspor'u yenerek yolumuza devam ediyoruz. Trabzonspor'un oyun performansı ile ligdeki yükselişi devam edecek. Önümüzde, Elazığspor ile başlayacak 5 maçlık bir maraton var. Bu konuda biz, teknik heyet ve futbolcular üzerine düşeni yapacak. Kalan maçlarımızı da alarak sezon sonunda yerimize bakacağız'' dedi. 
     Şampiyonluk için en son 1995-1996 sezonunda iddialı konuma geldiklerini anımsatan Şahin, şöyle konuştu 
     ''Daha önce Şampiyonluk geliyor denildiği zaman önümüzden kaçmıştır. Ancak, bu konuda tecrübeliyiz. Her maçı final olarak göreceğiz. Elazığspor maçına da aynı ciddiyet ile hazırlanıyoruz. İyi konsantre olup Elazığ'dan galibiyetle dönmeyi hedefliyoruz.'' Elazığ'a 70 kişilik özel bir uçak ile gideceklerini de kaydeden Şahin, ''Uçak küçük olduğu için taraftarlarımızı yanımızda getiremiyoruz. Taraftarlar bizim için çok büyük bir güç. Buradaki ve çevre illerdeki taraftarlarımızdan destek bekliyoruz'' şeklinde konuştu. 
     
</TEXT>
</DOC>
