<DOC>
<DOCNO> 221426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo04.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ayaklarımız yere basmalı' 
</HEADLINE>
<TEXT>

      
   Ziya hoca dikkat çekti 
   TRABZONSPOR Teknik Direktörü Ziya Doğan, Ankaragücü maçı öncesinde önemli mesajlar iletti. Hedefler konusunda büyük beklentiler yaratılmaması gerektiğine dikkat çeken Bordo-Mavili çalıştırıcı, "Camianın kenetlenmesi, tek yumruk olması açısından Beşiktaş galibiyeti önemliydi. Ama bunun çok büyütülmesi, beni rahatsız ediyor. Ayaklarımızın yere basması gerekiyor. Futbolda dün yok, yarın var" diye konuştu. 
   
   Nereden nereye... 
   ŞAMPİYONLAR Ligi'nden söz edilirken bir anda şampiyonluk hesapları yapmaya başladıklarına dikkat çeken Ziya Doğan, rakiplerinin kadrosunda daha iyi alternatiflerin bulunduğunu vurguladı. Doğan şöyle devam etti "Futbol takımının vitamini sezon başı hazırlıklardır. Ne yazık ki sezon başı çalışmaları sırasında takımın başında değildim. Şimdi biraz daha iyiye doğru bir gidiş var. Daha az pozisyon veriyor, daha çok gol atıyoruz." 
   
   Duvar ördüler    TOLGA ve Erdinç aşısı tuttu. Trabzonspor, bu ikilinin savunmada birlikte görev yaptığı karşılaşmalarda sadece iki gol gördü. Beş maçın üçünü gol yemeden tamamlayan Bordo - Mavililer, sadece Adanaspor ve Samsunspor karşısında birer kez rakibe boyun eğdi. 
   
   Vergi kaosu    TRABZONSPOR, vergi nedeniyle zor duruma düştü. Vergi barışında 14 trilyonluk borcun 3,7 trilyona inmesine rağmen hiçbir taksidi yatırılmayan Bordo - Mavililer, haziran ayına kadar faizleriyle birlikte 5 trilyon 700 milyar lira ödeme yapmazsa, 17 trilyon lira vermek zorunda kalacak. Bu nedenle kulüp acil kredi arayışına girdi. 
   
   Gurbetçiler    BORDO-Mavililer bir hafta yuvalarından uzak kalacak. Ankaragücü maçı için bugün Başkent'e gidecek olan Trabzonspor, yarınki karşılaşmanın ardından bir gece daha Ankara'da kalacak. Cumartesi günü otobüsle İstanbul'a geçecek olan kafile, çarşamba günü de İstanbulspor ile Türkiye Kupası maçını oynayıp şehre dönecek. 
   
   
</TEXT>
</DOC>
