<DOC>
<DOCNO> 227355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur27.html </URL>
<DATE> 2004/03/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şakanın günü 1 Nisan... Yarın dikkatli olun... 
</HEADLINE>
<TEXT>

     Hiç ummadığınız bir anda, şaka seven bir dostunuzun kurbanı olabilirsiniz. Beklemediğiniz bir haber, paket ya da telefon, sizi ummadığınız anda yakalayabilir ve kandırılabilirsiniz. 
     Siz, en iyisi durun ve şöyle bir düşünün. Çünkü, şakanın günü, 1 Nisan'ın eli kulağında. Şakaseverlerin iple çektiği, ''şakazedelerin'' ise buruk bir tebessümle karşıladığı bu gün, her türlü şaka serbest. 
     1 Nisan'ın ortaya çıkışı konusunda çeşitli varsayımlar mevcut. İlk olarak eski Romalılar'ın Hilarya, Hintliler'in ise Huli Festivalleri'nde görülen şakaların, daha sonra 1564 yılında Fransa'da yapılan takvim düzenlemesi ile gelenek haline geldiği sanılıyor. 
     Fransa'da 1564 yılında takvimde yapılan reformla yılbaşı 1 Nisan'dan 1 Ocak'a alındı. Bu arada, 1 Nisan'ı sene başı olarak kabul etmeye devam edenlerle alay etmek amacıyla yapılan şakalar, bir süre sonra gelenek haline geldi. 1 Nisan'ı yılbaşı kabul edenlere ise ''Nisan Balığı'' adı verildi. 
     Fransa'dan sonra diğer ülkelere de geçen bu gelenek, 18. yüzyılda İngiltere ve İskoçya'ya da yayıldı, oradan da Amerika'ya taşındı. Amerikalılar bu günü 28 Aralık'ta kutluyor. 
     
     ITAR-TASS'IN 1 NİSAN ŞAKASI 
     İşte, birçok ülkede yapılan şakalarla, herkese bir ''uyarı'' turu'' 
     Her yıl 1 Nisan'da birkaç şaka haber yayınlama geleneğine sahip Rusya'nın ITAR-TASS ajansının en vurucu şakası, hiç kuşkusuz 1996'daydı. 
     SSCB'nin dağılmasıyla ''uydu'' durumundan kurtulan eski Doğu Bloku ülkelerinin ''tüylerini diken diken eden'' 1 Nisan haberi, ''Rusya parlamentosu Duma, Varşova Paktı'nı yeniden kurmaya hazırlanıyor'' başlığıyla verildi. 
     Duma'nın, Varşova Paktı'nı diriltmeye ilişkin planı müzakereye hazırladığını bildiren TASS, bununla da yetinmedi, ''Varşova Paktı'nın yeniden kurulmasına ilişkin yasa tasarısı, NATO'nun genişleme planlarına karşı gizli bir silah gibi kullanılacak'' yorumunu da aktardı. Haber, Çek Cumhuriyeti ve Bulgaristan haber ajanslarınca ''anında'' kullanılarak, her iki ülkenin ulusal radyolarında öncelikli haber olarak en az iki defa yayınlandı. 
     
     VEJETERYAN KOHL 
     Şakanın günü 1 Nisan'dan Almanya eski Başbakanı Helmut Kohl de 1998 yılında henüz başbakanken nasibini aldı. 
     Stuttgart kentindeki Hayvan Koruma Örgütü'nün yaptığı açıklamada, özellikle ''domuz işkembesi''ne hayran olduğu bilinen Başbakan Helmut Kohl'ün vejeteryanlığı seçtiği ve eşi Hannelore Kohl'ün de bu nedenle eşine seçim kampanyasında destek vereceğini duyurdu. 
     Portekiz'de yayın yapan Radyo-Paris, İran milli futbol takımının Dünya Kupası'na gitmekten vazgeçtiğini, bunun üzerine FIFA'nın Portekiz milli takımını dünya kupasına seçtiğini haber verdi. 
     
     ''SADDAM TÜRKİYE'YE SIĞINDI SAYIN BAKANIM'' 
     Tüm dünyanın ''şaka günü'' ilan ettiği 1 Nisan'da Türkler de boş durmuyor. 
     Mardin'in Kızıltepe ilçesine bağlı Gökçe Beldesi'ndeki köylüler, geçen sene 1 Nisan'da gazetecilere 'füze düştü' şakası yaptı. Köylü gençler gazetecileri telefonla arayarak, 'Beldemizin kırsal kesiminde büyük bir patlama oldu. Galiba füze düştü' istihbaratında bulundu. Haberi alan gazeteciler ilçeye 20 kilometre uzaklıktaki beldeye akın etti. 
     Kahvehanede kendilerini karşılayan belde halkına, 'Füze nereye düştü sorusunu yönelten gazeteciler, 'Unuttunuz mu, bugün 1 Nisan '' diye seslenirken muhabirlere de ''acı acı gülümsemek'' düştü. 
     Geçen yıl Van'ın düşman işgalinden kurtuluşunun yıldönümü törenlerine katılan Milli Eğitim Bakanı Hüseyin Çelik ise ''şakazede'' olacağından habersiz Ferit Melen Havaalanı'na indi. 
     Çelik'i karşılayan gazeteciler, ''Sayın Bakanım, az önce önemli bir gelişme oldu ve Saddam Hüseyin, Türkiye'ye sığındı. ABD ve müttefik kuvvetler ise Irak Savaşı'ndan geri çekildi. Bu konuda düşüncelerinizi alabilir miyiz ' diye sordu. Bakan, çevresindekilere, ''Biz uçaktayken mi bu gelişme oldu ' diye heyecanla sordu ve ekledi ''İlk defa sizden duyuyorum. Çok güzel bir gelişme, sevindim''... 
     CHP Van Milletvekili Mehmet Kartal'ın, ''Sayın Bakanım 1 Nisan şakası olmasın'' demesiyle durumu farkeden Çelik, şakaya muhabirlerle birlikte güldü. 
     
</TEXT>
</DOC>
