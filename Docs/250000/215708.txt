<DOC>
<DOCNO> 215708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko09.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'in dolaşım davasını tahkim reddetti... 
</HEADLINE>
<TEXT>

     Turkcell'in ulusal dolaşım konusundaki anlaşmazlıkla ilgili Telekomünikasyon Kurumu'na karşı açtığı dava, ICC Uluslararası Tahkim Mahkemesi tarafından reddedildi. 
     Turkcell İletişim Hizmetleri A.Ş.'den Borsa'ya gönderilen açıklamada, Telekomünikasyon Kurumu'nun Turkcell ve İş TİM arasındaki ulusal dolaşım görüşmelerinin olumlu sonuç vermemesi üzerine konuya müdahalede bulunduğu anımsatıldı. 
     Telekomünikasyon Kurumu'nun, anlaşmazlık konusunda Turkcell tarafından açılan ilk dava devam ederken 14 Mart 2002 tarihli yazısı ile şirkete yeniden 30 günlük süre vererek GSM 1800 işletmecileriyle daha önce belirlediği hüküm ve koşullarla sözleşme imzalamaya zorladığı kaydedilen açıklamada, devamla şöyle denildi 
     ''Bu yazının konu olduğu anlaşmazlık ile ilgili Telekomünikasyon Kurumu'na karşı 11 Nisan 2002 tarihinde açılan ve ICC Uluslararası Tahkim Mahkemesi önünde görülen dava, Tahkim Heyeti tarafından görev yönünden reddedilmiştir. Bir başka anlatımla Heyet, ulusal roaming konusunda çıkan uyuşmazlığın, Uluslararası Tahkim Mahkemesi önünde değil, ulusal idari yargı mercileri önünde görülmesi gerektiği görüşündedir. Bu nedenle bu karar, uyuşmazlığın esası hakkında hiçbir tespit içermemekte olup, daha önce şirketimiz tarafından açılan iptal davası halen Danıştay nezdinde devam etmektedir.'' 
     
</TEXT>
</DOC>
