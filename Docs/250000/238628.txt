<DOC>
<DOCNO> 238628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo34.html </URL>
<DATE> 2004/05/09/ </DATE>
<TIME> 22.06 </TIME>
<AUTHOR>  </AUTHOR>
<HEADLINE>
Fenerbahçe, şampiyonluk turunun ilkini Denizli'de attı 
</HEADLINE>
<TEXT>

     Denizlispor'u deplasmanda 4-0 yenerek ligin bitimine 1 hafta kala şampiyonluğunu garantileyen Fenerbahçe, şampiyonluk turunu Denizli'de attı. 
     Hakem Mustafa Çulcu'nun bitiş düdüğüyle birlikte futbolcularla taraftarlar sarmaş dolaş olurken, Fenerbahçe Kulübü Başkanı Aziz Yıldırım ve yönetim kurulu üyeleri de bu sevince ortak oldu. 
     Futbolcuların sahada tur atmalarının ardından taraftarların yoğun tezahüratı üzerine sahaya inen Yıldırım, tur atarak sarı lacivertli taraftarları selamladı. 
     Bu arada teknik direktör Christoph Daum da şampiyonluk turuna katıldı. 
     Sarı-lacivertli taraftarlar ise Denizli Atatürk Stadı'nı adeta bayram yerine çevirdi. Maçtan sonra uzun süre Atatürk Stadı'ndan ayrılmayan sarı-lacivertli taraftarlar şampiyonluk sevincini doyasıya yaşadı. 
     Kulüp başkanı Aziz Yıldırım, teknik direktör Daum ve futbolcuları kucaklayan taraftarlar, dakikalarca ''Şampiyon Fenerbahçe'' diye bağırdı. 
     
</TEXT>
</DOC>
