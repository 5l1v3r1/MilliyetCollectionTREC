<DOC>
<DOCNO> 207520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko22.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'in tahkim davası sonuçlandı... 
</HEADLINE>
<TEXT>

     Turkcell'in Hazine'ye ödenen yüzde 15 oranındaki brüt gelire ilişkin açtığı tahkim davasında, Uluslararası Hakem Heyeti, Telekomünikasyon hizmetlerinden doğan ve bu hizmetlerle alakalı her türlü gelirin brüt gelire dahil edilmesi yönünde karar verdi. 
     Turkcell İletişim Hizmetleri A.Ş.'den Borsa'ya gönderilen açıklamada, Hazine Müsteşarlığı'nın Hazine payı talebine ilişkin olarak şirket tarafından Telekomünikasyon Kurumu ve Hazine Müsteşarlığı aleyhine, şirket tarafından Hazine'ye ödenen yüzde 15 oranındaki brüt gelirin matrahına hangi unsurların dahil edileceğinin tespiti amacıyla Uluslararası Ticaret Odası nezdinde tahkim davası açtığı anımsatıldı. 
     Açıklamada, Uluslararası Tahkim Divanı Hakem Heyeti'nin konuyla ilgili kararını dün Turkcell'e tebliğ ettiği belirtilerek, şöyle denildi 
     ''Karara göre, gecikme faizi ile KDV gibi davacı tarafından vergi sorumlusu sıfatıyla tahsil edilen vergilerin brüt gelire dahil edilmemesine, telekomünikasyon hizmetlerinden doğan ve bu hizmetlerle alakalı her türlü gelirin brüt gelire dahil edilmesi yönünde karar verilmiştir. Konu ile ilgili hukuki değerlendirmemiz devam etmektedir.'' 
     
     ROAMİNG DAVASI 
     Bu arada, Turkcell, İş-Tim Telokomünikasyon Hizmetleri A.Ş. ile ulusal dolaşım roaming sözleşmesi imzalanması ile ilgili Telekomünikasyon Kurumu ve Ulaştırma Bakanlığı aleyhine Uluslararası Tahkim Mahkemesi'nde açtığı davada Tahkim Heyeti'nin görevsizlik kararı verdiği anımsatılarak, ''Hakem heyetinin görevsizliği nedeniyle reddine dair tahkim kararı hakkında şirketimiz, 4686 sayılı Milletlerarası Tahkim Kanunu gereğince bugün itibariyle bir iptal davası açmıştır'' denildi. 
     
</TEXT>
</DOC>
