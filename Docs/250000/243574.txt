<DOC>
<DOCNO> 243574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy03.html </URL>
<DATE> 2004/05/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Güneydoğu Anadolu'yu 'Kürdistan' olarak gösteren haritaya soruşturma 
</HEADLINE>
<TEXT>

     Ulaştırma Bakanı Yıldırım, THY Milano Ofisi tarafından bastırılan ve Güneydoğu Anadolu bölgesini "Kürdistan" olarak gösteren skandalla ilgili soruşturma başlatıldığını söyledi. 
     Yıldırım, DYP Iğdır Milletvekili Dursun Akdemir'in soru önergesine verdiği yanıtta, "THY Milano Satış Müdürlüğü'nce vuku bulan harita hadisesi ile ilgili olarak Milano Satış Müdürü Kuntay Özkan'ın, olayın akabinde THY Genel Müdürlüğü tarafından merkeze çağrılarak konuya ilişkin bilgisinin alındığını" aktardı. 
     Alınan bilgiler çerçevesinde konunun THY Teftiş Kurulu Başkanlığı'na intikal ettirilerek soruşturma başlatıldığını belirten Yıldırım, soruşturma ile görevlendirilen bir başmüfettiş ve bir müfettişin halen Milano'da konuyu çok yönlü olarak soruşturduğunu kaydetti. 
     
     GEREKLİ ÖNLEMLER ALINACAK 
     Yıldırım, "Olayla ilgili bilgisi olduğu düşünülen mahalli ve merkez tayinlitüm personelin ifadelerine başvurulmakta olup, konunun aciliyeti, hassasiyeti ve önemine binaen en kısa zamanda düzenlenecek müfettiş raporları beklenmektedir. Müfettiş raporları sonucunda ihmali tespit edilen ilgililer hakkında gereği yerine getirilecek olup, sonucundan ayrıca bilgi verilecektir" dedi. 
     Yıldırım, soruşturma sonucuna göre ihmali görülen ilgililer hakkında yasal işlem yapılacağı gibi bu tür olayların tekrar meydana gelmemesi amacıyla gerekli önlemlerin alınacağını da belirtti. 
     
</TEXT>
</DOC>
