<DOC>
<DOCNO> 219278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo36.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de hedef 50 puan... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, sezon sonunda 50'in üzerinde puan toplamayı hedeflediklerini belirtti. 
     Basın toplantısı düzenleyen Dalaman, başarılı bir sezon geçirdiklerini, topladıkları 39 puanın da bunun bir göstergesi olduğunu söyledi. 
     Bir gazetecinin, ''Ara transfer döneminde keşke takıma takviye yapıp, zirveye oynayacak bir takım yaratsaydık dediğiniz oldu mu'' sorusuna Dalaman, ''Hayır olmadı. Aksine giden arkadaşlarımızın önünü biz açtık. Çünkü takıma genç isimleri kazandırmak istiyoruz. Sezon sonunda hedefimiz, 50'nin üzerinde puan toplamak'' yanıtını verdi. 
     Dalaman, Servet Çetin ve diğer futbolcuların transferinden Denizlispor'un kasasına 4 trilyon lira dolayında para girdiğini, bunu da tesislere harcadıklarını ifade etti. 
     Turgut Dalaman, son 2 maçı başka sahada oynayıp Atatürk Stadı'nın sentetik çim işini gelecek sezona yetiştirmek istediklerini sözlerine ekledi. 
     Öte yandan, yeşil-siyahlı takımda Malatyaspor maçı hazırlıklarına bugünden itibaren başlandı. 
     
</TEXT>
</DOC>
