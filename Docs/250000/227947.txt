<DOC>
<DOCNO> 227947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko40.html </URL>
<DATE> 2004/04/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
TÜSİAD Annan Planı çerçevesinde çözümü destekliyoruz 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, Kıbrıs müzakerelerine ilişkin olarak, ''Biz TÜSİAD olarak, Annan Planı çerçevesinde çözümü destekliyoruz'' dedi. 
     Sabancı, Bandırma'da düzenlenen ''Sanayici ve İşadamları Dernekleri SİAD Platformu Başkanlar Kurulu Toplantısı''nın ardından, gazetecilerin sorularını yanıtladı. 
     ''Kıbrıs'ta, 24 Nisan'daki referandumda ne öngörüyorsunuz, TÜSİAD olarak bir çalışma yapacak mısınız '' yönündeki soru üzerine Sabancı, şöyle konuştu 
     ''Biz TÜSİAD olarak, Annan Planı çerçevesinde çözümü destekliyoruz. Bunu da çok açık belirtiyorduk. Dolayısıyla, Türk Hükümeti ve KKTC Hükümeti'nin son yaptığı görüşmelerde gelinen noktayı olumlu buluyoruz. Tabii, 24 Nisan'da bir referandum var. Altını çizmem gereken konu şu doğruları ve iyi yapılanları da söylememiz lazım. Özellikle, Türk Hükümeti yetkililerinin inisiyatifi ele alarak gösterdikleri çabalar, çok olumluydu. Bu nedenle, Türk Hükümeti ve KKTC Hükümeti'ni kutluyoruz.'' Sabancı, 24 Nisan'daki referandumun iki kesimde aynı anda yapılacağını belirterek, şöyle devam etti 
     ''Biz de TÜSİAD olarak, bir faaliyet programı düşünüyoruz. Türkiye'den TÜSİAD, Yunanistan'dan TÜSİAD'ın muadili olan Yunan sanayicileri federasyonu, Kuzey Kıbrıs ve Güney Kıbrıs işadamları dernekleri olarak, 14 Nisan'da Atina'da biraraya gelmek için bir arayışımız var. Henüz bu kesinleşmedi. Ancak, kesinleştiğinde 14 Nisan'da Atina'da biraraya geldiğimizde, dört işadamı örgütü bir ortak deklarasyon düşünüyoruz. Bu deklarasyonda da, tabiki politik alanlardan çok işadamları olarak Yunanistan, Türkiye ve Ada'daki kesimler için yeni yapılacak yatırımlar, iş hacimlerinin artması, Ada'da gelecek refah artışları gibi konularda ortak bir deklarasyon düşünüyoruz. İnanıyoruz ki, işadamları olarak böyle bir girişimde bulunursak, referandum öncesinde de bunun olumlu bir katkısı olacaktır. Ümidimiz, iki kesimden de referandumda olumlu sonucun çıkması ve Birleşmiş Kıbrıs'ın 1 Mayıs'ta AB üyesi olmasıdır. Türkiye'nin bir AB hedefi vardır. Bu hedef doğrultusunda çözülmüş bir Kıbrıs sorunuyla ilerlememiz, tabii ki bizim ülkemize artılar katacaktır.'' 
     
     İSTİHDAM 
     Gazetecilerin, 'Ekonomik göstergelerdeki iyileşmenin istihdama yansımadığı'' yönündeki değerlendirmeleri hatırlatması üzerine de Sabancı, şunları kaydetti 
     ''Hakikaten, işsizlik büyük bir sorun. Bunun tabii çeşitli sebepleri var. Ekonomik krizler var. Tamam, enflasyon, faizler düşüyor. Hükümet, IMF programına sadık kalarak, program dışına sapmak istemiyor. Bunlar güzel gelişmeler. Fakat, bunun yanında artık yerel seçimler de bittiği için, hükümetten beklentimiz, yabancı sermayeyi Türkiye'ye daha fazla çekebilecek yatırım ortamını iyileştirebilecek yeni stratejiler geliştirebilmesidir. Yani, Türkiye hangi sektörlerde dünyada global ölçekte büyüyecek, bunları iyi belirlemek lazım. Bunları belirledikten sonra da, üzerinde gerekiyorsa teşvikler vermek lazım. Bunların üzerinde yoğunlaşmak lazım. Eğer, yabancı sermayeyi buraya çekebilersek, yerli sermaye de inanıyorum ki ekonomik üortamın iyileşmesi dolayısıyla yatırımlarını artıracaktır. Kısa ve daha çok orta vadede işsizlik gibi bir ana soruna çözüm geleceğine inanıyoruz.'' Sabancı, kayıtdışı ekonominin genel ekonomi içindeki payının azalması, verginin tabana yayılması, gelir idaresinin yeniden yapılandırılması gerektiğini ifade ederken, yerel seçimlerin geride kaldığını, hükümetin bu alanlarda daha radikal kararlar almasını beklediklerini söyledi. 
     
     ÖZELLEŞTİRMEDE SADECE FİYATA BAKILMAMALI'' 
     Özelleştirme konusuna da değinen Sabancı, özelleştirme yapılırken sadece fiyatına bakmamak gerektiğini, ilgili şirketin satın alacağı şirketlerde verimliliği, istihdam ve yatırımları nasıl artıracağına bakılması gerektiğini, 2003 yılında yavaş ilerleyen özelleştirme sürecinin, bu yıl hükümetin gayretiyle daha da artacağını gördüklerini kaydetti. 
     Sabancı, ''Toplantıda, muhalefetin yeniden yapılanması konusundaki sözlerinize açıklık getirir misiniz '' yönündeki soru üzerine, şunları söyledi 
     ''Demokrasilerde, alternatif politikalar üreten, dinamik, yapıcı bir muhalefete her zaman ihtiyaç var. Bunu, son zamanlarda göremiyoruz. Tamam, yerel seçimler belirleyici bir nokta olmayabilir ama, il genel seçimlerini baz alırsanız ana muhalefet partisinin oylarında bir ilerleme olmadığı gibi, ufak da bir gerileme olmuştur. Şimdi bütün bunlar ortadayken, bizim düşüncemiz ana muhalefet partisinin kendi içinde bir özeleştiri yapıp, gerekiyorsa yeniden yapılanmaya gitmesidir.'' Merkez Bankası'nın kur politikasına ilişkin değerlendirmesi ve yıl sonu kur tahminin sorulması üzerine de Sabancı,''Kur tahmini konusunda bir rakam söylemek istemiyorum. Fakat, ihracata baktığımızda, ihracatçılarımız daha fazla devalüasyon olsun isteyebilirler. Ancak, bu bir arz-talep meselesi. Bizim düşüncemiz, özellikle Merkez Bankamız kur politikasında çok ciddi bir uygulama yapıyor. Biz de, bu uygulamaları destekliyoruz. Zaten, bir taraftan da mart ayı ihracatı 5 milyar dolar. Bunlar, sevindirici gelişmeler'' dedi. 
     Ömer Sabancı, Türkiye'nin, yıl sonunda AB'den müzakere tarihi almasının son derece önemli olduğunu, bunun da eylül ayındaki komisyon raporunda şekillenmeye başlayacağını vurgularken, Türkiye'nin, bugünden eylül ayına kadar çok yoğun bir faaliyet içinde olması gerektiğini, TÜSİAD'ın da bu çerçevede 3-4 ay içinde çok sayıda yurtdışı temaslarda bulunacağını sözlerine ekledi. 
     
</TEXT>
</DOC>
