<DOC>
<DOCNO> 221834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo18.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Konyaspor... Kanarya seride 13 peşinde 
</HEADLINE>
<TEXT>

     Birinci Süper Lig'de yarın kendi sahasında Konyaspor ile kaşılaşacak lider Fenerbahçe, zirvedeki yerini korumak istiyor. 
     Üst üste 12 maçtır yenilmeyen sarı-lacivertliler, ligin ilk yarısında deplasmanda 4-2 yendikleri rakipleri karşısında kazanarak, seriyi 13 maça çıkararak, liderliğini korumaya çalışacak. 
     Ligde en son 13. haftada Samsunspor'a 3-0 yenilen sarı-lacivertliler, ardından Beşiktaş, Malatyaspor ve Diyarbakırspor maçlarında berabere kalıp, Ankaragücü, Denizlispor, Çaykur Rizespor, İstanbulspor, Trabzonspor, Elazığspor, Gaziantepspor, Galatasaray ve Gençlerbirliği karşılaşmalarında rakiplerini yenmişti. 
     
     HAZIRLIKLAR TAMAMLANIYOR 
     Sarı-lacivertliler, Konyaspor maçının hazırlıkları bu akşam basına kapalı antrenmanla tamamlayarak, kampa girecek. 
     Takımda, Almanya'da tedavisi süren Volkan ve çalışmalarını takımdan ayrı sürdüren Serhat dışında sakatlık sorunu olan futbolcu bulunmuyor. Serhat'ın bu akşam takımla çalışmaya katılabileceği kaydedildi. 
     
     MUHTEMEL 11 
     Teknik direktör Christoph Daum'un, geçen hafta zorlu Gençlerbirliği maçını kazanan kadroda bir değişiklik yapmaması beklenirken, sarı-lacivertlilerin muhtemel 11'i şöyle 
     Recep, Fatih, Luciano, Tomas, Ali Güneş, Mehmet, Aurelio, Ümit, Tuncay, Van Hooijdonk, Nobre. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Cem Papila yönetecek. Maç, Digitürk LİG TV'den naklen yayınlanacak. 
     
     SARI KART CEZASI SINIRINDAKİLER 
     Fenerbahçe'de, Konyaspor maçı öncesi Van Hooijdonk, Luciano ve Tuncay'ın 3'er sarı kartları bulunuyor. 
     Bu futbolcular, yarınki maçta birer sarı kart daha görürlerse bir sonraki hafta Bursaspor ile yapılacak maçta cezalı duruma düşecek. 
     
</TEXT>
</DOC>
