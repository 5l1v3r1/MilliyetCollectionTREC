<DOC>
<DOCNO> 249441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy08.html </URL>
<DATE> 2004/06/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ecevit ve Ağar'dan Bahçeli'ye ''Geçmiş olsun'' ziyareti... 
</HEADLINE>
<TEXT>

     DSP Genel Başkanı Bülent Ecevit, MHP Genel Başkanı Devlet Bahçeli'yi tedavi gördüğü hastanede ziyaret etti. 
     Ecevit, Atatürk Eğitim ve Araştırma Hastanesi'nde pazartesi günü by-pass ameliyatı olan Bahçeli'ye yaklaşık 25 dakika süren ''geçmiş olsun'' ziyaretinde bulundu. 
     Çıkışta gazetecilere açıklama yapan Ecevit, Bahçeli'nin Türk doktorları ve hemşirelerinin elinde kısa sürede büyük bir tehlikeyi şifayla atlattığını söyleyerek, doktor ve hemşireleri kutladı. Ecevit, Bahçeli'yi çok iyi ve sağlıklı gördüğünü ifade etti. 
     Bahçeli'nin bugün akşam saatlerinde taburcu edilmesi bekleniyor. 
     Bu arada, üzerinde Ülkü Ocakları'nın amblemi bulunan tişörtler giyen gençler, hastanenin, ziyaretçilerin girdiği kapısında kordon oluşturdu. Hastanenin giriş kapısında büyük bir Türk bayrağı ile Ülkü Ocakları'nın flamasının asılı olduğu görüldü. Gençler, hastanenin etrafında ellerinde birbirine bağlanmış Türk bayraklarını tutarak bekliyor. 
     
     AĞAR DA ZİYARET ETTİ 

     DYP Genel Başkanı Mehmet Ağar, MHP Genel Başkanı Devlet Bahçeli'yi ameliyat olduğu Atatürk Eğitim ve Araştırma Hastanesi'nde ziyaret etti. 
     Ağar, ziyaretin ardından yaptığı açıklamada, Bahçeli'ye ''gecikmiş bir ziyaret'' gerçekleştirdiğini söyledi. 
     Geçmiş olsun ve şifa dileklerini ilettiğini belirten Ağar, Bahçeli'nin başarılı bir ameliyat gerçekleştirildiğini ve sağlığının iyi olduğunu kaydetti. 
     Ağar, Bahçeli'ye, sağlığının hem ülke hem de partisi açısından önemli olduğunu söylediğini belirtti. 
     Mehmet Ağar, siyasetin zorluğunun ortada olduğuna işaret ederek, şöyle konuştu 
     ''Meşakkatli, zor bir iş. İnsanlar başkalarının meselelerini düşünmekten kendi sağlıklarına bir türlü zaman ayıramıyorlar. Allah, hizmet eden herkese sağlıklı günler versin. Siyasetin zorluğunun yanında güzelliği de var. Bir kişinin sağlığı bu yönde söz konusu olduğunda büyük bir sevgi halesi ile etrafının çevrilmiş olması şifa konusunda yardımcı olan ilave bir unsur oluyor.'' 
     
</TEXT>
</DOC>
