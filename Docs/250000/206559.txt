<DOC>
<DOCNO> 206559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko07.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi, kimlik ve sosyal güvenlik numaraları birleştiriliyor... 
</HEADLINE>
<TEXT>

     Acil Eylem Planı ile e-Dönüşüm Türkiye Eylem Planı'nda yer alan, vergi, vatandaşlık ve sosyal güvenlik gibi numaraların tek numarada birleştirilmesi projesinin, bu yılın Mayıs ayına yetiştirilmesi hedefleniyor. 
     Mernis projesi kapsamında vergi, vatandaşlık ve sosyal güvenlik numaraları gibi bazı bilgiler kamu kuruluşlarının ortak kullanımına açılacak. 
     İlgili kamu kuruluşlarından teknik alt yapıyı hazır hale getirenler uygulamadan yararlanabilecek. Dolayısıyla bu kuruluşlarla işi olan vatandaş tek numara ile işlemini gerçekleştirebilecek. Ancak, teknik altyapısı hazır olmayan kurumlarda bir süre daha mevcut uygulama devam edecek. 
     Bu arada, söz konusu proje için gerekli yatırımlara Devlet Planlama Teşkilatı DPT tarafından ödenek tahsisi yapıldığı öğrenildi. 
     
     BEŞİKTEN MEZARA TEK NUMARA 
     Uygulamada, halen kullanılmakta olan vergi numarası, gerçek kişiler bakımından vatandaşlık numarası ile birleştirilecek. 
     Bu numara, her gerçek kişinin, sosyal güvenlikle ilgili olanlar dahil, doğumundan ölümüne kadar bütün işlemlerinde kullanılacak. 
     Bu arada, tüzel kişilerin tek numara sisteminde birleştirilmesi işlemi ise 2004 yılının sonuna yetiştirilmeye çalışılacak. 
     
</TEXT>
</DOC>
