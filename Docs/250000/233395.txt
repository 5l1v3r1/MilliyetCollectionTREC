<DOC>
<DOCNO> 233395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun05.html </URL>
<DATE> 2004/04/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Basra'da 3 polis karakoluna saldırı 60'dan fazla ölü, 238 yaralı... 
</HEADLINE>
<TEXT>

     Irak'ın güneyindeki Basra kentinde polis karakollarına bombalı araçlarla düzenlenen saldırılarda ölenlerin sayısı 60'ı geçti. 
     Irak İçişleri Bakanı Samir El Sumayday düzenlediği basın toplantısında, ''Elde ettiğimiz bilgiye göre, saldırılarda 3 araç kullanılmış'' dedi. 
     El Sumayday, saldırılarda 5'i çocuk 60'dan fazla kişinin öldüğünü, 238 yaralının arasında 28 çocuğun bulunduğunu belirtti. 
     Irak'ın Basra kentinde üç polis karakoluna düzenlenen saldırıda, en az 60'dan fazla kişinin öldüğü bildirildi. Saldırıda, yaralı sayısının en az 200 olduğu öğrenildi. 
     Reuters ajansının muhabiri, Sadr Eğitim Hastanesi morgunda 55 ceset saydığını bildirdi. Bir hastane yetkilisi de ölenlerden 39'unun kimliğinin tespit edildiğini, 16 kişinin ise kimliği tespit edilemeyecek kadar kötü biçimde yanarak öldüğünü söyledi. 
     
     PATLAYICI YÜKLÜ ARAÇ 

     İngiliz ordusundan Binbaşı John Arnold, saldırılarda patlayıcı yüklü araçların kullanıldığını söyledi. 
     Bir görgü tanığı, ölenler arasında kreşe giderken araçları patlamanın ortasında kalan birçok çocuğun da olduğu kaydedildi. Basra'nın ana hastanesi acil servisinde çalışan doktor Ali Hüseyin, yaralı sayısının en az 200 olduğunu söyledi. 
     
     İLKOKUL VE KREŞ ÖĞRENCİLERİ 

     Irak polisinden bir Albay ise ölenlerden 10 kadarının ilkokul öğrencisi olduğunu belirtti. Öğrencilerin, Saudi karakolundaki patlama sırada karakolun önünden geçen okul servisinde bulundukları kaydedildi. 
     Daha önceki haberlerde, bir kreş servisinin patlama ortasında kaldığı ifade edilmişti. 
     Patlamaların TSİ 06.15 civarında ve hemen hemen aynı anda meydana geldiği bildirildi. 

     
</TEXT>
</DOC>
