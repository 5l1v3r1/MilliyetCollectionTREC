<DOC>
<DOCNO> 225883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo17.html </URL>
<DATE> 2004/03/26/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Milli Takım kadrosu açıklandı... 
</HEADLINE>
<TEXT>

     A Milli Futbol Takımı'nın 31 Mart Çarşamba günü deplasmanda Hırvatistan ile yapacağı özel maçın aday kadrosu açıklandı. 
     Milli Takımlar Teknik Direktörü Şenol Güneş'in Futbol Federasyonu tarafından sözleşmesinin feshedilmesinin ardından antrenör Ünal Karaman yönetiminde ilk sınavına çıkacak millilerin aday kadrosuna 24 oyuncu davet edildi. 
     Beşiktaşlı Tayfur Havutçu'nun uzun bir aradan sonra davet edildiği ay-yıldızlı ekibin aday kadrosunda, Gaziantepsporlu Bülent Bölükbaşı ile Samsunsporlu Kenan Yelek ilk kez yer aldı. 
     Tayfur en son, İngiltere ile 2 Nisan 2003'te deplasmanda yapılan 12. Avrupa Şampiyonası Eleme Grubu maçı aday kadrosuna çağrılmış, son 8 maç için düşünülmemişti. 
     
     ADAY KADRO 

     A Milli Futbol Takımı'nın Hırvatistan maçı aday kadrosuna çağrılan isimler şöyle 
     Ümit Özat, Fatih Akyel, Tuncay Şanlı Fenerbahçe , Tayfur Havutçu Beşiktaş , Fatih Tekke, Gökdeniz Karadeniz, Tolga Seyhan Trabzonspor , Çağdaş Atan Denizlispor , Ömer Çatkıç, İbrahim Toraman, Bülent Bölükbaşı Gaziantepspor , Bülent Korkmaz, Hakan Şükür Galatasaray , Murat Hacıoğlu Diyarbakırspor , Kenan Yelek Samsunspor , Deniz Barış, Serkan Balcı Gençlerbirliği , Zafer Özgültekin Ankaragücü , Zafer Biryol Konyaspor , Koray Avcı Çaykur Rizespor , Rüştü Reçber FC Barcelona , Nihat Kahveci Real Sociedad , Fatih Sonkaya Roda JC Kerkrade , Hamit Altıntop FC Schalke 04 . 
     
     HAKEMLER 

     Hırvatistan ile Türkiye A milli futbol takımları arasındaki özel maçı, Portekizli Joao Ferreira yönetecek. 
     Ferreira'nın yardımcılıklarını Luis Tavares ve Joao Santos yapacak. Müsabakanın 4. hakemi ise Hırvatistan'dan Drazenko Kovaciç. 
     Başkent Zagreb'deki Maksimir Stadı'nda TSİ 20.00'de başlayacak karşılaşma TRT 1'den naklen yayınlanacak. 
     
     SALI GÜNÜ GİDECEKLER 

     A Milli Futbol Takımı aday kadrosu, 29 Mart Pazartesi günü İstanbul Polat Reanissance Otel'de toplanacak. 
     İlk çalışmasını pazartesi günü saat 18.30'da Galatasaray'ın Florya Metin Oktay Tesisleri'nde yapacak olan ay-yıldızlı ekip, 30 Mart Salı günü saat 12.10'da Ümit Milli Futbol Takımı kafilesiyle birlikte özel uçakla Hırvatistan'a gidecek ve aynı gün maç saatinde karşılaşmanın oynanacağı statta son çalışmasını yapacak. 
     Bu arada milli takım teknik heyeti, pazartesi günü İstanbul Polat Renaissance Otel'de saat 12.00'de basın toplantısı düzenleyecek. 

     
</TEXT>
</DOC>
