<DOC>
<DOCNO> 232777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun66.html </URL>
<DATE> 2004/04/19/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
Berlusconi "İtalyan askeri Irak'ta kalacak" 
</HEADLINE>
<TEXT>

     İtalya Başbakanı Silvio Berlusconi, Irak'ta yönetimin devredilmesine ve ülkenin yeniden yapılanmasına yardımcı olmak için İtalyan askerlerinin Irak'ta kalacağını kaydetti. 
     Berlusconi, yaptığı yazılı açıklamada, hükümet olarak Irak'ta asker bulundurmaya devam etmekte kararlı olduklarını belirtti. 
     Açıklamasında Berlusconi, ''Hükümet olarak oraya asker göndermemizin nedeni, BM Güvenlik Konseyi'nin 1511 nolu kararı çerçevesinde, barışa katkı ve Irak halkına hizmettir'' dedi. 
     Iraklıların İtalyan askerlerinin ülkedeki varlığından memnuniyet duyduklarını ifade eden Berlusconi, yaptığı açıklamada sözlerini şöyle sürdürdü 
     ''Irak ve İtalya halkları, binlerce yıllık bir geçmişe sahip antik bir uygarlığın ahlaki ve dini değerlerini paylaşmaktadırlar. Bu değerler, halkların barış içerisinde birlikte yaşamasını ve insan yaşamının kutsallığına saygı duyulmasını da içermektedir. Söz konusu kutsal ilkeleri ihlal edenler, sivil ve dini toplumdan dışlanmış demektirler. İtalya olarak Irak'taki vazifemiz, halkın barış ve güvenlik içinde yaşayabileceği, hem kendi ülkesinin hem de uluslararası camianın refahına katkı sağlayabileceği, özgür ve egemen bir Irak'ın oluşumunu mümkün kılmaktır.'' Berlusconi, Irak'ta İtalyan insani yardım kuruluşlarının da faaliyet gösterdiğini hatırlatarak, oradaki İtalyan askerlerinin halkla diyalog içerisinde çalıştıklarını savundu. Berlusconi, ''Irak'taki askerlerimiz, sivil halkla sürekli diyalog içerisinde hareket etmektedir. Saldırıya maruz kaldıklarında ateşle karşılık verme dışında, güç kullanmamaya da özen göstermektedirler'' dedi. 
     Irak'ta bulunan 2 bin 700 İtalyan askerinin geri çekilmesi talebiyle geçen hafta kaçırılan 4 İtalyan sivilden biri öldürülmüştü. 
     
</TEXT>
</DOC>
