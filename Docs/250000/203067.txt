<DOC>
<DOCNO> 203067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur24.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Deprem dede' Osmaniye'de rahatsızlandı... 
</HEADLINE>
<TEXT>

     Prof. Dr. Ahmet Mete Işıkara, deprem konferansı vermek için geldiği Osmaniye'de, sırt adalelerinde zorlamaya bağlı olarak, kramp şeklinde görülen ağrılar nedeniyle hastaneye kaldırıldı. Hastanede tedavi uygulanan Işıkara, daha sonra öğrencilere ''Depremle yaşamaya alışmalıyız'' öğüdü verdi. 
     Ahmet Mete Işıkara, öğretmen ve öğrencilere ''deprem'' konulu konferans vermek için geldiği Osmaniye'de valiliği ziyaret etmek istedi. Ancak, valilik binasına geldiği sırada rahatsızlandığını ifade eden Işıkara, Osmaniye Devlet Hastanesi'ne kaldırıldı. 
     Devlet Hastanesi doktorlarından Alper Andaç, yaptığı açıklamada, Prof. Dr. Işıkara'nın sırt adalesinde zorlamaya bağlı olarak kramp şeklinde ağrılar nedeniyle hastaneye getirildiğini bildirdi. Rahatsızlığın ani hareketten kaynaklandığını ifade eden Andaç, Işıkara'ya fizik tedavi, ortopedi ve kardiyoloji doktorları gözetiminde tedavi uygulandığını ve gerekli kontroller yapıldıktan sonra da taburcu ettiklerini kaydetti. 
     
     ÖĞRENCİLERE KONFERANS 
     Işıkara, daha sonra Atatürk İlköğretim Okulu'nda konferans verdi. 
     Türkiye'nin deprem kuşağında bulunduğunu hatırlatan Işıkara, ''Depremle yaşamaya alışmalıyız. Yapacağımız en önemli şey depreme karşı gerekli önlemleri almaktır. Gerekli önlemleri alırsak, deprem, korku olmaktan çıkar'' dedi. 
     Deprem konusunda okullarda CD ve broşür dağıtılacağını belirten ve konuşmasını kısa tutan Işıkara, zorunlu deprem sigortası yaptırılması konusunda da duyarlı olunmasını istedi. 
     
</TEXT>
</DOC>
