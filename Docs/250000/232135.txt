<DOC>
<DOCNO> 232135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas09.html </URL>
<DATE> 2004/04/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Lopez beğenmedi ama, en gözde bekar o... 
</HEADLINE>
<TEXT>

     Şarkıcı Jennifer Lopez'in ayrıldığı nişanlısı Ben Affleck, Hollywood'un ''en gözde bekarı'' seçildi. 
     ABD'de yayınlanan ''In Touch Weekly'' adlı derginin anketinde, ''en gözde bekar'' unvanı, artık gözden düştüğü varsayılan sürpriz bir isme gitti Ben Affleck... 
     Önce Gwyneth Paltrow, daha sonra da Jennifer Lopez ile nişanlanan, ancak her iki ilişkisini de yürütemeyen Affleck, yaşadığı sorunlu ilişkilere rağmen hala genç kızların gözdesi olduğunu gösterdi. 
     Geçtiğimiz yıllarda ''en gözde bekar'' unvanını elde eden George Clooney ise Affleck'in ardından ikinciliği elde etti. Komedi yıldızı Owen Wilson'ın üçüncü olduğu ankette, Lopez'in eski nişanlılarından rap yıldızı Puff Diddy Sean Combs yedinci, ''Soğuk Dağ'' filminin Oscar adayı yıldızı Jude Law sekizinci, Colin Farrel dokuzuncu sırada yer buldu. 
     ''Yüzüklerin Efendisi'' filminin Kral Aragorn'u Viggo Mortensen ise listenin onuncu sırasında yer alırken, ''Friends'' dizisinin yıldızlarından David Schwimmer da listedeki isimler arasında. 
     
</TEXT>
</DOC>
