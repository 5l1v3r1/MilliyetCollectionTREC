<DOC>
<DOCNO> 231446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur54.html </URL>
<DATE> 2004/04/14/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
TCK'nın "Anayasal Düzeni değiştirmek" maddesi değişiyor... 
</HEADLINE>
<TEXT>

     TCK'nın ''anayasal düzeni değiştirmek'' suçunu düzenleyen 146 1 maddesinde yapılmak istenen değişiklikte AK Parti ile CHP milletvetvekilleri görüş ayrılığına düştü. 
     TBMM Adalet Alt Komisyonu, TCK Tasarısı üzerindeki çalışmasını bugün de sürdürdü. Tasarı'ın sonlarına gelen Komisyon, ''Devlete Karşı Suçlar'' başlıklı bölümde düzenleme yaptı. 
     TCK'nın ''anayasal düzeni değiştirmek'' suçunu düzenleyen 146 1 maddesinde yapılan görüşmelerde uzlaşmaya varılamadı. AK Parti ile CHP'li milletvekilleri arasında ''anti-laik hareketler'' tartışma konusu oldu. 
     Hükümet'ten gelen tasarıda ''Anayasa düzenine ve devlet kuvvetlerine karşı suçlar'' başlığında düzenlenen ve ''Türkiye Cumhuriyeti Anayasasının hükümlerine aykırı olarak ve Anayasanın müsaade etmediği usullerle Türkiye Cumhuriyeti Anayasasının öngördüğü düzeni ortadan kaldırmaya veya bu düzen yerine başka bir düzen getirmeye veya bu düzenin fiilen uygulanmasını önlemeye teşebbüs edenler ağırlaştırılmış müebbet hapis cezası ile cezalandırılır'' şeklinde düzenlenen madde ele alındı. 
     AK Parti'li milletvekilleri ile Komisyon çalışmalarına katılan akademisyenler, maddenin ''cebir ve şiddet kullanarak Anayasayı değiştirmek...'' şeklinde değiştirilmesini önerdi. CHP Niğde Milletvekili Orhan Eraslan, bu düzenlemenin anti-laik hareketleri kapsamadığı gerekçesiyle karşı çıktı. 
     Eraslan, Türkiye'de ciddi boyutta anti-laik hareketler bulunduğunu ve bunların TCK'da gerçek anlamda, net bir karşılığı olmadığını savunarak, bu hareketlerin rejim ve anayasal düzen için ciddi tehlike oluşturduğunu ifade etti. Eraslan, ''Hiçbir özgürlük, laisizmin sağladığı özgürlüğün yerini tutamaz'' dedi. 
     Eraslan, madde yerine başka bir formül bulunmasını önerirken, AK Parti'li milletvekilleri maddeyi oylamak istedi. Bugüne kadar görüşülen maddelerde oylama yapılmadığını savunan Eraslan, maddenin yarın yeniden görüşülmesini istedi. Eraslan'ın karşı çıkması üzerine maddeye son şekli verilmedi. 
     Alt Komisyon, Tasarı üzerindeki çalışmalarını yarın sürdürecek. 
     
</TEXT>
</DOC>
