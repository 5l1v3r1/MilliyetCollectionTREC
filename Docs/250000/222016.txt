<DOC>
<DOCNO> 222016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın ''Kırmızı Çizgileri''... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''bölgesel milliyetçilik'', ''ırka dayalı milliyetçilik'' ve ''dine dayalı milliyetçiliğin partisinin ''üç kırmızı çizgisi'' olduğunu söyledi. 
     Erdoğan, ''Biz bunu kabul edemeyiz. Türkiye, asla ayrımcılığın olmadığı bir kalkınmaya sahip olmalıdır. Türkiye Cumhuriyeti vatandaşı olan her fert bizim için aynı değerdedir. Bizim canımız, ciğerimizdir'' dedi. 
     Başbakan Erdoğan, Tunceli'de partisince düzenlenen mitingde halka hitap etti. Devlet Bakanı Güldal Akşit ile İçişleri Bakanı Abbdülkadir Aksu'nun da katıldığı mitingde Tunceliler ile kısa bir sohbet yapmak istediğini belirten Erdoğan, miting alanında pankartların arka taraftaki vatandaşları görmesine engel olduğu gerekçesiyle arkalara gönderilerek orada açılmasını istedi. 
     Erdoğan, 3 Kasım seçimleri sonrasında meydana gelen ekonomik gelişmeleri anlatarak, ''Tunceli'de bir meslek yüksekokulu açıldığında da göreceksiniz. Üniversite öğrencilerinin aylık bursunu 90 milyon liraya çıkardık'' dedi. 
     Vatandaşlara ''bütün bu adımlar nasıl atıldı'' diye soran Başbakan Erdoğan, ''hortumculara'', ''modern, çağdaş hırsızlara'' giden paraların vatandaşa dönmeye başladığını söyledi. Erdoğan, sağlıkta yaşanan gelişmeleri de anlattığı konuşmasında doktorların doğu ve güneydoğuya gelmek istememesine rağmen Tunceli'ye 20 uzman doktorun tayininin yapıldığını kaydetti. 
     Erdoğan, son 1 yıl içerisinde elektriğe zam yapmadıklarını ifade ederek, ''Biz, 'elektriğe zam yok' diyoruz, birileri 'var' diyor. Doğalgaza 'zam var' dediler. Ama biz 'yok' dedik ve de zam yapmadık. Dün akşam IMF ile görüşmeler bitti ve doğalgaza da zam yapılmayacak. Biz hep zam yapmamanın gayreti içinde olduk. Sadece akaryakıt ve sigaraya zam yaptık. Temel ihtiyaç maddelerine zam yapmadık'' diye konuştu. 
     Erdoğan, belediyeciliğin partisinin işi olduğunu dile getirerek, 4.5 yıl İstanbul Büyükşehir Belediye Başkanlığı yaptığını hatırlattı. ''İstanbul'u hangi zihniyetten aldığımızı biliyorsunuz'' diyen Erdoğan, ''batık içerisinde'' bir İstanbul devraldıklarını, ancak pekçok sorunun üstesinden geldiklerini kaydetti. 
     
     ''HELVACIYI BULALIM'' 

     Bölgede Keban, Mercan gibi barajlar olmasına rağmen Tunceli'de su sıkıntısı yaşandığını belirten Erdoğan, ''Un, yağ, şeker var, ama helva yok. Böyle şey olur mu O zaman helvacı yok, helvacıyı bulmak gerekiyor. Gelin helvacıyı bulalım, Tunceli'nin sorunları giderilsin'' dedi. 
     Hükümetin üç reform paketi çıkardığını da anımsatan Başbakan Recep Tayyip Erdoğan şöyle konuştu 
     ''Bunlar demokratik, laik bir Türkiye'nin özellikle özgürlüklere yönelik ağırlık taşıyan paketleridir. Düşünce, din ve vicdan, teşebbüs ve örgütlenme özgürlükleri, anadilde öğrenim... Bunlara yönelik, bütün bunlarla birlikte çok ciddi adımlar atıldı, atılıyor. İdeal olana henüz ulaşmadık. Ancak, sağlıklı doğum 9 ay 10 günde olur unutmayın. Nerelerden nerelere geldik dikkat edin... Hafıza kayıtlarımızı bir tazeleyelim. Ben bir şiir okuduğum için hapse girdim biliyorsunuz... Ben de oralardan gelen birisiyim. Demokrasi mücadelesi kolay olmuyor, bu mücadeleyi hep birlikte vereceğiz. 
     Benim partimin üç tane kırmızı çizgisi var bunun bir tanesi bölgesel milliyetçilik... Biz bunu kabul edemeyiz. Türkiye, asla ayrımcılığın olmadığı bir kalkınmaya sahip olmalıdır. Irka dayalı milliyetçiliği asla kabul edemeyiz. Türkiye Cumhuriyeti vatandaşı olan her fert bizim için aynı değerdedir. Bizim canımız, ciğerimizdir. Şuna uzak, şuna yakınız diyemeyiz. Hepsine aynı mesafedeyiz. Üçüncü bir kırmızı çizgimiz de dine dayalı milliyetçiliktir. Bunu da yapamayız. Hangi dinden, mezhepten olursa olsun hepsinin bizde aynı uzaklıkta, yerde sıcaklığı vardır. Çünkü Türkiye'nin buna ihtiyacı var. Elele vererek bunu başaracağız.'' 
     
     DESTEKLEME ÖDEMESİ 

     ''Halkın kerpiç evlerde oturmadığını gördüğümüz zaman kalkınmış sayılırız'' diyen Erdoğan, Pülümür'de yaşanan depremin ardından modern, çağdaş konutlar yaptıklarını, ancak bunun da yeterli sayılamayacağını belirtti. 
     Başbakan Erdoğan, geçen yıl Tunceli'deki çiftçilere 9.5 trilyon lira destekleme ödemesi yaptıklarını, 2004'te de 7 trilyon lira ödeyeceklerini kaydetti. 
     Erdoğan, ''Köy Hizmetleri kapatılamaz'' pankartı açan bir gruba da, Köy Hizmetleri Genel Müdürlüğü'nü kapatmayacaklarını, ancak il özel idaresine devredeceklerini söyledi. Erdoğan, ''Köy hizmetleri, Ankara'dan değil ilden yönetilecek'' dedi. 
     Başbakan Erdoğan, Tunceli'deki 188 çiftçinin 460 milyar liralık borcunu da 125 milyar liraya indirdiklerini ifade ederek, ''Çiftçileri faizin zulmünden kurtardık. Devlet halkına zulmetmez. Millet efendidir, devlet hizmetkardır. Bizim anlayışımız budur'' diye konuştu. Başbakan Erdoğan, alandakilere, ''Bırakın geçmişin o karanlıklarını artık. Geleceğe umutla bakalım'' diye seslendi. 
     Seçimlere 13 gün kaldığını hatırlatan Başbakan Erdoğan, bu süre içerisinde partililerin elele vermesini isteyerek, ''Gelin Tunceli'yi daha farklı bir yere taşıyalım'' dedi. 
     Başbakan Erdoğan, daha sonra Tunceli Valiliği'ni ziyaret ederek Vali Ali Cafer Akyüz'den ilin sorunları hakkında brifing aldı. Valiliğe girişinde Afet Derneği'ne bağlı Tunceli Arama Kurtarma Ekibi tarafından karşılanan Erdoğan, daha sonra polis helikopteriyle Elazığ'a hareket etti. 
     Erdoğan, valilikte ve stadyum önünde kendisine sevgi gösterisinde bulunan çocuklara çikolata ikram etti. Erdoğan, amatör kümede oynayan ve üçüncü lige çıkmak istediklerini belirten Tunceli Gençlerbirliğispor oyuncularına da yardım sözü verdi. 
     Başbakan Erdoğan'n Tunceli'de bulunduğu süre içerisinde emniyet kuvvetlerinin yoğun güvenlik önlemleri aldığı gözlemlenirken, çatılarda keskin nişancıların olduğu da dikkati çekti. 

     
</TEXT>
</DOC>
