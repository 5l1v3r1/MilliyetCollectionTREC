<DOC>
<DOCNO> 214244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun21.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mydoom'un yaratıcıları, yeni virüs yazdı DOOMJUICE 
</HEADLINE>
<TEXT>

     ''Doomjuice'' adlı yeni bir bilgisayar virüsünün şimdiye kadar 30 bin dolayında bilgisayarı etkilediği bildirildi. 
     Finlandiyalı bilgisayar güvenlik uzmanları, yeni virüsün sadece geçen ay sonunda ortaya çıkan ''Mydoom'' virüsünün bulaştığı bilgisayarları etkilediğini söyledi. 
     F-secure adlı şirket tarafından ilk olarak geçen Pazar gecesi tespit edilen virüsün, ''Mydoom'' virüsünü yazan kişiler tarafından yazıldığı belirtildi. 
     Tıpkı ''Mydoom.A'' ve ''Mydoom.B'' virüsleri gibi yeni virüsün de Windows işletim sistemini etkileyecek şekilde yazıldığı ve dünyanın en büyük UNIX şirketlerinden SCO'ya karşı bir saldırı başlatmak amacıyla programlandığı kaydedildi. 
     ''Doomjuice'' virüsü ''Mydoom'' gibi e-maillerle yayılmıyor, sadece ''Mydoom''un etkilediği bilgisayarlarda açtığı bir ''arka kapı''dan bilgisayara giriyor. 
     Microsoft ''Mydoom'' virüsünü yazanın bulunmasına veya yargılanmasına yardımcı olanlara 250 bin dolar para ödülü vereceğini açıklamıştı. 
     ''Doomjuice'' virüsünün, ''Mydoom'' gibi hızla yayılmasa da ondan daha tehlikeli olabileceği, çünkü 12 Şubat'ta yayılmayı durduracak şekilde programlanmış ''Mydoom''un aksine, yeni virüsün sonsuza kadar yayılabilecek şekilde yazıldığı belirtiliyor. 
     
</TEXT>
</DOC>
