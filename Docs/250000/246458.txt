<DOC>
<DOCNO> 246458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun29.html </URL>
<DATE> 2004/06/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denktaş Rumlar'a 'daha neler istersin ' diye soruyorlar... 
</HEADLINE>
<TEXT>

     KKTC Cumhurbaşkanı Rauf Denktaş, ''Uzlaşma yolunun açılmasını istediklerini, bunun için eşitlik yolunun açılması gerektiğini'' belirterek, ''Önümüze engel koyuyorlar, Rumların önünde tek engel yok'' dedi. 
     Denktaş, İstanbul'dan KKTC'ye dönüşünde gazetecilere yaptığı açıklamada, Türk tarafının, referandumda ''evet'' dediği çerçeveye hapsedilmek istendiğini, ''hayır'' diyen Rum tarafına ise ''daha neler istersin'' diye sorulduğunu kaydederek, bunun büyük haksızlık ve adaletsizlik olduğunu vurguladı. 
     Bunun kabul edilemeyeceğini ifade eden Denktaş, ''Referandumlar neticesinde Kıbrıs'ta iki eşit, egemen, self-determinasyon hakkına sahip halkın var olduğunu'' belirtti. Denktaş, ''Bu zaten esastır. Zaten mesele Türk halkının haklarını gasp etmek için başlatılan bir mücadele sonucu nedeniyle ortaya çıkmıştır. 40 yıldır Rum tarafı bu hakları gasp etmek için uğraşmıştır. Bunları gasp edemeyeceğini göstermek için devletimizi kurduk. 21 yaşında bir devletin sahibiyiz'' dedi. 
     Referandumlardan sonra her şeyin bu gerçekler çizgisinden başlaması gerektiğini dile getiren Denktaş, referandumdan önce ''evet'' ile ilgili vaatlerde bulunanlar olduğunu hatırlattı. Denktaş, ''Şimdi ise aldıkları haberlere göre, AB'nin, Kıbrıs Türküne yardım yapmak için ''meşru Kıbrıs hükümeti'' addetmeye devam ettikleri Rumları incitmeden, onların yasaları çerçevesinde ve onların rızasıyla yardım düşündüğünü'' belirtti. 
     AB'nin bu yoldan vazgeçmesini isteyen Denktaş, ''Bunun Ruma yamalanmak anlamına geleceğini, tabiatıyla kimsenin de bunu kabul etmeyeceğini'' söyledi. Denktaş, ''Sayın Başbakanımız da Mehmet Ali Talat zaten bunu birkaç kez altını çizerek ilan etmiştir. Strasbourg'da bu konular önüne gelirse müdafaamızı yapacaktır diye bekliyoruz ve yapacağına da inanıyoruz'' dedi. 
     
     ANNAN'IN RAPORU ÜZDÜ 

     BM Genel Sekreteri Kofi Annan'ın raporunda dünyaya verdiği mesaja çok üzüldüklerini ve tarafsızlığına yakıştırmadıklarını söyleyen Denktaş, Annan'ın ''Kıbrıs Türklerine tanınma yolunu açmadan yardım ediniz'' tavsiyesinde bulunduğunu, Genel Sekreter'in bunu yapmaya hakkı olmadığını vurguladı. 
     ''Biz yolun açılmasını istiyoruz'' diyen Denktaş, şöyle konuştu 
     ''Hangi yolun Uzlaşma yolunun. Bu yolun açılabilmesi için artık varlığı inkar edilemeyecek duruma gelmiş olan, referandumlar nedeniyle iki halktan biri olduğunu dünyanın gördüğü bir ortamda, iki tarafa eşit hak ve iki tarafın önüne engel koymaksızın uzlaşma yolu, eşitlik yolu açılmalıdır. Önümüze engel koyuyorlar, Rumların önünde tek bir engel yok. Böyle eşitlik olmaz.'' 
     
</TEXT>
</DOC>
