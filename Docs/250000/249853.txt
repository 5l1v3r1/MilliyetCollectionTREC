<DOC>
<DOCNO> 249853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo00.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu zafer sarhoşu 
</HEADLINE>
<TEXT>


RULİ DAVRANOĞLU - ATİNA 


Çılgınca eğlendiler 
AVRUPA Futbol Şampiyonası'nda Rusya'ya 2 - 1 yenilmesine karşın çeyrek finale yükselen Yunanistan'da halk, turu sokaklara dökülerek kutladı. Gözleri Rusya sınavında, kulakları ise Portekiz maçında olan yüzbinlerce Yunanlı, maçın bitiş düdüğü ile birlikte çılgınlar gibi eğlendi. Turu getiren golü atan Vryzas'ın Kavala'daki köyü de panayır yerine dönerken, hemşehrileri ünlü futbolcu şerefine dört kuzu çevirdi. 

Prim 3 milyon euro 
FEDERASYON Başkanı Gagatzis, tur primini 3 milyon euro olarak açıklarken, bu rakamın gelecek başarılarla üç katına kadar yükselebileceği müjdesini verdi. Goal News gazetesi, "Çok yaşa Yunanistan" başlığını atarken, "2-0 geriye düştüğümüzde 10 milyon Yunanlı kalp krizi geçirdik. Neyse ki Vryzas imdada yetişti" diye yazdı. Sportime ise "Heyecandan Allah'ın yedinci katına çıktık" ifadesini kullandı. 


NOTLAR 


Panzer bunalımda 
ÇEK Cumhuriyeti ile yarın hayati bir maça çıkacak olan Almanya'da sakatlar kervanına genç oyuncu Schweinsteiger de katıldı. İlk iki maçta oyuna sonradan girmesine rağmen Panzerler'in en iyi oyuncuları arasında gösterilen genç yıldızın yanı sıra Hamann ve Schneider'ın sakatlıkları da sürüyor. Bu üçlünün Çek maçına yetiştirilmesi için yoğun çaba harcanıyor. 

Çizme takipte 
İTALYAN RAİ televizyonu, C Grubu'ndaki Danimarka - İsveç maçında şike yapılması olasılığına karşı stada fazladan iki kamera koymayı planlıyor. İskandinav ekiplerinin aralarında anlaşarak 2-2 berabere kalıp, takımlarının elenmesine neden olmasından korkan İtalyanlar, UEFA'dan da bu maça özellikle dikkat edilmesini istedi. 

Şaşkın Boğa 
İSPANYA, Portekiz yenilgisi ile şampiyonaya havlu atmanın şaşkınlığını yaşıyor. Fatura teknik direktör Inaki Saez ile bekleneni veremeyen Raul'a kesildi. Gazeteler sözleşmesi 2006'da sona erecek olan Saez'in takımın başında kalmasının çok zor olduğunu yazdılar. Sport Gazetesi ise maçla ilgili "Tam bir facia" başlığını kullandı. 




</TEXT>
</DOC>
