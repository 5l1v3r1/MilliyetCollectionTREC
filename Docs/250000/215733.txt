<DOC>
<DOCNO> 215733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko34.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TV üretiminde yüzde 40'lık büyüme... 
</HEADLINE>
<TEXT>

     Türkiye'de geçen ay 1.4 milyon adetlik TV üretimi ile son 3 yılın en yüksek rakamına ulaşıldı. 
     Elektronik Cihazlar İmalatçıları Derneği ECİD verilerine göre, Ocak 2002'de 746 bin adet ve Ocak 2003'de 1 milyon 2 bin adet olan televizyon üretimi, bu yılın Ocak ayında 1 milyon 407 bin adet olarak gerçekleşti. Üretimdeki artış, geçen yıl Ocak ayına göre yüzde 40 oldu. 
     Ocak ayı üretiminin yüzde 88.4'ü dış pazara, yüzde 11.6'sı ise iç pazara verildi. Geçen yılın Ocak ayına göre bu yıl iç pazarda yüzde 54, dış pazarda yüzde 39 artış sağlandı. 
     ECİD Başkanı Maral Öztekin, yaptığı açıklamada, son yıllardaki performanslarıyla Türk televizyon üreticileri Vestel, Beko ve Profilo Telra'nın dünya televizyon sanayinin yükselen yıldızları olduğunu vurguladı. 
     
</TEXT>
</DOC>
