<DOC>
<DOCNO> 232298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko10.html </URL>
<DATE> 2004/04/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Teşvik kapsamındaki illere stopaj kolaylığı... 
</HEADLINE>
<TEXT>

     Kişi başına düşen milli geliri 1,500 dolar veya altında olan toplam 36 il, Gelir Vergisi Stopajı teşvikinden yararlandırılacak. 
     Maliye Bakanlığı'nın, ''Yatırımların ve İstihdamın Teşviki Genel Tebliği'', Resmi Gazete'nin bugünkü sayısında yayımlandı. 
     Buna göre Gelir Vergisi Stopajı teşvikinden, Devlet İstatistik Enstitüsü'nün DİE 2001 yılı için belirlenen fert başına Gayri Safi Yurtiçi Hasıla GSYİH tutarları 1,500 dolar veya daha az olan iller yararlanacak. 
     Gelir vergisi Stopajı Teşviki, 1 Mart 2004 tarihinden geçerli olmak üzere yürürlüğe girerken, bu bağlamda uygulama, ilk olarak 1 Eylül 2003 tarihinden sonra işe alınmış olanların, 2004 yılının Mart ayı ücretleri üzerinden hesaplanacak gelir vergisi için geçerli olacak. 
     Teşvik, 31 Aralık 2008 tarihine kadar uygulanacak. Bu nedenle, en son uygulama, 2008 yılının Aralık ayı ücretleri üzerinden hesaplanacak gelir vergisi için geçerli olacak. Sağlanacak teşvik tutarı, organize sanayi veya endüstri bölgelerinde kurulmuş iş yerleri için, hesaplanan tutarın tamamı, diğer yerlerdeki işyerleri için ise hesaplanan gelir vergisi tutarının yüzde 80'i olarak belirlendi. Teşvikten yararlanacak 36 il ise şöyle 
     ''Kırşehir, Sinop, Giresun, Amasya, Uşak, Malatya, Osmaniye, Düzce, Çankırı, Siirt, Gümüşhane, Ordu, Adıyaman, Kars, Van, Iğdır, Yozgat, Ardahan, Sivas, Tokat, Diyarbakır, Afyon, Batman, Erzincan, Erzurum, Bartın, Bayburt, Şanlıurfa, Mardin, Aksaray, Hakkari, Bingöl, Bitlis, Şırnak, Muş ve Ağrı.'' Bu illerin fert başına düşen geliri 2001 yılı sonrasında değişse bile, kapsamda herhangi bir değişiklik olmayacak. 
     
     UYGULAMADAN YARARLANACAK MÜKELLEFLER 
     Gelir Vergisi Stopajı teşvikinden, 1 Ekim 2003 tarihinden sonra işe başlayan gelir ve kurumlar vergisi mükellefleri, yarattıkları istihdam, yine aynı tarihten önce bölgede faaliyette bulunanlar yarattıkları ek istidam ölçüsünde yararlanacaklar. 
     Uygulamadan sadece, gelir veya kurumlar vergisi mükellefi olanlar istifade edebilecek. Dolayısıyla, gelir veya kurumlar vergisine tabi olmayanlar bu teşvikten yararlanamayacaklar. 
     Kamu kurum ve kuruluşlarına ait iktisadi işletmeler de, kurumlar Vergisi mükellefi olması koşuluyla bu teşvik kapsamında olacaklar. 
     Ayrıca Devlet İhale Kanunu ile Kamu İhale Kanuna göre kamu kurum ve kuruluşlarınca ihalesi yapılan her türlü mal teslimi işlerinin gerçekleştirilmesine yönelik, kanun kapsamına dahil illerde faaliyette bulunan işletmeler, gerekli diğer koşulları sağlamaları halinde yine teşvik kapsamında yer alacaklar. 
     
     TEŞVİKTEN YARARLANAMAYACAK İŞLEMLER 
     Bu arada ülke genelinde istihdamın artırılması ve bu istihdamın ekonomik gelişmişlik düzeyi düşük olan yörelerde gerçekleştirilmesi suretiyle, ülkedeki bölgelerarası gelişmişlik farklılarını azaltmakta olduğu ve bu anlamda kanun kapsamında olmayan bölgelerde var olan istihdamın, kanun kapsamındaki bölgelere veya kapsama dahil bölgelerde var olan istihdamın bölge içinde kaydırılmasına yönelik teşviklerden yararlanma amaçlı uygulamalar, yeni işe başlama olarak kabul edilmeyecek. 
     
     GELİR VERGİSİ STOPAJININ AMACI 
     5084 Sayılı Yatırımların ve İstihdamın Teşviki ile Bazı Kanunlarda değişiklik yapılması hakkındaki kanunla, bazı illerde vergi ve sigorta primi teşvikleri uygulamak, enerji desteği sağlamak ve yatırımlara bedelsiz arsa ve arazi temin etmek suretiyle, yatırım ve istihdam imkanlarının artırılması amaçlanıyor. 
     Bu kapsamda söz konusu kanunun 3. maddesinde yer alan gelir vergisi stopajı teşvikiyle de, belirli bölgelerde ek istihdam sağlayan işverenlerin, bu istihdam nedeniyle hesaplanacak gelir vergisinin tamamı veya bir kısmının, kamu tarafından üstlenilmesi ve bu suretle istihdam üzerindeki yükün azaltılması hedefleniyor. 
     
</TEXT>
</DOC>
