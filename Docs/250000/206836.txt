<DOC>
<DOCNO> 206836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo16.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arif veya Boliç'i istemiyoruz, Zago ve Giunti ile devam' 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, sözleşmesini fesh ettikleri Ahmet Dursun'un yerine santrafor arayışlarını sürdürdüklerini söyledi. 
     Akaretler'de bulunan kulüp binasında gerçekleştirilen Ahmet Yıldırım'ın imza töreni sonrası basın mensuplarına açıklamada bulunan Güreli, ''Ara transferin bitimine 25 gün var ve şimdi size 25 gün daha transfer haberi lazım. Ne yapacağız '' şeklinde espiri yaparak başladığı konuşmasında, çalışmaları hakkında bilgi verdi. 
     Basının tüm spekülatif haber beklentisine karşın gerçeklerin pek değişmediğini kaydeden Güreli, şunları söyledi 
     ''Ahmet Dursun'un sözleşmesini tek taraflı feshederek yollarımızı ayırdık. Onun yerine İlhan ile Sinan'ın yanına bir santrafor arıyoruz. Ancak 80-100 takım UEFA Kupası ile Şampiyonlar Ligi'nde mücadele etti. Bu takımların dışında alınabilecek oyuncunun sakat, ya da problemli olma ihtimali çok yüksek. Biz bunu istemiyoruz. Formda olan forveti de zaten takımı size vermez. Belki çözümsüzlük anlatıyor gibiyim ama araştırmalarımız sürüyor. Teknik direktörümüz Lucescu geliyor. Onun istekleri doğrultusunda tranfser yapılır. Transfer komitesi olarak yapacağımız toplantının ardından birşeyler netleşir.'' Güreli, Beşiktaş'ın başarılı bir takım olduğunu ve prensip olarak transfere gerek olmadığını düşündüklerini belirterek, ''Ancak eksilen yerlerimizi de doldurmamız lazım. 3 kulvarda birden koşacak Beşiktaş'ı düşünerek bu takviyeyi yapmak istiyoruz. Yerli veya yabancı belli değil. Alternatiflerimiz var'' dedi. 
     
     ARİF VE BOLİÇ İDDİASI 
     Galatasaray'dan Arif ve İstanbulspor'dan Boliç'in gündemlerinde olduğu yönündeki iddiaların hatırlatılması üzerine Güreli, ''Ne Arif'i, ne de Boliç'i hocamızla görüşmedik. Arif zaten Galatasaray ile sözleşmesi devam eden bir futbolcu. Onunla ilgili bir düşüncemiz olamaz. Boliç de yine öyle'' şeklinde konuştu. 
     Eğer Arif'in serbest bırakılması halinde düşüncelerinin ne olacağının sorulması üzerine de siyah-beyazlı yönetici, ''Olmamış bir durum için geleceğe dönük yorum yapılmaz'' cevabını verdi. 
     
     ZAGO İLE GİUNTİ'NİN DURUMU 
     Güreli, Brezilyalı Zoga ve İtalyan Giunti ile sözleşme uzatmak istediklerini söyledi. 
     Zago ile 31 Mayıs'a kadar vakitleri olduğunu, Giunti'yi ise yine kiralamayı planladıklarını dile getiren Güreli, ''Beşiktaş'ı ve Türkiye'yi bırakacağını zannetmiyoruz. O akıllı bir futbolcu. Bu formayı giymek de herkese nasip olmaz. Giunti'nin takımıyla da kiralık olarak anlaşma yolunu sürdüreceğiz. Bonservisini almamız akıllıca olmaz. Sözleşmesini uzatmayı düşünüyoruz. Herşeyin bir zaman ve stratejisi var. Acele etmek için mecburiyetimiz yok'' ifadelerini kullandı. 
     Sergen'in durumunun sorulması üzerine de Hüsnü Güreli, espirili bir şekilde, ''Sergen hep boş mukaveleye imza atmıştır. 'Ne zaman istersen gelir imzalarım abi' dedi. Belki de 3 yıllık imzalamıştır bile'' dedi. 
     
     YABANCI SINIRLAMASI 
     Hüsnü Güreli, gelecek sezondan itibaren yabancı sayısının Futbol Federasyonu tarafından 6'ya indirilmesine tepki gösterdi. 
     ''Bizim tüm yabancı oyuncularımız görevlerine devam ediyor ve edecekler'' diyen Güreli, bu sınırlamaya karşı olduğunu ifade ederek, ''Küreselleşen dünya futbolunda Avrupa'da ilk sıraları hedefliyorsanız, rakiplerinizle aynı şartlarda mücadele etmeniz lazım'' diye konuştu. 
     
</TEXT>
</DOC>
