<DOC>
<DOCNO> 220670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/ulagay.html </URL>
<DATE> 2004/03/08/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
IMF'de Başkan Avrupalı ama ipler ABD'nin elinde 
</HEADLINE>
<TEXT>

   
   IMF Başkanı Horst Köhler'in Almanya Cumhurbaşkanı adayı olmak için görevinden ayrılmasıyla ilgili en hoş değerlendirmeyi Tempo dergisinin Genel Yayın Yönetmeni Kerem Çalışkan yaptı. IMF'nin Türkiye'ye en büyük krediyi açtığı dönemde IMF Başkanı olan Köhler'in beklendiği gibi Almanya Cumhurbaşkanı olması halinde bundan en çok Türkiye'nin yararlanacağını düşünüyor Kerem dostumuz, "Adam Türkiye'ye para vermeye alıştı, Cumhurbaşkanı olursa bu kez Almanya açar kesenin ağzını" diye takılıyor. 
   Kerem'in beklentisi gerçekleşir mi bilmiyorum ama geleneksel olarak bir Avrupalı tarafından doldurulan IMF'nin başkanlık koltuğuna kimin oturacağı da bizi ilgilendiriyor, çünkü IMF ile işimiz henüz bitmedi, belki bir süre daha da bitmeyecek. IMF Başkanı önemli kuşkusuz ancak önceki akşam, Küresel Kamu Malları Komisyonu toplantısı için İstanbul'a gelen Latin Amerika'nın kalkınma bankası olan Inter America Development Bank'ın deneyimli başkanı Enrique Iglesias'tan dinlediklerim, IMF'de de son sözü başkanın ya da İcra Kurulu'nun değil ABD'nin söylediğini bir kez daha hatırlattı bana. "IMF'nin Arjantin'i kurtarmasını ABD yönetimi engelledi, Arjantin'in iflasının bütün dünyaya ve borç verenlere örnek olmasını istedi ABD yönetimi" diyen Iglesias'a 'pekiyi aynı dönemde krize giren Türkiye'ye neden destek verildi " diye sorduğumda da şu cevabı aldım "Türkiye ve Brezilya'nın ABD için önemi farklı. Onun için IMF'nin 2001'de Türkiye'yi, 2002'de Brezilya'yı desteklemesini istedi ABD." 
   
      AKP'ye vur, gerisini hiç düşünme    Bende mi bir acayiplik var acaba Algılama yeteneğim mi köreldi Nasıl oluyor da çevremdeki birçok kimsenin "büyük tehlike" olarak algıladığı gelişmeleri değil de bu "büyük tehlike"ye karşı gösterilen tepkiyi daha tehlikeli buluyorum 
   Son zamanlarda kendime daha sık sormaya başladığım sorular bunlar. Bu soruları soruyorum çünkü yakın ve uzak çevremde pek çok kişi tam anlamıyla bir "laiklik elden gidiyor, şeriat geliyor" paniğine kapılmış durumda. Yerel seçimler yaklaşırken tüm kamuoyu yoklamalarının AK Parti'nin AKP ezici bir zafer kazanacağını göstermesi ve muhalefetin ancak çizgi film kadar ciddiye alınması da besliyor bu AKP fobisini. 
   
   AKP fobisi 
   Bu fobiye kapılanları, AKP'nin bugüne dek izlediği çizgiyi, yaptığı açılımı, benimsediği söylemi örnek göstererek ikna etmeniz de olanaksız. Hangi olumlu noktaya değinseniz cevabı hazır "Bütün bunlar aldatmaca, hepsi takiye. Siz o makul şeyler söyleyen bakanlara, sözde modernleşme havalarına aldanmayın, bunların niyeti belli Avrupa Birliği'ne girmek bahanesiyle ordunun rejim üzerindeki vesayetini de kaldıracaklar ve bu engeli de aşınca asıl hedeflerine yönelecekler, laik düzeni yok edip şeriatı getirecekler." 
   Bu söylemi benimseyenler kaygılarının haklı olduğundan o kadar eminler ki bu kaygıları paylaşmadığınızı söylediğiniz anda sizi de hemen bu "büyük tehlike"nin bir parçası olarak görmeye başlıyorlar. Ve bunlar benimle aynı ortamda yetişmiş, benzer yaşam tarzını paylaşan, klasik müzik konserlerinde ya da başka sanatsal etkinliklerde sık sık karşılaştığım insanlar. 
   Buna karşılık, sanayicilik yıllarından tanıdığım Ali Coşkun gibi birkaç kişinin dışında, AKP çevreleriyle hiçbir yakınlığım yok, doğal çevremin parçası değiller. Belli yetenekleri olan Sayın Başbakan'ı dinlerken hep tedirgin oluyorum, her an bir çam devirecekmiş gibi geliyor. O halde nasıl oluyor da ben çevremdeki insanlar gibi düşünmüyorum AKP'yi birçok bakımdan yetersiz bulmama karşın, daha önyargısız değerlendirebildiğim için belki de. 
   
   Asıl tehdit nerede 
   Buna karşılık AKP'yi sandıkta yenme umudunu yitirmiş olan kesimlerin orkestre etmeye çalıştığı "ulusal uyanış" hareketi, açıkça söyleyeyim, Türkiye'yi bir kez daha rayından çıkartabilecek bir tehdit olarak görünüyor bana. Bu kesimin bütün çabası Türkiye'deki iktidarın asıl sahibinin, seçmenin iktidara getirdiği AKP olmadığını kanıtlamak. Türk Silahlı Kuvvetleri'nin üst komuta kademesinin, bu kesimin düzenlediği bir toplantıya neredeyse tam kadro katılması da ne yazık ki bu amaca hizmet edecek, içeride ve dışarıda farklı çağrışımlara yol açabilecek, anlamlı bir davranış. Türkiye'nin Avrupa standartlarında bir demokrasiye geçtiğini kanıtlamaya çalıştığı bir ortamda bu tür bir kafa karışıklığı yaratmayı amaçlayan girişimlere çok daha dikkatli yaklaşmak gerektiği gözardı mı ediliyor acaba Bunun ötesini düşünmek istemiyorum ama AKP'den kurtuluş için askere umut bağlayan başkaları düşünüyor herhalde. 
   Kimi AKP yetkililerinin, Rauf Denktaş'ı da kullanma çabasındaki bu hareket karşısındaki tavırları da kaygılarımı artırıyor. AKP'nin "bizi millet seçti, biz milleti temsil ediyoruz, bize karşı tavır alanların oy desteği yok" söyleminin yerel seçimler sonrasında gerilimi daha da tırmandırmasından kaygı duyuyorum. AKP, beklendiği gibi ezici bir seçim zaferi kazanırsa bu söylemi çok daha güçlü biçimde ortaya koyabilir. AKP'yi tehdit olarak gören cephe ise, "ulusal bilinci" seçmenin değil kendisinin temsil ettiğini ileri sürerek gerilimi tırmandırmak isteyebilir. 
   Avrupa Birliği hedefine kilitlenmiş Türkiye'nin böyle bir gerilim ortamına sürüklenmesinin kime yarayacağını ise iyice bir düşünmek gerekiyor. 
   
   Seçmen AKP'yi beğeniyor, AB'ye evet, şeriata hayır diyor    Sosyal Demokrat kesime yakın olan TÜSES Vakfı için Veri Araştırma tarafından yapılan seçmen profili araştırması, AKP'nin bir yıllık icraatının genelde olumlu bulunduğunu ve AKP'nin güçlü bir seçmen desteğine sahip olduğunu gösteriyor. Araştırmaya göre oyunu iktidar partisine vereceğini söyleyenlerin oranı 55.3'ü bulurken CHP'ye vereceğini söyleyenlerin oranı 12'de kalıyor. AB üyeliğini isteyenlerin oranı 68, şeriat düzeni istemeyenlerin oranı ise 69. Bu oran AKP yandaşları içinde de 61. 
   
   
      
   
   
</TEXT>
</DOC>
