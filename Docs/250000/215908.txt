<DOC>
<DOCNO> 215908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/spo15.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   'Yusuf oynar'    GAZİANTEPSPOR Başkanı Celal Doğan, hafta sonu Fenerbahçe ile oynayacakları maçta Yusuf'un forma giyebileceğini söyledi. Doğan, "Yusuf'un Fenerbahçe'ye karşı oynamaması konusunda anlaşma yapmadık" diye konuştu. 
   
   Vural'a övgü    ÇAYKUR Rizespor'da Teknik Direktör Yılmaz Vural'ın gelişiyle birlikte işlerin yoluna girmesi camianın yüzünü güldürdü. Genel Kaptan Yılmaz Zehiroğlu, "Kan değişikliği takımın istediğimiz düzeye gelmesini sağladı" diye konuştu. 
   
   Yanal'dan yanıt    GENÇLERBİRLİĞİ'NİN hocası Ersun Yanal, Avrupalı hakemlerin pozisyon gereği sertliklere prim tanıdığını söyledi. H.Ü. Ekonomi Topluluğu tarafından düzenlenen panele katılan Yanal, "Yüksek tempoda kasti tekme atmadan, gerektiği şekilde sert oynamak normal. Bize yapılan eleştiriler haksız" dedi. 
   
   Elazığ yandı    PFDK, Elazığ-Fenerbahçe maçından sonra çıkan olaylar nedeniyle ev sahibi takıma bir maç seyircisiz oynama cezası verdi. Hakemlere yapılan saldırı nedeniyle ceza alan Elazığspor'a 2.5 milyar lira da para cezası öngörüldü. 
   
   Ağır fatura    İKİNCİ Lig'de Karşıyaka ile Göztepe arasında oynanan İzmir derbisinde çıkan olaylar masaya yatırıldı. Disiplin Kurulu, Karşıyaka'ya 2 maç ceyircisiz oynama ve 1 milyar lira para, Göztepe'ye ise 3 maç seyircisiz oynama ve 2 milyar lira para cezası kesti. 
   
   Ali gönderildi    KONYASPOR'DA disiplinsiz davranışlar sergilediği gerekçesiyle Ali Kulaksız gönderildi. Yönetim Kurulu, sezon başında transfer edilen Okan Çebi'nin PAF takımı ile antrenmana çıkmasını kararlaştırdı. 
   
   Ar'dan imza    YARIŞ dünyasının ünlü pilotlarından Ömer Ercan, Ar Racing ile sözleşme imzaladı. Ercan'ın yeni takımıyla ilk yarışına, 22 Şubat'taki Türkiye Şampiyonası'nın ilk ayağında çıkacağı açıklandı. 
   
   Bilgihan vefat etti    BOLUSPOR eski başkanlarından, gazetemizin Yunanistan muhabiri Ruli Davranoğlu'nun babası Kamil Bilgihan, Bolu'da hayatını kaybetti. Üç kez Boluspor'a başkanlık yapan ve takımın 1.Lig'e çıkmasından büyük emeği geçen 96 yaşındaki Bilgihan, dün Bolu Büyük Cami'deki cenaze töreni sonrası toprağa verildi. Milliyet ailesi Bilgihan'a Allah'tan rahmet, Davranoğlu'na başsağlığı diler. 
   
   
</TEXT>
</DOC>
