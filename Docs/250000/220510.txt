<DOC>
<DOCNO> 220510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko14.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk iki ayında açılan şirket sayısı yüzde 13.1 azaldı... 
</HEADLINE>
<TEXT>

     Türkiye Odalar ve Borsalar Birliği'nin TOBB Ticaret Sicili verilerine göre, yılın ilk iki ayında geçen yılın aynı dönemine göre, açılan şirket sayısı yüzde 13.1 azalırken, kapanan şirket sayısı yüzde 8.5 arttı. 
     TOBB'dan yapılan açıklamaya göre, bu yılın ilk iki ayında açılan şirket sayısı 11 bin 894 olarak belirlenirken, geçen yılın aynı döneminde 13 bin 691 olan sayısının yüzde 13.1 altında kaldı. 
     Geçen yılın ilk iki aylık döneminde 4 bin 837 şirket kapanırken, bu yılın aynı döneminde söz konusu rakam 5 bin 249'a çıktı. Bu rakamlar yüzde 8.5'lik artış ifade ediyor. 
     
     ŞUBAT RAKAMLARI 
     Şubat ayında ise geçen yılın aynı ayına göre, hem açılan hem de kapanan şirket sayısında artış görüldü. 
     Nitekim geçen yılın Şubat ayında 3 bin 382 olan açılan şirket sayısı 4 bin 592'ye, 1.294 olan kapanan şirket sayısı ise 1.668'e yükseldi. 
     Böylelikle Şubat'ta açılan şirket sayısında yüzde 35.8, kapanan şirket sayısında da yüzde 28.9 artış oldu. 
     
     İL BAZINDA ŞİRKETLER 
     Bu yılın ilk iki ayında İstanbul'da 3 bin 984 şirket açılırken, 1.3 şirket ise kepenk kapattı. Şubat'ta ise İstanbul'da 1.492 şirket açıldı, 528 şirket kapandı. 
     Yılın ilk iki ayında Ankara'da 1.457 şirket açıldı, 503 şirket ise kapandı. Şubat ayında da bu ilde 620 şirketin kuruluşuna karşılık 162 şirket kapandı. 
     Şubat ayında, Iğdır ve Karaman'da açılan şirket olmazken, Bitlis, Bayburt, Karaman, Batman, Ardahan ve Iğdır illerinde şirket kapatılmadı. 
     
</TEXT>
</DOC>
