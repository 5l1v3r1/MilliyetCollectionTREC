<DOC>
<DOCNO> 216343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur27.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah istifa eden AK Parti milletvekili geri döndü mü .. 
</HEADLINE>
<TEXT>

     Ak Parti Denizli milletvekili Ümmet Kandoğan, yerel seçimlerde gösterilen adayı beğenmediği için partisinden istifa etti. Ak Parti'den öğleden sonra 'istifa geri alındı' haberi yayılırken, Kandoğan'ın bürosundan 'geri alınmadı' açıklaması yapıldı. 
     AK Parti Grup Başkanvekili Eyüp Fatsa, Denizli Milletvekili Ümmet Kandoğan'ın istifasını geri aldığını bildirdi. 
     Fatsa, TBMM'de gazetecilerin, ''Kandoğan'ın istifasını geri aldığı doğru mu '' yönündeki sorusuna, ''evet'' yanıtını verdi. 
     Ümmet Kandoğan, sabah saatlerinde, ''gördüğü lüzum üzerine partisinden istifa ettiğini'' duyurmuştu. 
     
     BÜRODAN YALANLAMA 

     AKP'den istifa eden Denizli Milletvekili Ümmet Kandoğan'ın istifasını geri almadığı açıklandı. 
     AKP Denizli Milletvekili Ümmet Kandoğan, bugün öğle üzeri partisinden istifa ettiğini açıklarken, AKP Grup Başkanvekilleri gazetecilere Kandoğan'ın istifanı geri aldığını bildirdiler. 
     Kandoğan'ın danışmanı Süleyman Erdoğan, AKP yöneticilerinin spekülasyonlarına karşı bir açıklama yaparak, "Denizli Milletvekili Ümmet Kandoğan, Adalet ve Kalkınma Partisi'nden istifasını geri almamıştır" dedi. 
     
     ADAYI BEĞENMEMİŞTİ 

     AKP Denizli Milletvekili Ümmet Kandoğan, istediği adayın olmaması üzerine partisinden istifa etti. Başbakan Recep Tayyip Erdoğan ise dün belediye başkan adaylarını açıklarken, aday adaylarını kavgalar konusunda uyararak, "Herkesin doğrusu farklı olabilir. Önemli olan ortak akla uymaktır. Hatamız olur ama yanlışımız olmaz" dedi. 
     Kandoğan, Denizli'nin Babadağ ilçesinde istediği aday yerine ANAP'lı bir ismin aday olacağını öğrenince tepki gösterdi. Bir sonuç alamayan Kandoğan, TBMM Başkanlığı'na "Gördüğüm lüzum üzerine, Adalet ve Kalkınma Partisi milletvekilliğinden istifa ediyorum" diye dilekçe yazdı. Bunun üzerine AKP yönetimi Kandoğan'ı istifadan döndürmek için iknaya çalıştı. Kandoğan, genel merkeze çağrılarak istifasını geri alması istendi. 
     
</TEXT>
</DOC>
