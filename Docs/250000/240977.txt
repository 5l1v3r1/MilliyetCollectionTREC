<DOC>
<DOCNO> 240977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy21.html </URL>
<DATE> 2004/05/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
"Yargıya zam" Genel Kurul'da... 
</HEADLINE>
<TEXT>

     TBMM Genel Kurulu'nda, hakim ve savcıların maaşlarında artış öngören tasarının maddelerine geçilmesi kabul edildi. 
     Tasarının tümü üzerinde CHP Grubu adına söz alan İzmir Milletvekili Bülent Baratalı, öngörülen zammı yetersiz bulduklarını ve arttırılması için önerge vereceklerini ifade etti. Adaletten tasarruf yapılamayacağını kaydeden Baratalı, ''Tasarruf yaparsanız, bunun daha da ağır bir şekilde faturası omuzlarınıza yıkılır. Yargı görevini yapmazsa yerini başka bir kurum ikame eder. Onun adına da Mafya denir'' diye konuştu. 
     Yargı mensuplarının ''Vicdanları ile cüzdanları arasında sıkışarak'' karar vereceklerine inanmadığını belirten Baratalı, böyle alınan bir kararın adil olamayacağını da söyledi. 
     ''Adalet dağıtan kurumlar adaletsizlik içinde'' diyen Baratalı, ''Yargıçlar zarafet göstererek yüksek sesle şikayet etmiyorlar. Bu sorun, onların şikayet etmesine gerek olmadan çözülmeli'' diye konuştu. 
     AK Parti Grubu'nun görüşlerini açıklayan Samsun Milletvekili Mehmet Kurt ise mali iyileştirmelerin adalete gölge düşmesini engelleyeceğini kaydetti. Kurt, tasarının hakim ve savcıların ücretlerini ''Bir ölçüde iyileştirmeyi'' amaçladığını belirtti. 
     Tasarının tümü üzerindeki konuşmaların tamamlanmasından sonra maddelerine geçilmesi oybirliği ile kabul edildi. 
     
</TEXT>
</DOC>
