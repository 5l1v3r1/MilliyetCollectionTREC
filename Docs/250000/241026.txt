<DOC>
<DOCNO> 241026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo41.html </URL>
<DATE> 2004/05/18/ </DATE>
<TIME> 18.58 </TIME>
<AUTHOR>  </AUTHOR>
<HEADLINE>
2012 Olimpiyatları... New York'ta büyük sevinç. 
</HEADLINE>
<TEXT>

     New York'un 2012 Olimpiyat Oyunları için beş aday kentin arasında kalması, büyük sevinç yarattı. 
     Uluslararası Olimpiyat Komitesi'nin IOC kararının, 11 Eylül saldırıları nedeniyle darbe yiyen kent turizmine olumlu etkide bulunması bekleniyor. 
     Komite, İsviçre'deki toplantısının ardından İstanbul, Rio de Janeiro, Lepzig ve Havana kentlerini eleyerek, New York, Paris, Londra, Moskova ve Madrid'i 2012 Olimpiyat Oyunları için aday kentler olarak belirlemişti. 
     New York Belediye Başkanı Michael Bloomberg, kararın açıklanmasından sonra düzenlediği basın toplantısında, Olimpiyat Komitesi'nin bu kararından büyük övünç duyduklarını belirterek, finalde kazanmak ve New York'u 2012 Olimpiyat Oyunları'nı düzenleyen kent yapmak için ellerinden gelen çabayı göstereceklerini kaydetti. Bloomberg, finalde kazanan kent olacaklarına inandıklarını söyledi. 
     IOC yetkilileri, kışın aday beş kenti ziyaret ettikten sonra 2005 Temmuzuna kadar kararlarını açıklayacaklar. 
     New York yöneticileri, IOC üyelerinin ağırlıklı olarak Avrupa ülkelerinden oluşması nedeniyle Avrupa başkentleriyle New York arasındaki rekabetin zorlu olacağını, ancak her şeye karşın kazanacaklarına inandıklarını belirttiler. 
     Yetkililer, olimpiyatlar için Queens bölgesine bir Olimpiyat Köyü ve Manhattan adasının Batı Yakası'na aynı zamanda Jets Futbol Takımı'na da ev sahipliği yapacak yeni bir stadyum inşa etmeyi planlıyor. 
     New York finalde seçilirse, spor karşılaşmaları kentin beş ilçesinde yapılacak, sporcuların trafik sıkışıklığından etkilenmemeleri için deniz ve demiryolu ulaşımına ağırlık verilecek. 
     
</TEXT>
</DOC>
