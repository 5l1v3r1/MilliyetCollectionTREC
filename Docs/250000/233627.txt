<DOC>
<DOCNO> 233627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas01.html </URL>
<DATE> 2004/04/21/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Yeni araştırma... Dinozorların nesli neden tükendi 
</HEADLINE>
<TEXT>

     İngiliz ve Amerikalı bilim adamlarınca yapılan araştırma, 65 milyon yıl önce dünyaya çarpan bir asteroidin dünyanın iklimini değiştirmesinin, dişi dinozorların doğmasını engelleyerek, dinozor neslinin tükenmesine yol açmış olabileceğini ortaya koydu. 
     İngiltere'deki Leeds Üniversitesi'nden David Miller ve araştırmayı birlikte yürüttükleri meslektaşları, timsahlar gibi modern yüzyıl sürüngenlerinde yeni doğacak yavrunun cinsiyeti üzerinde ısı değişikliğinin etki edebildiğini belirterek, dinozorların da günümüz sürüngenlerine benzer canlılar olmaları halinde bunun dinozorların neslinin niçin tükendiği sorusunun cevabı olabileceğine dikkat çektiler. Bilim adamları, erkek dinozor sayısının sadece küçük bir oranda artmasının bile sonuçta dinozorların neslinin tükenmesinin nedeni olabileceğini belirttiler. 
     Timsahlar, kamplumbağalar ve bazı balık türlerinde yumurtaların kuluçkaya yattığı yerin ısısı doğacak canlının cinsiyetine etki edebiliyor. 
     Miller ve ekibinin yürüttüğü analiz, ısı değişikliğinin teorik olarak erkek nüfusun artmasına yol açabileceğini gösterirken, daha önce yapılmış çalışmalar ise dişilerin sayısının çok azalmasının sonuçta canlı neslinin yok olmasına neden olacağını göstermişti. 
     Miller'ın ekibinden kısırlık uzmanı Dr. Sherman Silber, ''65 milyon yıl önce dünya canlı nüfusunun yok olacağı oranda zehirlenmedi. Sadece ısı değişti ve bu büyük canavarlar bununla baş edebilmek için evrimleşerek, bizim 'Y' kromozomlarımıza benzer bir genetik mekanizma meydana getiremediler'' dedi. 
     Bilim adamları, 65 milyon yıl önce zaten evrimini tamamlamış olan timsahlar ile kaplumbağa benzeri canlıların nasıl olup da nesillerini günümüze kadar tükenmeden koruyabildikleri sorusuna ise ''Bu hayvanlar su haliçleri ve göl yatakları gibi su ve karaların kesiştiği çevrelerde yaşadıkları için çevre değişikliklerinin daha büyük etkilerinden korunma imkanına sahip olabildiler. Bu da onlara kendilerini adapte etmeleri için daha fazla zaman verdi'' şeklinde bir açıklama getiriyorlar. 

     
</TEXT>
</DOC>
