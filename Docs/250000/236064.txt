<DOC>
<DOCNO> 236064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/magazin/amag.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim için dev kampanya 
</HEADLINE>
<TEXT>


Ünlüleri bir araya getiren Eğitim Gönüllüleri Vakfı, 'Aynı Güneşin Altında' sloganıyla yarın 10 televizyon kanalında aynı anda halka seslenecek 

BİRSEN ALTUNTAŞ 

Kuruluşunun 10. yılını kutlayan Türkiye Eğitim Gönüllüleri Vakfı TEGV , eğitim için 1 Mayıs'ta 10 televizyon kanalını bir şemsiye altına toplayacak. "Aynı Güneşin Altında" sloganıyla sanat ve medya dünyasının ünlü isimlerini buluşturan TEGV, cumartesi 10.00 ile 12.00 arasında hazırladığı yayınla Kanal D, atv, CNNTÜRK, Haber Türk, Expo Channel, Show TV, Star TV, TGRT, TRT ve tv8'den oluşan 10 ulusal kanaldan aynı anda halka ulaşacak. Her yıl 23 Nisan'da başlatılan eğitim kampanyasını bu yıl daha etkin hale getirmeyi amaçlayan vakfın program çekimi için önceki gün onlarca ünlü Ayazağa Ata Stüdyoları'nda buluştu. Sunuculuğunu Korhan Abay'ın üstlendiği program çekiminde Türkan Şoray, Uğur Dündar, Ali Kırca, Metin Uca, Murat Birsel, Mehmet Ali Önel, Jülide Ateş, Sibel Turnagöl, Ege, Sefarad, Yalın, Seyfi Dursunoğlu, Alişan, Burhan Şeşen, İnci Türkay, Çetin Çiftçioğlu ve Tarık Pabuçcuoğlu çocuklarla birlikte kamera karşısına geçti. Etiler'de kendi ismini taşıyan bir okulu bulunan Türkan Şoray, okuluna ek bina yapmayı düşündüğünü söyledi. Şoray, "Eğitim benim için çok önemli" dedi. 


</TEXT>
</DOC>
