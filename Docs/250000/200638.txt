<DOC>
<DOCNO> 200638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo17.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi hiç görülmedi Galibiyeti 'ayna' belirledi... 
</HEADLINE>
<TEXT>

     İkinci Lig B Kategorisi karşılaşmasında Karagümrük Kyoto ile Sidespor arasında yapılan ve İstanbul ekibinin 2-1 kazandığı karşılaşmada, dünyanın hiçbir yerinde örneği görülemeyecek bir olay yaşandı ve karşılaşmanın sonucunu ''dev bir ayna'' belirledi. 
     Karagümrük Kyoto'nun cezası nedeniyle 16 Kasım'da seyircisiz yapılan karşılaşmada, Vefa Stadı'nın hemen yanındaki apartmana dev bir boy aynası çıkaran taraftarlar, maçın ikinci yarısı boyunca bu aynadan güneş ışığını Sidespor Kalecisi Erdinç Şimşek'in gözüne tuttular. 
     Karşılaşmanın hakemi Polat Mersin ve gözlemcisi Turgut Odabaş olayı federasyona rapor edip bildirirken, Karagümrük Kyoto 1-1 devam eden karşılaşmanın 85. dakikasında Aziz'in ayağından kazandığı golle karşılaşmadan 2-1 galip ayrıldı. 
     Maçın ilk golü 48. dakikada Karagümrük Kyotolu Aziz'den ve Sidespor'un beraberlik golü ise 70. dakikada Emrah Akababa tarafından kaydedilmişti. 
     Karşılaşmanın devre arasında hakem Polat Mersin ve gözlemci Turgut Odabaş polisten dev aynanın kaldırılmasını isterken, güvenlik kuvvetlerinin görev alanlarına girmediği gerekçesiyle müdahalede bulunmadığı ortaya çıktı. 
     Öte yandan, karşılaşmanın sonucu ile ilgili kararı Futbol Federasyonu'nun vereceği öğrenildi. 
     
     KALECİ ERDİNÇ ''MOTİVE OLMAMI ENGELLEDİLER'' 

     Sidespor Kalecisi Erdinç Şimşek, taraftarların dev ayna ile karşılaşmasının ikinci yarısı boyunca kendisine güneş ışığı tutmaları nedeniyle bir türlü oyuna motive olamadığını söyledi. 
     Erdinç Şimşek, karşılaşmanın ikinci yarısında sahanın yanındaki apartmandan dev boy aynası ile ışık tutan taraftarların, kendisine bir türlü huzur vermediklerini ifade etti. 
     
</TEXT>
</DOC>
