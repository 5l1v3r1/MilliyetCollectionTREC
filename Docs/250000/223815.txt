<DOC>
<DOCNO> 223815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Kan kustum, kızılcık şarabı içtim 
</HEADLINE>
<TEXT>

     Galatasaray Kulübü'nde yarın yapılacak olağan seçimli genel kurul toplantısı öncesi başkan adayları da çalışmalarına hız verdi. 
     Levent'teki Galatasaraylılar Cemiyeti'nde dün basına kapalı gerçekleştirilen gecede kulüp başkanı ve yarınki kongrede başkan adayı olan Özhan Canaydın'ın yaptığı konuşma, sarı-kırmızılı kulübün resmi internet sitesinde yayınlandı. 
     Özhan Canaydın, Galatasaray'da çok önemli 2 yıl geçirdiklerini ifade ettiği konuşmada, ''Bir Galatasaraylı ağabeyiniz olarak 'kan kustum, kızılcık şurubu içtim' dedim. Bazen isyan ettim. Niye bu hale geldik diye düşündüm. Dedim ki suçlusu biziz. Daha önceki devrelerde bu işlere soyunmalıydık'' dedi. 
     Yorucu bir dönemin sonunda karşılarına sportif başarısı olmayan bir başkan olarak çıktığını dile getiren Canaydın, ''Biz ister miydik bunu Katiyen istemezdik. Sportif başarıyı yanına ilave edemedik. Galatasaray, hiç ummadığı başarılar elde ettiği, o muazzam kupadan sonra, hazırlıksız yakalanmasının faturasıyla karşı karşıya'' diye konuştu. 
     Ayrıca, Galatasaray'ın menfaatlerini düşünmekten Ali Sami Yen Stadı'nda gecikme yaşadıklarını anlatan ve kendisini mahcup hissettiğini söyleyen Canaydın, bu inşaattan menfaat bekleyen bir sürü insanın önünü kestiği için gecikme yaşandığını kaydetti. 
     
     CANSUN ''SEÇİM UMUT OLDU'' 

     Galatasaray Kulübü eski Başkanı ve başkan adayı Mehmet Cansun ise kulübün resmi internet sitesine gönderdiği yazıda başkan Özhan Canaydın'a yüklendi. 
     Sarı-kırmızılı kulübün, geçen iki yıl içerisinde gerek maddi, gerekse de manevi değerler açısından önemli bir erozyona uğradığını iddia eden Cansun, ''Neticede 20 Mart 2004 tarihinde yapılacak olan seçimler bir anlamda umuda dönüştü'' dedi. 
     Galatasaray'ın yönetim anlayışının banka kredisini alabilmeyi başarı saymaktan çok, alınan krediyi en kısa sürede sportif başarıya çevirerek bir an önce geri ödeyebilmek olması gerektiğin ifade eden Cansun, ''Sevgili Galatasarayımızın 100. yılını kutlamayı sabırsızlıkla bekliyorduk, ancak endişe ile bekler bir hale geldik. 100. yılımızda Galatasaray'ı mutlaka Türkiye'nin en konuşulan, en kıskanılan kulübü haline getireceğimizden kuşkunuz olmasın'' açıklamasını yaptı. 

     
</TEXT>
</DOC>
