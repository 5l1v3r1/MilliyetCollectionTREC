<DOC>
<DOCNO> 231334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy14.html </URL>
<DATE> 2004/04/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Askeri tesisler sivillere açılıyor... 
</HEADLINE>
<TEXT>

     Milli Savunma Bakanı Vecdi Gönül, askeri hastane ile bakım onarım tesisleri gibi askeri tesislerin sivillerin de kullanımına açılacağını bildirdi. 
     TBMM Milli Savunma Komsiyonu'nun bugünkü toplantısında Komisyon Başkanı Cengiz Kaptanoğlu, dün TSK Rehabilitasyon ve Fizik Tedavi Merkezi'ni ziyaret ettiklerini, gördükleri manzara karşısında onur ve gurur duyduklarını söyledi. Kaptanoğlu, Başbakan Recep Tayip Erdoğan dahil tüm milletvekillerinin orayı ziyaret etmesinde, tedavi gören askerleri görmesinde ve moral vermesinde fayda bulunduğunu söyledi. 
     Bakan Gönül de Türkiye'nin bir dönem hiç hakketmediği bir mücadele yaşamak zorunda kaldığını ve binlerce şehit verdiğini söyledi. Güneydoğu'da yalnızca üç beş teröriste karşı değil, pek çok güce hatta tüm dünyaya karşı bir mücadele yürütüldüğünü ve büyük fedakarlıklarla terör hareketinin önlendiğini kaydeden Gönül, şöyle dedi 
     ''Bu bir gerilla harekatı değildi. Eğer öyle olsaydı bir teröriste karşı nizami güçten en az 7 kayıp verilmeliydi. Ama tam tersine 5 bin güvenlik gücümüze karşı, karşı taraf 25 bin kayıp vermiştir. Demek ki, bu bir gerilla harekatı değildi ve bölge insanı devletinin yanında yer aldı. 
     Tarihin tekrarlanmaması için hafızaların yenilenmesi lazım. Bunun için meclisin de bu merkezi ziyaret ederek o zamanları hatırlamasında fayda var. Çünkü bakıyorum da şimdi Güneydoğu denince yalnızca Güneydoğu hatırlanıyor. Oysa, biz çoğu yüksek okul mezunu binlerce şehit verdik.'' Bakan Gönül, başta bu rehabilitasyon merkezi ve diğer askeri hastanelerin atıl kapasitelerinin sivillere açılması konusunda çalışmalar yürütüldüğünü bildirdi. Gönül, yalnızca hastaneler değil, ayrıca uçak bakım ve onarım tesisleri gibi diğer atıl askeri tesislerin de yerli ve yabancı her türlü sivil kişi ve kuruluşun hizmetine açılacağını kaydetti. 
     AK Parti Karaman Milletvekili Yüksel Çavuşoğlu da bakanın ağzından askeri tesislerin sivil kesime de açılacağı yolunda bilgi almaktan çok büyük mutluluk duyduğunu, bunun devlet millet kaynaşması açısından çok büyük önem taşıdığını ifade etti. 
     
</TEXT>
</DOC>
