<DOC>
<DOCNO> 204664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur23.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Ahmet Ercan İran depremi Türkiye'yi etkileyebilir 
</HEADLINE>
<TEXT>

     Jeofizik Kurumu Derneği Genel Başkanı Prof. Dr. Ahmet Ercan, İran'da meydana gelen 6.7 büyüklüğündeki depremin Türkiye'yi de etkileyebileceğini belirterek, son 3 günde Pülümür'de kaydedilen depremlere dikkat çekti. Prof. Dr. Ercan, "Türkiye, uzak alan etkisine girebilir" dedi. 
     Prof. Dr. Ahmet Ercan, yaptığı yazılı açıklamada, "İran'da, biri 01.56'da 6.7, diğeri 03.06'da 5.4 olmak üzere ard arda iki deprem, 33 kilometre derinde olmuştur. Depremlerin süresi sırasıyla 20 saniye ve 8 saniyedir. Depremler, Kuzey-Anadolu kırığının üzerinde bulunduğu Zagros Kırığı üzerinde oluşmuştur. Kestirilen kırık boyu 26 kilometre, deprem şiddeti 9'dur. O bölgedeki yapı özelliğine göre ağır ve göçük yapı sayısı bin 800 dolayındadır. Depremin vurma gücü metrekare başına bir milyar katrilyon tondur. Beklenen sağ yönlü atım 0.5 metre. Oluşan deprem Kaliforniya depreminden 2 kat büyük, Gölcük depreminden 11 kat küçüktür" ifadelerine yer verdi. 
     İran kırığının Türkiye içinde süreğinin Van Özalp -Malazgirt-Varto-Karkova-Pülümür doğrultusu olduğunu vurgulayan Prof. Dr. Ercan, şu bilgileri verdi 
     "Son 3 günde Pülümür'de olan 3.2 ile 3.5 arasında depremcik sayısı 5'tir. Bu depremle tüm yeryuvarı yaklaşık bir hafta sallanacaktır. Salıntılar şişip-büzülme, burkulma ile mekik biçiminde olacaktır. Eğer Türkiye ya da yeryuvarlağının diğer kırıkları üzerinde, gerilmenin taşma düzeyine eriştiği yerler varsa, oralarda yeni depremler beklenebilir. Türkiye, uzak alan etkisine girebilir" 
     
</TEXT>
</DOC>
