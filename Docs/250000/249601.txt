<DOC>
<DOCNO> 249601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun36.html </URL>
<DATE> 2004/06/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Schröder, 'başbakana suikast' romanının satışını durdurttu 
</HEADLINE>
<TEXT>

     Almanya Başbakanı Gerhard Schröder, dolaylı yoldan kendisinin tasvir edildiği ve bir başbakana suikast düzenlenmesini konu alan romanın satışını ve dağıtılmasını mahkeme kararıyla durdurttu. 
     Hamburg Eyalet Yüksek Mahkemesi, ''Başbakanın Sonu - Son Kurtuluş Kurşunu'' adlı romanın yayınlanmasını, ''Schröder'in öldürülmesinin planlanışını ve planın uygulanışını anlattığı ve bunun sanat özgürlüğü ile bağdaşamayacak şekilde kişilik haklarını ağır şekilde ihlal ettiği'' gerekçesiyle yasakladı. 
     Reinhard Liebermann takma adlı yazar tarafından yayınlanan romanın satışı ve dağıtımı, nisan ayında Hamburg Eyalet Mahkemesi tarafından da yasaklanmıştı. 
     Romanın başsayfasında Schröder'in yüz hatlarının belli olduğu siyah bir yüz üzerinde bir nişangah resmi yer almış ve romanın içinde de bir başbakanın, ülkedeki ekonomik zorluklardan kendisini sorumlu tutan bir kişi tarafından öldürülüşü anlatılmıştı. 
     
</TEXT>
</DOC>
