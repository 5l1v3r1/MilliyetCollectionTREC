<DOC>
<DOCNO> 230859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun05.html </URL>
<DATE> 2004/04/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kıbrıs Rum Kesimi'nde referanduma doğru iki bakan istifa eşiğinde 
</HEADLINE>
<TEXT>

     Züleyha Karaman 

Kıbrıs Rum kesiminde iktidarın büyük ortağı komünist AKEL partisinin, 24 Nisan'da yapılacak referandumun ''birkaç ay ertelenmesi'' önerisi, AKEL'li iki bakan tarafından tepkiyle karşılandı. 
     Annan planının kabul edilmesinden yana olan İçişleri Bakanı Andreas Hristu ile Ulaştırma ve Bayındırlık Bakanı Kiryakos Kikis Kazamias'ın görevlerinden istifa edeceği bildiriliyor. Rum radyosu, Kazamias'ın istifasını Rum yönetimi lideri Tasos Papadopulos'a sunduğunu duyurdu. Radyo, Kazamias'ın, AKEL Merkez Komitesi'nden istifa edeceğini söylediğini de belirtti. 
     İçişleri Bakanı Andreas Hristu'nun ise yarın yapılacak parti konferansının sonuçlarını beklediği öğrenildi. 
     
     DİSİ AKEL'İN ÖNERİSİNİ ARAŞTIRACAK 
     Öte yandan, Rum anamuhalefet Demokratik Seferberlik Partisi DİSİ Başkanı Nikos Anastasiadis, AKEL'in referandumları erteleme önerisinin kabul edilip edilmeyeceğini araştıracağını söyledi. 
     Anastasiadis, bu amaçla bugün BM Genel Sekreteri'nin Kıbrıs Özel Temsilcisi Alvaro de Soto ile görüşecek. Anastasiadis, ABD'nin Güney Kıbrıs Büyükelçisi ve İngiliz Yüksek Komiseri ile de görüşmek istediğini de bildirdi. 
     DİSİ Başkanı birinci yardımcısı ise referandumda ''güçlü bir hayır deme'' çağrısında bulundu. 
     Rum kesiminin en büyük iki partisi olan AKEL ve DİSİ'nin, daha önce referanduma ''evet'' deme eğiliminde olduğu hatırlatılıyor. AKEL'in ''referandumun ertelenmesi'' önerisinin, Rum kesiminden ''evet'' sonucu çıkmasını zora soktuğu kaydediliyor. DİSİ lideri, her ne kadar referandumda ''evet'' diyeceklerini açıklasa da parti içinde ''hayırcı'' güçlü bir muhalefet olduğu belirtiliyor. 
     
     TALAT'IN ZİYARETİ 
     KKTC Başbakanı Mehmet Ali Talat, bugün Güney Kıbrıs'a tarihi bir ziyaret yapacak. Başbakan sıfatıyla ilk kez bir Türk Güney Kıbrıs'a geçerek, temaslarda bulunacak. 
     Talat, ziyareti sırasında, önce AKEL, sonra da DİSİ genel merkezsini ziyaret ederek, iki partinin yetkilileriyle referanduma yönelik tavırlarını görüşecek ve onlardan referandumda ''evet'' demelerini isteyecek. 
     
</TEXT>
</DOC>
