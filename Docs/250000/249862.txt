<DOC>
<DOCNO> 249862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo15.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İmza şov 
ANKARASPOR daha önce prensip anlaşmasına vardığı dört futbolcuyla resmi sözleşme imzaladı. Lacivert - Beyazlılar, Rizespor'dan Saffet Akyüz ile bir, Diyarbakırsporlu Ramazan ve Fenerbahçeli İsmail ile ikişer, Belçika'dan Muhammet Yoldaş'la da üç yıllık mukavele yaptı. 

Jedidi Gençler'de 
GENÇLERBİRLİĞİ, Tunuslu Mohamed Jedidi'nin işini bitirdi. Etoil De Sahel takımında forma giyen ve milli takımda oynayan Jedidi, iki gün içinde Ankara'ya gelerek sözleşme imzalayacak. Bu oyuncunun maliyetinin 1 milyon 500 bin dolar olacağı kaydedildi. 

Erdoğanlar Malatya'da 
MALATYASPOR, Galatasaray ile yollarını ayıran Murat Erdoğan ve Ömer Erdoğan ile anlaştı. Futbolcuların iki yıllık sözleşmeye imza atacakları belirtildi. Golcü Yunus için de Elazığspor Başkanı Mustafa Yıldız ile pazarlıklar sürüyor. 

Tomas geliyor 
DENİZLİSPOR, Çek Cumhuriyeti'nin Sigma Olomouc takımında görev yapan Tomas Bouska'yı yarın Türkiye'ye getiriyor. 25 yaşındaki orta saha oyuncusunun dışında, yine Çek Ligi'nde Bruno takımında görev yapan Tomas Abraham için de temaslar sürüyor. 

Milan Belic Diyarbakır'da 
DİYARBAKIRSPOR, forvet arayışına Milan Belic ile nokta koydu. 26 yaşındaki Sırp golcüyle anlaşma sağlayan Yeşil - Kırmızılılar, Rus forvet Predrag Ranceloviç ile de Ankara'da temaslarını sürdürüyor. Bu arada Bucaspor kalecisi Özcan'la 3 yıllık sözleşme yapıldı. 

Hakan, Sebat'ın listesinde 
AKÇAABAT Sebatspor, Gaziantep ile yollarını ayıran Hakan Bayraktar'ı listesine aldı. Tecrübeli futbolcunun 2 gün içinde Trabzon'a gelerek yöneticilerle masaya oturacağı öğrenildi. Öte yandan Karadeniz ekibi 25 Haziran'da tesislerde toplanarak sezonu açıp, Bolu'ya kampa gidecek. 

Mustafa Sert yuvaya döndü 
SAKARYASPOR, Vestel Manisaspor'dan Mustafa Sert ile dün iki yıllık sözleşme imzaladı. Mustafa yuvaya döndüğünü belirterek, "Layık olmaya çalışacağım" diye konuştu. Bolu'da kampa giren Yeşil - Siyahlılar'a genç takımdan Emre de dahil oldu. 

İdeal ENKA dün başladı 
İDEAL ENKA Men's Open Uluslararası Tenis Turnuvası dün İstanbul'da başladı. ENKA Spor Kulübü Genel Müdürü Tuncer Aksoy, bu tür turnuvaların, Türkiye'nin tanıtımı için önemli olduğunu açıkladı. Turnuva, 26 Haziran Cumartesi günü sona erecek. 

Brisa şampiyon 
ULUSLARARASI Sırbistan - Karadağ Bisiklet Turu'nda, BRİSA şampiyon oldu. 22 ekibin katılımıyla düzenlenen turnuvada takım halinde ilk sırayı alan Brisa'yı Slovenler takip etti. 



</TEXT>
</DOC>
