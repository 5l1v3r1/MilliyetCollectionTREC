<DOC>
<DOCNO> 215079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/spor/aspo.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE'NİN KORKUSU 
</HEADLINE>
<TEXT>

   Beşiktaş'ın hocası, kötü hava koşullarına rağmen bu kez erteleme fikrine sıcak bakmadı, "Oyuncularımın motivasyonu bozuluyor. Denizli maçı oynanmalı" dedi 
      ORHAN YILDIRIM 

   
   'İyi çalıştık' 
   BEŞİKTAŞ Teknik Direktörü Lucescu, kötü hava koşullarına rağmen Denizlispor maçının oynanmasını istedi. Tecrübeli çalıştıcı, "Daha önce de olduğu gibi ertelenen her maçtan sonra büyük bir motivasyon ve uyum sorunu yaşadık. Ankaragücü maçı sonrası çok iyi çalıştık. Bu nedenle Denizlispor maçını mutlaka oynamak istiyorum. Sahanın uygun hale getirilmesi için gerekli talimatları verdim" diye konuştu. 
   
   'Fırtına dinmeli' 
   TAKIMDA çok önemli eksikleri bulunmasına rağmen ertelemeye karşı çıkan Lucescu, "Taraftarın desteği ile bu maçı alacağız" ifadesini de kullandı. Bu arada İnönü Stadı Müdürü Mustafa Akgündüz, 30 kişilik ekip ve bir traktörle çalıştıklarını belirterek, "Ancak yeşili görüyoruz. 10 dakika sonra fırtına ve karın etkisi ile o bölüm yeniden bembeyaz oluyor. Rüzgar etkisini kaybederse, sahayı uygun hale getiririz" dedi. 
   
   Kartal'ı kar vurdu    İSTANBUL'DAKİ yoğun kar yağışı Beşiktaş'ın Denizlispor hazırlıklarını olumsuz etkiledi. Ümraniye'deki yoğun kar ve fırtına nedeniyle bir çok oyuncu kampa gelmekte zorluk çekti. Görüş mesafesinin düşmesi nedeniyle son antrenman salonda yapıldı. Bu arada İnönü Stadı'nı temizleme çalışmaları da dün sürdü. 
   
   
</TEXT>
</DOC>
