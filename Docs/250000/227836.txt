<DOC>
<DOCNO> 227836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/oztrak.html </URL>
<DATE> 2004/04/02/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Büyüme iyi, ithalata dikkat 
</HEADLINE>
<TEXT>

   
   Bu hafta açıklanan büyüme rakamları Türk ekonomisinin 2001 yılında yaşanan krizi izleyen iki yılda, kesintisiz olarak, hızlı büyüdüğünü gösteriyor. Bu gelişme içeride ve dışarıdaki ekonomik oyuncuların kafalarındaki tabuların yıkılmasını da sağlıyor. İnsanlar enflasyonun düşmesi için mutlaka ekonominin daralmasının gerekmediğini, kamu açıklarını azaltarak da büyümenin sağlanabileceğini görüyorlar. Bugün söylenenleri kriz sonrasında uygulanan programa gösterilen tepkilerle karşılaştırdığımda geçtiğimiz üç yılın herkes için çok öğretici olduğunu görüyorum. Bu sürece ekonomik rejimin radikal bir şekilde değiştiği beklentisini daha da güçlendirecek AB üyeliği ile ilgili olumlu gelişmeler de eklendiğinde Türkiye'nin çok önemli bir fırsatı yakaladığını görmek mümkün. 
      2003 yılında gerçekleşen yüzde 5.8 lik Gayri Safi Yurtiçi Hasıla GSYİH artışına neden olan talep unsurlarının gelişimi oldukça ilginç. Kamunun maaş ve ücret ödemeleri dışında kalan, yatırım ve diğer mal ve hizmet alımları büyüme hızını azaltıcı yönde katkıda bulunmuş. Yüzde 5.8 lik büyüme hızının 4.2 puanı özel kesimin tüketim harcamalarından gelmiş. Dayanıklı tüketim mallarına yapılan harcamaların büyümeye katkısı ise 2.3 puan. Bu durum kriz sonrasında güvenlik endişesiyle ertelenen talebin geri dönmekte olduğunu gösteriyor. Büyümeye ikinci önemli katkı ise 2.6 puanla özel yatırım harcamalarından geliyor. Yatırımlar içinde makine ve teçhizata yapılan harcamaların katkısı 3.3 puan olurken inşaata yapılan harcamaların katkısı büyümeyi azaltıcı yönde olmuş. İş alemi teknolojisini yenilerken yeni işyeri inşaatlarını yavaşlatmış. İstihdam üzerindeki etkisi kısıtlı olmakla birlikte bu gelişme ekonominin rekabet gücünü artırıyor. 
   Stoklar büyümeyi artırıcı yönde katkısını sürdürmüş. Buna karşılık net dış talep ithalattaki yüksek artış nedeniyle büyüme hızını 3.1 puan azaltıcı yönde etkilemiş. 2003 yılının makro büyüklükleri içinde mal ve hizmet ithalatındaki gelişme dikkat çekici. Grafikte ekonomideki toplam talebin giderek artan kısmının ithalatla karşılandığı görülüyor. Geçmiş yıllarda ithalatın toplam talep içindeki payında her kriz öncesinde yaşanan sıçramalar dikkat çekiyor. 
   Son olarak milli gelir hesaplarının bazı kalemlerindeki üç aylık gelişmeler üzerinde durmak istiyorum. Mevsimsel hareketlerden arındırmak amacıyla sabit fiyatlarla üç aylık verileri yıllıklandırarak kullanmak gerekiyor. 
   En alttaki grafiklerde GSMH, sanayi, mal ve hizmet ithalatı ve ihracatında sekiz çeyrektir devam eden büyüme görülmekte. Ancak 2003 yılının son üç ayında GSMH, sanayi ve ihracatın büyüme hızlarında bir yavaşlamaya karşın ithalatın büyüme hızındaki artışın sürmesi dikkat çekiyor. Özel kesimin teknoloji yenileme ve istihdam azaltma suretiyle rekabet gücünü koruma çabalarına rağmen ithalattaki yükselişin artarak sürmesinin yanında büyüme ve ihracat artış hızlarındaki yavaşlama yakından izlenmesi gereken bir durumdur. 
   Önümüzdeki günlerde de ekonomi dışındaki gelişmelerin başta mali piyasalar olmak üzere ekonomiyi olumlu etkilemeye devam edeceği anlaşılıyor. Ancak bu durum ithalat baskısı ve buna bağlı olarak ortaya çıkmaya başlayan istihdam kayıplarını görmezlikten gelmeye yol açtıkça giderek kronikleşen yapısal bir zaafiyetle karşılaşabiliriz. Mali piyasalarda belirlenen fiyatların reel sektör üzerindeki etkilerini yakından takip etmek gerekiyor. Her şey olumlu görünürken sorunları çözmek daha kolaydır. Büyümenin kalıcı olması ve istihdam yaratması buna bağlıdır. 
   
      
   
</TEXT>
</DOC>
