<DOC>
<DOCNO> 213345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo17.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Beşiktaş'a dava açtı 
</HEADLINE>
<TEXT>

     Kulübü tarafından sözleşmesi feshedilen Beşiktaş'ın eski futbolcusu Ahmet Dursun, Almanya'ya gitti. 
     Düsseldorf'a hareketinden önce Atatürk Havalimanı'nda gazetecilerin sorularını yanıtlayan Ahmet Dursun, Türkiye'ye avukatıyla görüşmek ve bazı kağıtlar imzalamak üzere geldiğini belirterek, ''Benim Beşiktaş ile 2 yıllık sözleşmem daha var. Bütün alacaklarımı istedim. Bu nedenle dava açtım'' dedi. 
     Hangi kulübe gideceğinin henüz belli olmadığını belirten Ahmet Dursun, büyük olasılıkla bundan sonra yurtdışında futbol oynayacağını söyledi. 
     Ahmet Dursun, ''Benim için hangisi daha iyi olacaksa ona karar vereceğim. Şu an serbest bir futbolcuyum, istediğim kulübe, istediğim zaman gidebilirim'' diye konuştu. 
     ''İstanbul'da bulunduğun süre içinde Beşiktaş Futbol Takımı Menajeri Sinan Engin ile görüştün mü'' şeklindeki soru üzerine de Ahmet Dursun, şunları söyledi 
     ''Bir ağabey aracılığıyla 'Tekrar Beşiktaş'ta top oynamak ister misin' diye sordular. Ben de bütün olanlara rağmen 'Seve seve oynarım' dedim. Bunun dışında hiçbir yöneticiyle görüşmedim. Gazetelerde 'Ahmet Dursun özür diliyor, tekrar yuvaya dönüyor' şeklinde haberler çıktı. Böyle bir şey yok. Özür dilenecek bir durum olsaydı, tekrar yuvaya dönebilmek için seve seve dilerim.'' 
     
</TEXT>
</DOC>
