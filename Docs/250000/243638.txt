<DOC>
<DOCNO> 243638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur15.html </URL>
<DATE> 2004/05/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
260 kiloluk çocuk... İyileşmek için 6-12 aya ihtiyacı var... 
</HEADLINE>
<TEXT>

     Aşırı kiloya bağlı rahatsızlıları nedeniyle Ege Üniversitesi EÜ Tıp Fakültesi Hastanesi'nde tedavi altına alınan 16 yaşındaki Ahmet Yavaşcan'da kalp yetmezliği, kansızlık, karaciğerde yağlanma ve fonksiyon bozukluğunun tespit edildiği bildirildi. 
     EÜ Tıp Fakültesi Çocuk Sağlığı ve Hastalıkları Anabilim Dalı Başkanı Prof. Dr. Sevgi Mir ve Pediatrik Endokrinoloji Metabolizma Bilim Dalı öğretim üyesi Doç. Dr. Şükran Darcan, düzenlenen basın toplantısında, Ahmet Yavaşcan'ın sağlık durumu hakkında bilgi verdi. 
     Prof. Dr. Sevgi Mir, 200 kilogramın üzerindeki Ahmet'in hastalığının sadece şişmanlık olmadığını, hormonal bozukluğu bulunduğunu ifade etti. 
     Doç. Dr. Darcan, Ahmet'in çocukluğundan beri aşırı iştahlı olduğunu ve sofradan kaldırılmadığı sürece yemek yemeğe devam ettiğini öğrendiklerini söyledi. 
     Darcan, 8 yaşında 108 kilograma ulaşan Ahmet'in, İstanbul'da bir merkezde beslenme ve egzersiz programına alındığını, çocuğun bu diyeti 2 yıl süreyle düzenli uygulayarak 78 kilograma indiğini ifade etti. 
     10 yaşında diyet programını bozan Yavaşcan'ın günde 2 bin kalori alması gerekirken 5-7500 arasında kalori aldığını anlatan Darcan, Ahmet'in böylece 170 kilograma çıktığını, son 1 aydan beri de kilo alımıyla beraber vücudunda su toplanan gencin yatağa bağlı yaşamaya başladığını belirtti. 
     
     ''AHMET, ÖLÜM KORKUSU YAŞIYOR'' 

     Ahmet Yavaşcan'ın ağırlığını tam olarak değerlendiremediklerini ancak 200 kilogramın üzerinde olduğunu söyleyen Darcan, 156 santim boyundaki Ahmet'te vücutta su tutulumu, kalp yetmezliği bulguları, kansızlık, karaciğerde yağlanma ve fonksiyon bozukluğunun saptandığını bildirdi. 
     Şişmanlığın, iştah merkezini etkileyen hastalığa hipotalamik sendromlar bağlı olduğunu düşündüklerini anlatan Darcan, Ahmet'e yaşına uygun diyet uyguladıklarını söyledi. 
     Darcan, çocuğun yaşamsal fonksiyonlarını normal hale getirip, ayağa kaldırabilmek için en az 6-12 aylık sürece ihtiyaç olduğunu belirterek, ''Ahmet, solunum sıkıntısı ve kalp yetmezliği sorunu nedeniyle ölüm korkusu yaşıyor. Psikologlar, sürekli görüşerek moralini yükseltmeye çalışıyor'' dedi. 
     
</TEXT>
</DOC>
