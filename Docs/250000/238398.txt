<DOC>
<DOCNO> 238398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo06.html </URL>
<DATE> 2004/05/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe'de Petkov, Fatih ve Kemal yarınki maçta yok... 
</HEADLINE>
<TEXT>

     Birinci Süper Futbol Ligi'nin lideri Fenerbahçe, yarın deplasmanda Denizlispor ile yapacağı 33. hafta karşılaşması için Denizli'ye gitti. 
     Samandıra Tesisleri'nde bu sabah basına kapalı olarak çalışan sarı-lacivertli takım, öğle saatlerinde uçakla Denizli'ye hareket etti. 
     Sarı-lacivertli futbolcuların 1 saat 15 dakika süren idmanda taktik ağırlıklı bir çalışma gerçekleştirdikleri öğrenildi. 
     Öte yandan teknik heyet ve futbolcular, çalışma sonrasında kaleci Recep Biler'in doğum gününü kutladı. 
     
     DAUM'DAN UYARI 

     Fenerbahçe Teknik Direktörü Christoph Daum'un, sarı-lacivertli takımın Denizli'ye hareketinden önce, futbolcularıyla 15 dakika süren bir toplantı yaptığı bildirildi. 
     Toplantıda, son 2 haftaya önemli bir avantajla önde giren sarı-lacivertli takımın bunu iyi değerlendirmesi gerektiğinin altını çizen Daum'un, oyunculardan şu an için yalnızca Denizlispor maçına konsantre olmalarını istediği öğrenildi. 
     
     3 EKSİK 

     Fenerbahçe'nin 2003-2004 sezonundaki son deplasman maçında 3 futbolcusu forma giyemeyecek. 
     Sakatlıkları süren Fatih ve Kemal ile yabancı oyuncu kontenjanı dışında kalan Petkov, Denizli'de oynayamayacak. 
     
     ŞAMPİYONLUK TURU OLASILIĞI 

     Ligin son 2 haftasına en yakın takipçisi Trabzonspor'un 2 puan önünde lider giren Fenerbahçe'nin, yarınki maçların sonuçlarına göre şampiyonluğunu ilan etme olasılığı bulunuyor. 
     Sarı-lacivertli takımın yarınki maçta galip gelmesi, Trabzonspor'un da kendi evinde Galatasaray'a puan kaptırması durumunda, sezonun bitimine 1 maç kala ''Sarı Kanaryalar'' şampiyonluğu garantileyecek. 
     
     TARAFTAR DESTEĞİ 

     Fenerbahçe'nin Denizlispor ile yapacağı lig maçına sarı-lacivertli taraftarlar büyük ilgi gösteriyor. 
     Takımlarının şampiyonluk turu atma olasılığının bulunduğu maç için çok sayıda taraftar kara ve havayoluyla Denizli'ye akın ediyor. 
     Bu arada kulüp başkanı Aziz Yıldırım ile yöneticiler de kafileyle birlikte Denizli'ye gitti. 
     
     MUHTEMEL 11 

     Lig lideri Fenerbahçe'nin Denizlispor karşısına şu muhtemel 11 ile çıkması bekleniyor 
     Volkan, Mehmet Yozgatlı Selçuk , Luciano, Tomas, Ali Güneş, Serhat, Aurelio, Ümit, Tuncay, Van Hooijdonk, Nobre. 
     Denizli Atatürk Stadı'nda saat 19.30'da başlayacak ve Digitürk Lig TV'den naklen yayınlanacak maçı hakem Mustafa Çulcu yönetecek. 

     
</TEXT>
</DOC>
