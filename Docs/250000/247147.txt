<DOC>
<DOCNO> 247147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy01.html </URL>
<DATE> 2004/06/11/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Erdoğan ABD'nin PKK konusunta somut bir uygulama göstermesi lazım 
</HEADLINE>
<TEXT>

     Deniz Arslan bildiriyor 

Başbakan Recep Tayyip Erdoğan, ABD Başkanı George Bush ile Kuzey Irak'taki PKK varlığı konusunu görüştüklerini ve Bush'un, bu konuda hassasiyetin bir program içinde devam edeceğini söylediğini belirterek, ABD'den somut adımlar beklediklerini bildirdi. 
     ABD'nin eski başkanlarından Ronald Reagan'ın resmi cenaze törenine katılmak üzere Boston'dan Washington'a gelen Erdoğan, bir grup gazetecinin sorularını yanıtladı. 
     Bush'un davetiyle, ''demokratik ortak'' sıfatıyla, Georgia eyaletinde düzenlenen G-8 zirvesine katılan Erdoğan, ''Bush ile görüşmenizde kuzey Irak'taki PKK varlığı konusunu gündeme getirme fırsatı buldunuz mu'' sorusu üzerine, ''Tabii. Hassasiyetlerinin devam ettiğini ve şu ana kadar olan hassasiyetlerini bir program içinde devam ettirdiklerini söyledi'' dedi. 
     Başbakan Erdoğan, ''Bir şey olacak mı, ABD'den somut girişim bekliyor musunuz'' sorusuna karşılık, ''Bekliyoruz. Bundan sonra ABD'nin bu konuda somut bir uygulama göstermesi lazım'' diye konuştu. Erdoğan, belli bir takvim bulunmadığını da ifade etti. 
     
     KIBRIS VE GÜMRÜK BİRLİĞİ 
     Erdoğan, bir gazetecinin, Gümrük Birliği hükümlerinin Kıbrıs Rum yönetimine uygulanmasının planlanıp planlanmadığı yönündeki soruya, ''Bu konuda Dışişleri Bakanımız gerekli açıklamayı yaptı. O istikamette adımlar atılabilir'' yanıtını verdi. 
     ABD'den, Kuzey Kıbrıs'ın tecridine son verilmesi yönünde destek istenip istenmediği sorusuna karşılık Başbakan Erdoğan, ''Zaten kendileri bu konuda AB ile müşterek olarak, özellikle bu ekonomik izolasyonun kalkmasına yönelik gerekli desteği vereceklerini ve vermekte olduklarını söylediler'' dedi. 
     BM Genel Sekreteri Kofi Annan ile Kıbrıs ve Irak konularını konuştuğunu anlatan Erdoğan, Kuzey Kıbrıs'a yönelik ekonomik izolasyonun kaldırılması yönünde, Annan'ın BM Güvenlik Konseyi'ne verdiği raporda olduğu gibi destekte bulunulması ricasında bulunduğunu kaydetti. Başbakan Erdoğan, ''Sağ olsun onlar da bu konudaki gayretin devam edeceğini söylediler'' diye konuştu. 
     Georgia'daki G-8 zirvesinde İsrail'e yönelik sözlerinin hatırlatılması üzerine Erdoğan, ''İsrail'e yönelik bir eleştirim yok. Benim eleştirim yönetime yönelikti. Bizim İsrail ile ilişkilerimiz, gerek ekonomik, siyasi, ticari devam ediyor. Bundan sonra da devam edecek. Ama şu anda yönetimin özellikle, dünyadaki Musevilere yönelik olumsuz tavırları olduğunu görüyorum ve bu yanlış politikalar, anti semitizmi dünyada güçlendiriyor'' ifadesini kullandı. 
     
     REAGAN'IN CENAZESİ 
     Başbakan Erdoğan, bir gazetecinin, ''Reagan'ı nasıl bilirdiniz'' şeklindeki sorusuna, ''Amerika'da iki kez seçim kazanmış ve Amerika'nın bugünlere gelmesinde emeği olmuş bir devlet adamı. İki kez seçim kazandığına göre, halkının teveccühünü elde etmiş, ona mazhar olmuş bir lider. Ve şu anda da halkın ilgisi, alakası, uyandırdığı bir sevgi var'' yanıtını verdi. 
     
</TEXT>
</DOC>
