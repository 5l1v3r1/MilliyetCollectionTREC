<DOC>
<DOCNO> 242573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/ygokce.html </URL>
<DATE> 2004/05/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Dost ve özgür 
</HEADLINE>
<TEXT>



Ersun Yanal çok şanslı... Kendinden önceki teknik direktörler milli takımın özel maçlarında böylesine peş peşe gelen galibiyet sevinçlerini yaşayamadı. Üçüncü maç, üçüncü galibiyet... Hoş ve ümit veren bir başlangıç. A Milli Takım, Avustralya ile oynadığı ikinci maçını da kazanmasına rağmen ne Belçika maçındaki kadar etkili, ne de Avustralya ile oynadığı ilk maçtaki gibi saldırgan ve üretkendi. Anlaşılan o ki, Yanal'ın çok adamlı değişken milli takım arayışı henüz sistem bütünlüğüne ulaşamadı. Ancak bunda acelecilik etmemek, sabırla beklemek gerekir. 
Dünkü maçta savunmanın yerleşim hataları, orta alanın birbirinden kopuk ve devamsız oyun anlayışı, forvetteki etkisizlik göze battı. Bunun önemli nedeni, Yanal'ın hemen her oyuncuya forma vererek bir tür turnike oluşturmasıydı. Bu turnike oyununda sistem elbette gözardı edildi. Bireysellikler ön plana çıktı. Ama gördük ki, bu hay - huy içinde milli takımın en tecrübeli forveti Hakan Şükür, sadece bir kez gol pozisyonuna girdi, topa bile vuramadı. 
Ersun Yanal altı rakiple boğuşacağı 2006 Dünya Kupası elemelerine elbette çok adamlı değişken onbirlerle hazırlanmayı hedefliyor. Bu ortamda sistemin oturması biraz zaman alacak. Ancak tuttuğu yolun sağlam olduğunu söyleyebiliriz. İlk yarıda tıpkı Fenerbahçe gibi dört forvetle - Serhat, Nihat, Hakan, Tuncay - saldırı anlayışı orta alanda Okan ve Serkan'ın üzerindeki yükü ağırlaştırdı. Avustralya'nın ikinci maçı kurtarma konusundaki arayışlarına bu orta alan zaafiyeti çanak tuttu. Milli Takım'ın savunmasında İbrahim Toraman, kaptan Bülent ve Deniz gözdoldurdular. Buna karşılık Fatih ve İbrahim Üzülmez zaman zaman önemli hatalar sergiledi. Forvette Nihat ve Hakan'ın bir duvar pası ya da ikili verkaçlarla pozisyona girdiğini göremedik. Serhat ve Tuncay da kenarlarda etkili olamadılar. 
Yine de uzak diyarlarda sezon yorgunluğuna rağmen maç kazanıp kupa almak hoş bir şey. Dostluk ve özgürlük kupasında milli takım oyuncuları birbirleriyle de, rakipleriyle de dostça oynadı, içlerinden geldiği gibi özgürce mücadele etti. Onlara ve Yanal'a teşekkür borçluyuz. Sistem için, sabırla beklemek de bizim borcumuz. 




</TEXT>
</DOC>
