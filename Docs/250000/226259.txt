<DOC>
<DOCNO> 226259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/ygokberk.html </URL>
<DATE> 2004/03/28/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Sorun Hagi'yse... 
</HEADLINE>
<TEXT>

   
   Bursa sanki İstanbulspor'la "nerede kalmıştık"ı oynuyor gibi. Ama "nasıl kalmıştık"ı da sanki unutmuş gibi. Ve de deyim yerindeyse "cuk" diye de oturuyor bence. Sanki yine kaşınıyor gibi. Bursa zaten hep şaşırtıyor beni. Tabii Bursalı da. Mesela hakeme ve federasyona bağırıyorlardı "dün"ün sonunda. Hatta dünkü doksanı onlara bağlıyorlardı. Son ligin "son"unda "hakem"le ligde kalmışlardı. Üstelik yine "İstanbulsporlu" bir maçtı. Çabuk unutuyordu yani Bursalı. Mesela İstanbul'da bir sürü "iş"in önünde başarılı Bursalılar var. Hatta Türkiye'de, hatta Avrupa'da, hatta taaa uzaklarda bile bir sürü "iş"te bir sürü başarılı Bursalılar var. Ama "Bursa'larına" gelince adeta yokları oynuyorlar. Ya Bursa'yı ciddiye almıyorlar, ya Bursaspor'u "spor"una yönetiyorlar. İşte mesela Malatyalı, mesela Diyarbakırlı. Bursalı'dan daha mı vizyonlu sanki 
   Hala Hagi'nin "fırçaları"nı "zor"luğunu, "soğuk"luğunu anlatıyorlar. "Kendini hiç Bursalı hissetmedi" diyorlar. Ama Hagi gidince "hava"sı kaçmış takımın, farkında değiller. Mesela Bursa'nın Özhan abisinin "Bursa'da pişsin"ine geldik diyen bile var. 
   Aynı Özhan abileri gibi bir "Fatih Terim gibi"den de medet umuyorlar. Ümit Kayıhan'ı gönderip, Nejat Bijediç'e "gel" demişler. Ve de tuhaf ama, bir "star 9 numara" sorunu da yaşıyorlar. Okan Yılmaz'a öyle tepki vardı ki. Oynasa da problem, oynamasa da problem oluyor diyordu her Bursalı. Hesapta İstanbulspor'u yenmek için başka şansları yoktu. İlk kırk beşte Osterc üç pozisyonu harcamasaydı, rahatça yeneceklerdi de. İstanbulspor'da "para" olsa Bursa'dan "uzak ara" olacaktı zaten. Sanki beraberliğe gelmiş gibiydi İstanbulspor. 
   Bursa "bol"la çok oynadı. İstanbulspor'dan daha çok "bol"la oynadı. İkinci kırk beşte bir ara "futbol" da oynadı, tempoyu da arttırdı, baskı da kurdu, pozisyon da buldular. "Maç"ı hakettiler de. Ama olmadı. Osterc biraz şanslı olsa fark olurdu belki de. "Para"sız İstanbulspor daha bir futbol takımı gibi. İki kere geldiler, zaten ikincide sevindiler, sonra 76'da Bursalı'yı da sevindirdiler. Bursa ile aralarındaki altı puan farkı koruyup döndüler. 
   
      
</TEXT>
</DOC>
