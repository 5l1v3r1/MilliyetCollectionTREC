<DOC>
<DOCNO> 201369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko19.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Değişim ihalesinde 26 Ocak 2005 vadeli senet ihraç edildi 
</HEADLINE>
<TEXT>

     Hazine'nin, 3 Mart 2004 vadeli senede ilişkin bugün yapılan değişim ihalesinde, değişim karşılığında 26 Ocak 2005 vadeli senet ihraç edildi. 
     Hazine, etkin borç yönetimi stratejisinin bir unsuru olarak, önümüzdeki dönemde iç borç servisinin dönemler arası dengeli dağılımını sağlamak ve iç borç stoğunun vadesini uzatmak hedefleri çerçevesinde bugün borçlanma senedi değişim ihalesi düzenledi. 
     Değişim ihalesine nominal toplam 3 katrilyon 769.8 trilyon teklif gelirken, nominal 2 katrilyon 899.1 trilyon liralık geri alım yapıldı. Senetten yapılan yeniden ihraç tutarı nominal 3 katrilyon 662.6 trilyon lira oldu. İhalede bileşik faiz yüzde 26.51 olarak belirlendi. 
     İhale öncesi satışa konu kıymet fiyatı 75 bin 70 lira olarak açıklanırken, geri alış fiyatı 94 bin 840 lira olarak gerçekleşti. Söz konusu kıymetlerin değişim tarihi yarın olarak belirlendi. 
     Değişim ihalesi tek fiyat ihale sistemine göre yapılan ihalede rekabetçi olmayan ROT satışlar yapılmadı. Ancak yine senet karşılığı olmak üzere ihale sonrası teklif satışları opsiyon gerçekleştirilecek. 
     
     VADE UZADI, KATILIMCI KAZANDI 

     Bugün yapılan değişim ihalesiyle bir yandan Hazine vade uzatırken, diğer yandan katılımcılar kazandı. 
     Katılımcılar değişim ihalesiyle, 3 Mart 2004 tarihli kağıttan kalan yüzde 5.4'lük getiriden vazgeçti, ancak 26 Ocak 2005 tarihli yeni kağıtla, yüzde 33 civarında getiri sağlamış oldu. 
     Bankacılardan alınan bilgiye göre, getiriler faiz bazında değerlendirildiğinde, 3 Mart 2004 tarihli kağıtta, 94 bin 840 lira olarak gerçekleşen geri alım fiyatı ve vadeye kalan gün sayısı üzerinden bileşik faiz yüzde 26.51 olarak belirlendi. 
     Buna karşılık satılan 26 Ocak 2005 tarihli kağıtta, açıklanan 75 bin 70 liralık fiyat ve yaklaşık 13,5 aylık vade üzerinden hesaplandığında ise getirisi yüzde 33 civarında bulunuyor. 
     Piyasa yapıcılığı sözleşmesi gereği değişim ihalesine yalnızca piyasa yapıcı bankalar katılabildi. 
     
</TEXT>
</DOC>
