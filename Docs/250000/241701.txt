<DOC>
<DOCNO> 241701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy08.html </URL>
<DATE> 2004/05/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Öğretmenlikte "ünvan" dönemine CHP tepkisi 
</HEADLINE>
<TEXT>

     CHP Denizli Milletvekili Mustafa Gazalcı, öğretmenlikte ''Unvan'' dönemi başlatacak tasarıya tepki gösterdi. 
     Gazalcı yaptığı yazılı açıklamada, tasarıyla kendi içinde bir bütün olan Milli Eğitim Temel Yasası'nın ''Bir kez daha delindiğini'' kaydetti. Yaklaşık 10 yıldır bu düzenlemeyi görüş birliğine varılamadığı, öğretmenlerin ve sendikalarının tepkisini çektiği için hiçbir hükümetin yasalaşması için gündeme getirmediğini ifade eden Gazalcı, açıklamasında şu görüşlere yer verdi 
     ''Öğretmenleri, öğretmen, uzman öğretmen, başöğretmen diye derecelendirmek ve ona göre eğitim tazminatlarını artırmak doğru değildir. Bu tasarı, öğretmenler arasında ekonomik, sosyal ayrıcalıklar yaratacak, örgütlenmelerini engelleyecektir. Bu tasarı, ileri sürüldüğü gibi öğretmenlerin niteliğini artırmayacak, tersine meslek içinde bölünmelere, kayırmalara yol açacaktır.'' Gazalcı, tasarının Meclis'e gönderilirken yeterince incelenmediğini, öğretmen sendikalarının görüşünün alınmadığını da ifade ederek, ''Sanki öğretmenlere yeni haklar tanıyormuş gibi oldu bittiye getirilmiştir. Bu tasarıyla YÖK Yasasıyla doğan tepkileri azaltmak, partizanca yapılmış kadrolaşmayı gizlemek için gündem saptırılmıştır'' dedi. 
     
</TEXT>
</DOC>
