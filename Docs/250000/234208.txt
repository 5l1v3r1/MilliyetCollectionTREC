<DOC>
<DOCNO> 234208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo36.html </URL>
<DATE> 2004/04/23/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İtalya'da futbol... AC Perugia lig maçlarında oynamaya devam edecek 
</HEADLINE>
<TEXT>

     İtalya Birinci Futbol Ligi Serie A takımlarından AC Perugia'nın Başkanı Luciano Gaucci, ligde kalan 4 maçlarında sahaya çıkmama kararlarından vazgeçtiklerini açıkladı. 
     Başkan Gaucci, maçları oynamayı kabul etmesinde Kulüpler Birliği Başkanı Adriano Galliani'nin etkili olduğunu vurgulayarak, ''Galliani'nin bilinçli çağrılarına duyarsız kalamazdım. Kararımı değiştirmemde onun ısrarı belirleyici oldu. Pazar günü maçımızı oynamak için Brescia'ya gideceğiz'' dedi. 
     Gaucci, geçtiğimiz hafta AC Sampdoria Cenova karşısında aldıkları 3-2'lik yenilginin ardından yaptığı açıklamada, ''İnfazcı hakemlerden bıktık. Önümüzdeki 4 lig maçını oynamayacağız'' diye konuşmuştu. 
     Başkan Gaucci, geçtiğimiz günlerdeki açıklamalarında da bu konuda kararlı olduklarını vurgulayarak, AC Perugia'nın, İtalya Futbol Federasyonu FİGC Başkanı Franco Carraro'nun talimatları doğrultusunda, hakemler tarafından İkinci Lig'e düşürülmek istendiğini ileri sürmüştü. 
     
</TEXT>
</DOC>
