<DOC>
<DOCNO> 219506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko26.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek haneli enflasyon beklentisi kuvvetli, gözler DİE'de... 
</HEADLINE>
<TEXT>

     Bugün 16 30'da DİE tarafından açıklanacak enflasyon rakamlarıyla Türkiye ekonomisinde 2-3 basamaklı enflasyon devrinin sonuna gelinebilir, enflasyon 34 yıl aradan sonra yeniden tek hanelere inebilir... 
     Nefesler tutuldu, DİE'den gelecek rakamlar merakla bekleniyor. Ocak ayı rakamlarına göre yıllık bazda yüzde 10.8 olan Toptan Eşya Fiyat Endeksi'nin TEFE Şubat ayında, yine yıllık bazda, Türkiye için önemli bir psikolojik gösterge olan tek haneli sayılara düşmesi kuvvetli ihtimal. 
     Deutsche Bank bugün yayınladığı araştırma raporunda, "Türkiye'de 12 aylık TEFE'nin tek haneye düşmesini bekliyoruz. Her ne kadar beklenen bir şey ise de - eğer doğru çıkarsa - 34 yıldır ilk kez gerçekleşmiş olacağı için oldukça önemli bir olay olacak" yorumunu yaptı. 
     Enflasyon beklentisiyle ilgili olarak piyasada farklı rakamlar telaffuz ediliyor. Aylık bazda 1.3 olacağı yönünde ortak görüşü olanlar da var, 0.7 bekleyenler de. Enflasyon artışının 2.4'ün altında kalması ise tek haneye düşüş için yeterli. Beklenti rakamlarına bakınca tek haneli enflasyon şu an için kesin gibi gözüküyor. 
     Bu beklentinin gerçekleşmemesi durumundaysa büyük hayal kırıklığı olacağı konusunda herkes hemfikir. 
     Uzmanlar, enflasyondaki düşüşün beklentilerin altında kalması durumunda Merkez Bankası'nın faiz indirimini geciktirebileceğini de belirtiyorlar. 
     
     GEÇEN AY "HIYAR" ENGEL OLDU 

     Ocak ayında tarım fiyatlarının etkisiyle TEFE'deki artışın 10.8 çıkması "tek haneli enflasyon" umutlarını Şubat ayına erteletmişti. Ocak ayında Antalya'da meydana gelen sel, bazı ürünlerin fiyatlarında rekor artışlara neden olmuştu. Öyle ki, salatalığın fiyatının Ocak'ta yüzde 65.8 artması, Maliye Bakanı Kemal Unakıtan'a "Hıyar hıyarlığını yapmasaydı, enflasyon tek haneye inecekti" yorumunu yaptırdı. 
     Şubat ayında ise böyle bir tehlike şu an için görünmüyor. Dolayısıyla "tek haneli enflasyon" beklentisi çok daha kuvvetli. Zira DİE, 20 Şubat'a kadar veri topladı ve sepette geçen ayki gibi öyle çok büyük bir artış gözlenmedi 
     
     OCAK AYI VERİLERİ 

     Bu yılın Ocak ayında, bir önceki aya göre toptan eşya fiyatları yüzde 2.6, tüketici fiyatları ise yüzde 0.7 oranında arttı. Yıllık enflasyon toptan eşya fiyatlarında yüzde 10.8, tüketici fiyatlarında yüzde 16.2'ye indi. 
     12 aylık ortalamalara göre yıllık enflasyon ise toptan eşyada yüzde 23.6, tüketici fiyatlarında yüzde 24.4 olarak hesaplandı. 
     Çekirdek enflasyon olarak adlandırılan özel sektör imalat sanayinde fiyat artışı da yüzde 0.6 düzeyinde gerçekleşti. 

Gelişmeleri hep beraber izliyoruz... 

MİLLİYET İNTERNET 
     
</TEXT>
</DOC>
