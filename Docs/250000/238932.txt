<DOC>
<DOCNO> 238932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/gun05.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Talih kuşu, otomobil verecek 
</HEADLINE>
<TEXT>


Milli Piyango İdaresi Genel Müdürü İhya Balak, son model otomobillerin dağıtılacağı 29 Haziran, 30 Ağustos ve 29 Eylül çekilişlerinin biletlerinin tek tip olacağını söyledi 


Milli Piyango, 29 Haziran'dan itibaren bazı çekilişlerde ikinci büyük ikramiye olarak otomobil dağıtacak. Bu konudaki çalışmaları tamamladıklarını söyleyen Milli Piyango İdaresi Genel Müdürü İhya Balak, proje için bütün otomobil firmalarına yazı gönderdiklerini ve Hyundai firmasının projeye ilgi gösterdiğini anlattı. Bu şirketle yapılan görüşmelerin anlaşmayla sonuçlandığını ve ikramiye tablosunun da buna göre belirlendiğini vurgulayan Balak, ilk olarak 29 Haziran çekilişinde ikinci büyük ikramiye olarak 10 kişiye birer adet Hyundai GETZ marka otomobil verileceğini ifade etti. 

Bilet 3 milyon 
Tam, yarım ve çeyrek bilet ayrımının olmayacağı 29 Haziran çekilişinde tek tip bilet basılacak ve bu biletlerin satış fiyatı da 3 milyon lira olacak. 
İçinde otomobilin de yer aldığı ikramiye çekilişlerine daha sonra 30 Ağustos ve 29 Eylül'de de devam edilecek. Bu çekilişlerde yine tek tip bilet basılacak, ancak bir çekilişte dağıtılacak otomobil sayısı 5'e düşecek. Sayının düşmesine karşılık, dağıtılacak otomobiller daha üst modellerden seçilecek ve toplam değer 29 Haziran çekilişinin altında kalmayacak. 



</TEXT>
</DOC>
