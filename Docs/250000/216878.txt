<DOC>
<DOCNO> 216878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/spo02.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de sorun çok 
</HEADLINE>
<TEXT>

   Sakatlıkları düzelmeyen Selçuk, Serhat, Servet ve Rebrov ile cezalı Ali Güneş'ten Gaziantepspor maçında yararlanamayacak olan Teknik Direktör Daum'u sıkıntı bastı 
   YUSUF KOBAL 

   
   Köşeye sıkıştı 
   FENERBAHÇE Teknik Direktörü Daum, Gaziantepspor maçı öncesi sakat ve cezalı oyuncuların fazlalığı nedeniyle adeta köşeye sıkıştı. Milli takımlarından sakat dönen Selçuk ile Rebrov doktorların yoğun tedavi programına rağmen bugünkü kritik sınava yetişemeyince kadrodan çıkarıldı. Alman hoca, hafta içinde İsviçre'de kontrolden geçen Servet ile Serhat'ı da Gaziantep'e götürmedi. 
   
   Kart uyarısı 
   CEZALI Ali Güneş'ten de yoksun olan Sarı - Lacivertli takımda sağ kanatta Fatih Akyel ile Mehmet Yozgatlı'nın görev alması bekleniyor. Daum'un savunmanın solunda yine İsmail'e şans tanıyacağı öğrenildi. Öte yandan kart cezası sınırında bulunan Luciano, Hooijdonk, Kemal ve Tuncay uyarıldı. Bu dört oyuncu Gaziantespor önünde de kart görürse Galatasaray derbisinde oynayamayacak. 
   
   Erdoğan'ın isteği    BAŞKAN Aziz Yıldırım ile yöneticiler Nihat Özdemir ve Hakan Bilal Kutlualp, Siirt'te Başbakan Recep Tayyip Erdoğan ile bir araya geldi. Erdoğan görüşmede Fenerbahçe ile Siirtspor'un bundan böyle kardeş kulüp olmasını istedi. Yıldırım da bunu kabul etti. 
   
   Ortega'ya yeni teklif    YÖNETİM, Ortega'nın peşini bırakmıyor. Sarı - Lacivertliler, haciz işlemlerini başlatmak yerine Arjantinli oyuncuyu önümüzdeki sezon başında geri getirmek için yeni arayışlara girişti. Ortega bir yıl oynayıp 5.5 milyon dolar da ödeme yaparsa serbest kalabilecek. 
   
      En zor 90 dakika    Fenerbahçe'den sezon başında ayrılan Johnson ile devre arasında Gaziantepspor'a giden Yusuf ve Hakan Bayraktar, "Bu bir intikam maçı değil" diye konuştular. Üç futbolcu, "Sonuçta bizler profesyonel futbolcuyuz. Üst sıraları zorlamak için kazanmak zorundayız" dediler. 
   
   Sağlam'dan gözdağı    GAZİANTEPSPOR Teknik Direktörü Nurullah Sağlam, kağıt üzerinde Fenerbahçe'nin ağır bastığını ancak kazanan tarafın kendileri olacağını iddia etti. Sağlam, Yusuf, Hakan Bayraktar ve Johrson ile özel bir konuşma yaptığını da sözlerine ekledi, "Onlara, çıkın kendiniz gibi oynayın. Ortaya koyduğunuz oyun klasınıza yakışsın. Sizden ekstra şeyler istemiyorum' dedim. Gaziantepspor, Galatasaray ve Gençlerbirliği'ni kazasız geçen takım bu sezonun şampiyonu olur" diye konuştu. 
   
   
</TEXT>
</DOC>
