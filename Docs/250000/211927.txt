<DOC>
<DOCNO> 211927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko12.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 Ford Otosan'ın en iyi yılı oldu... 
</HEADLINE>
<TEXT>

     Ford Otosan, tarihinin en iyi sonuçlarına 2003 yılında ulaştı ve geçen yıl 776 milyon eurosu ihracattan olmak üzere 1.8 milyar euro ciro elde etti. 
     Ford Otosan Genel Müdürü Turgay Durak, bu yıl 135 bin adedi ihracat olmak üzere toplam 225 bin araç satarak yaklaşık 2.5 milyar euro ciro elde etmeyi planladıklarını bildirdi. 
     Durak, düzenlediği basınla sohbet toplantısında, 2003 yılının, Ford Otosan'ın geçmiş yıllardaki zorlu ekonomik koşullara rağmen gerçekleştirdiği toplam 1 milyar euroluk yatırımının karşılığını almaya başladığı bir yıl olduğunu kaydetti. 
     Geçtiğimiz yıl toplam otomotiv pazarının, 2002'ye göre yüzde 123 büyüyerek 392 bin 900 adet olarak gerçekleştiğini anımsatan Durak, Ford Otosan olarak iç pazar ve ihracat dahil olmak üzere toplam 137 bin 631 araç sattıklarını, bu satışlar neticesinde yüzde 151'lik artışla 1 milyar 817 milyon euro ciro elde ettiklerini belirtti. 
     2003'de toplam üretimlerini yüzde 136 artırdıklarını ve 114 bin 503 ticari araç ürettiklerini, bunun 75 bin 159'unu ihraç ettiklerini belirten Durak, ''Bu sayede elde ettiğimiz 776 milyon euro'luk ihracat geliriyle de Türkiye'nin otomotiv sektöründe en fazla ihracat geliri elde eden 2. firması olduk'' dedi. 
     Turgay Durak, geçen yılın, üretim, ihracat, toplam satış adetleri, ihracat geliri ve ciro rakamlarının Ford Otosan tarihinde bugüne kadar ulaşılan en yüksek rakamlar olması açısından ayrı bir önem taşıdığını söyledi. 
     Durak, ''2004 yılı bizler için daha da zor bir sene olacak. Zira bu sene 2003 yılında elde ettiğimiz başarıları daha da yukarıya taşımayı hedefliyoruz'' diye konuştu. 
     
     İÇ PAZARDA 90 BİN ARAÇ SATIŞI HEDEFİ 
     Bu yıl Ford'un Belçika Genk fabrikasındaki Transit üretiminin Mart ayından itibaren Kocaeli'deki fabrikaya taşınacağını anımsatan Durak, şöyle devam etti 
     ''Bu üretim transferi nedeniyle 200 milyon euroluk ilave yatırım ile Kocaeli fabrikamızın yıllık üretim kapasitesini 140 bin adetten 200 bin adete çıkardık. Bunun sonucunda 2004 yılı hedefimiz, 195 bin ticari araç üretmek olacak. Bu üretimimizin yaklaşık 135 bin adetini ihraç ederek, yaklaşık 1 milyar 25 milyon euro ihracat geliri elde etmeyi planlıyoruz. 
     İç pazarda öncelikli amacımız, 2 senedir sürdürdüğümüz liderliğimizi bu sene de devam ettirmek olacak. Bu çerçevede iç pazarda yaklaşık 90 bin araç satmayı hedefliyoruz. Böylece ihracat dahil toplamda 225 bin araç satarak, yaklaşık 2.5 milyar euro ciro elde etmeyi planlıyoruz.'' 
     
</TEXT>
</DOC>
