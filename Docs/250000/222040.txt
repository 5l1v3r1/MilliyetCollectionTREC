<DOC>
<DOCNO> 222040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Beşiktaş maçı sonrası beklediğimiz düşüş olmadı 
</HEADLINE>
<TEXT>

     Ankaragücü'nü deplasmanda 2-1 yenen Trabzonspor'un Teknik Direktörü Ziya Doğan, ''Beşiktaş maçı sonrası beklediğimiz düşüş olmadı'' dedi. 
     Maça ciddi başladıklarını ve 90 dakika boyunca bu ciddiyetle oynadıklarını vurgulayan Doğan, ''Zor deplasmanda zaman zaman iyi oynadık, zaman zaman da rakibin baskısına maruz kaldık. 2-0 sonrasında oyunda dengeyi kaybetmesek daha farklı olurdu. Yediğimiz golden sonra kapandık. Çok pozisyon bulduk ama rakibi de ceza alanımıza çok soktuk. Mücadelemizden memnunum. Çok önemli 3 puan kazandık'' diye konuştu. 
     Ankaragücü Teknik Direktörü Rıza Çalımbay ise karşılaşma sonrası yaptığı açıklamada, ''Oynadığımız futbolun karşılığı bu olmamalıydı'' dedi. 
     Bireysel hatalardan basit goller yediklerine dikkati çeken Çalımbay, ''Herşeye rağmen, takımımın her iki yarıda da ortaya koyduğu futboldan ve mücadeleden memnunum. Zevkli bir karşılaşma oldu'' diye konuştu. 
     Ankaragücü Kulübü Başkanı Cemal Aydın ise 2 takımın da maçın ilk yarısında iyi futbol sergileyemediğine dikkati çekerek, ''İkinci yarıda güzel bir oyun izledik, ancak Ankaragücü istediğimiz seviyede değil'' dedi. 
     
</TEXT>
</DOC>
