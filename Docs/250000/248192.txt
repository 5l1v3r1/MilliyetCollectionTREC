<DOC>
<DOCNO> 248192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur20.html </URL>
<DATE> 2004/06/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Antalya'da hava sıcaklığı 36 dereceye yükseldi... 
</HEADLINE>
<TEXT>

     Okulların tatile girmesiyle birlikte Antalya'da yerli turist yoğunluğu başladı. 
     AA muhabirinin görüştüğü konaklama tesislerinin yöneticileri, yılbaşından beri yurtdışından büyük bir turist akınıyla karşılaşıldığını, ancak 10 Haziran'dan itibaren yerli turistlerin de otelleri doldurmaya başladığını belirttiler. 
     Otelciler, ''Okul çağında çocuğu olan yerli turistlerin bir bölümü çocuklarını birkaç gün önce okuldan alarak, tatile çıkmaya başladılar. Bugün okullar da kapandı. Okulların kapanmasıyla birlikte, hem organize turlarla, hem de bireysel rezervasyonlarla tatil için gelen yerli turist sayısında gözle görülür bir artış kaydedildi'' dediler. 
     Sektör temsilcileri de, Antalya'nın bu yıl yabancı turist hedefini geçen yıla oranla yüzde 20 artırarak, 6 milyona çıkarttığını, yerli turistlerle birlikte Antalya'nın yıl boyu ağırlayacağı turist sayısının 8 milyona ulaşmasının beklendiğini bildirdiler. 
     
     HAVALAR DAHA DA ISINIYOR 

     Tatil sezonunun başlamasıyla birlikte Antalya ve çevresinde hava sıcaklıkları daha da artmaya başladı. 
     Meteoroloji Bölge Müdürlüğü'nce yayınlanan haftalık hava tahmin raporuna göre, 16-22 Haziran tarihlerinde Antalya ve çevresinde hava açık, az ve parçalı bulutlu geçecek. Hava sıcaklıkları mevsim normallerinin de üzerine çıkarak, kıyı kesimlerinde 36 dereceye kadar yükselecek. 
     Sıcaklıklar kıyı kesimlerinde en yüksek 30 ile 36, en düşük 18 ile 24 derece, iç kesimler de ise en yüksek 25 ile 34, en düşük 14 ile 18 derece arasında değişecek. 

     
</TEXT>
</DOC>
