<DOC>
<DOCNO> 227810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/spor/spo05.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Scolari kapıyı açtı 
</HEADLINE>
<TEXT>

   Brezilyalı hoca, henüz resmi bir teklif almamasına rağmen Avrupa Şampiyonası sonrası A Milli Takımı çalıştırabileceğini söyledi, "Aklımda bir gün Türkiye'ye gitmek hep var" dedi 
      MEHMET ÇİFTÇİ 

   
   'Büyük kayıp oldu' 
   PORTEKİZ Milli Takım Teknik Direktörü Scolari, Türkiye'nin Avrupa Şampiyonası'na katılamamasının büyük bir kayıp ve sürpriz olduğunu söyledi. Brezilyalı teknik adam, "Dünya Kupası'nda gördüğüm takımda genç ve yetenekli futbolcular vardı. Türk Milli Takımı'nın, Portekiz'de olmaması bu kupanın en büyük eksiğidir. Letonya gibi zayıf bir ekip karşısında hem de kendi evlerinde 2-0'dan elenmelerini anlamak çok zor" dedi. 
   
   Güneş'e şaşırmadı 
   ŞENOL Güneş'in görevden alınmasını normal karşılayan Scolari, "Çünkü çalıştığınız yerde hedeflerinizi gerçekleştiremiyorsanız, projelerinizi ortaya koyamıyorsanız orada bulunmak hiç kimseye bir yarar getirmez. Portekiz Milli Takımı'nda bunu gerçekleştireceğime inanmazsam, bu benim için de geçerli olur. Yani eninde sonunda futbol bir sonuç oyunudur. Başarıyı yakalayamazsanız suçlu siz olursunuz" ifadelerini kullandı. 
   
   'Fener'le anlaşamadım' 
   EŞİNİN bir Türkiye hayranı olduğunu söyleyen tecrübeli teknik adam, "Fenerbahçe bir dönem benimle ilgilendi, ama bazı parasal konularda anlaşamadık. Aklımızda sürekli bir gün Türkiye'ye gitmek var. Çünkü futbolu tutkuyla yaşayan ülke çok az. Her geçen gün futbolu ileriye gidiyor, dünya çapında oyuncular yetişiyor" dedi. Scolari, Türk Milli Takım yöneticileriyle de bir araya geldiğini ve 3-4 saat görüştüğünü söyledi. 
   
   Alex'e övgü yağdırdı 
   BREZİLYALI hoca, Türk Milli Takımı'na gelip gelmeyeceği konusunda ise "Menajerime henüz resmi bir teklif yok. Ancak birbirimizi iyi tanıyoruz. Portekiz'deki sözleşmem Avrupa Şampiyonası'ndan sonra bitiyor. Profesyonelim ve her teklife açığım. Türkiye'ye de seve seve gelirim" dedi. Fenerbahçe'nin peşinde olduğu Alex'e de övgü yağdıran Scolari, "Eğer onu transfer ederlerse büyük iş yaparlar" diye konuştu. 
   
   Ulusoy şaşkın    BİLAL MEŞE 

   Son gün pazartesi 
   FUTBOL Federasyonu Başkanı Haluk Ulusoy, teknik direktör krizine pazartesi günü son noktayı koyacak. Hırvatistan maçından sonra Atatürk Havalimanı'nda bu soruları yanıtlayan Ulusoy, "Ben böyle bir şey görmedim. Her kafadan bir ses çıkıyor. Gündeme isim geliyor. Birisi ak diyor, öbürü kara. Ne yapacağımı şaşırdım. Ne kadar zormuş bu işler" ifadesini kullandı. 
   
   Garanti verdi 
   ANTRENÖR adayları ile gerekli görüşmelerin yapıldığına dikkat çeken Haluk Ulusoy, "Bu konuda en doğru kararı vereceğimize kimsenin şüphesi olmasın. Yeni hoca için spekülasyon yapılmasına fırsat vermeyeceğim" diye konuştu. Hırvatistan karşısında ortaya koyulan futbol ve mücadeleye de alkış tutan Ulusoy, "Bu oyun gelecek için bana büyük ışık verdi" dedi. 
   
   Yenilere tam not 
   ANADOLU takımlarından gelen oyuncuların takıma büyük katkı sağladığına da işaret eden Haluk Ulusoy şöyle devam etti "İlk kez bir arada oynamalarına rağmen, uyum ve yardımlaşma mükemmeldi. En azından ortaya koyulan bir onur mücadelesiydi. Hazırlık maçı olmasına rağmen rakibi ciddiye almaları beni çok sevindirdi. Artık 2006 için korku taşımıyorum." 
   
   Nihat ile Prso gecenin yıldızı    ZAGREP'TE oynanan Hırvatistan - Türkiye maçında otoriteler gecenin yıldızları olarak Nihat Kahveci ile Beşiktaş'ın prensip anlaşmasına vardığı Prso'yu belirlediler. Bu iki oyuncunun sergilediği futbol büyük övgü alırken, Hırvatistan basını, "Türk Milli Takımı, Alman Milli Takımı'ndan daha iyi. Kadrolarında çok kaliteli isimler var" yorumunu yaptı. 
   
   'Türk hakemi iyi yolda'    MEHMET ÇİFTÇİ 

   GALATASARAY - Beşiktaş derbisini yönetecek olan Ali Aydın, yapıcı eleştirilerden ders aldıklarını ve hakemliklerini geliştirdiklerini söyledi. Portekiz ile İtalya arasında oynanan özel maçta düdük çalan Aydın, "Bu zor karşılaşmaya verilmem, hakemliğimizin uluslararası düzeye geldiğinin bir kanıtıdır. Türk hakemi iyi yolda" dedi. 
   TÜRK futbolcusunun artık aklı başında, güzel demeçler verdiğini kaydeden Ali Aydın, "Eleştiri her zaman olacak. Çünkü aksi halde doğruyu bulamayız. Zaten siz iyiyseniz, eleştirilmek sizi biraz daha ileriye götürür" yorumunu yaptı. Bu arada Ali Aydın, İtalya'nın beraberlik golü sonrası Portekizli oyuncuların büyük tepkisini topladı. 
   
   
</TEXT>
</DOC>
