<DOC>
<DOCNO> 203426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/dunya/dun01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ankara Planı yok, Annan Planı var' 
</HEADLINE>
<TEXT>

   Talat, Ankara'nın sunmaya hazırlandığı plana sınır çizdi Türkiye, Türkiye'yi ilgilendiren kısımlarla ilgili çalışma yapsın 
      SEFA KARAHASAN Lefkoşa 

   
   KKTC'de 14 Aralık seçimlerinden en büyük parti olarak çıkan Cumhuriyetçi Türk Partisi - Birleşik Güçler Genel Başkanı Mehmet Ali Talat, Milliyet'e verdiği demeçte, "Türkiye'nin çözüm yönündeki çabalarından pek emin olmadığını" söyleyerek, esas görevin kendilerine düştüğünü ifade etti. Rum Kesimi'yle görüşmeleri Denktaş'ın değil hükümetin yürütmesi gerektiğini söyleyen Talat, hükümet kurma görevinin Anayasa gereği sonunda kendilerine verileceğini öne sürdü. Talat'ın Başbakan Tayyip Erdoğan ile KKTC Cumhurbaşkanı Rauf Denktaş arasındaki polemiği de yorumladığı açıklamaları şöyle 
   'Erdoğan haklı' 
   "Başbakan Erdoğan haklıdır. Bu sorunun 40 yıldır çözümsüz devam etmesinin nedeni bir yandan görüşmeleri yürüten sayın Denktaş'sa, diğer yandan yakın çevresidir. Yani Cumhurbaşkanı Denktaş'ın danışmanlarının çözüm vizyonuna sahip olmamasıdır." 
   'Kararlı değiller' 
   "Türkiye gördüğüm kadarıyla bir çözümün gerekliliğini kavradı. Bu çok önemli bir şey. Türkiye'nin çabaları yeterli mi o konuda pek emin değilim. Türk hükümetinin değişik kurumlarının değişik davranışları gözlemleniyor. Türkiye'deki muhalefetin de çözüme karşı son derece olumsuz tutumları var. Türk hükümeti bunlardan dolayı çok karar verici, sonuç verici olamıyor. Sonuç alınmasında esas görev bize düşmektedir." 
   Plan tartışması 
   "Masada sadece Annan Planı var. Ankara Planı yok. Ankara Planı, Annan Planı'na dayalı takvimle ve bir kısım düzenlemelerle ilgilidir. Türkiye sadece Türkiye'yi ilgilendiren kısımlarla ilgili bir çalışma yapabilir. Ama Kıbrıs Türk halkını ilgilendiren bölümlerinin bizimle birlikte yapılması lazım. Sonuçta Kuzey Kıbrıs Türk Cumhuriyeti insanının temsilcisi biziz." 
   Denktaş'la olmaz 
   "Bizim iddiamız şudur görüşmeleri hükümetin yürütmesi gerekir. Meclis birisini görevlendirebilir. Ama her şeyden önemlisi Cumhurbaşkanı'nın görüşmeleri yürütmesi doğru bir yöntem değildir. Çünkü bizim Anayasamıza göre Cumhurbaşkanı yaptığı işlerden sorumlu değildir, sorumsuzdur. Denktaş Bey'le bu iş olmaz. Sorumsuz biri olduğu için böylesine sorumluluk gerektiren bir anlaşmayı yapması da mümkün değildir." 
   
   
   
</TEXT>
</DOC>
