<DOC>
<DOCNO> 240644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun10.html </URL>
<DATE> 2004/05/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiliz basınında Blair'in ziyareti bombalarla değerlendirildi... 
</HEADLINE>
<TEXT>

     İngiltere Başbakanı Tony Blair'in Türkiye ziyareti öncesinde, Ankara ve İstanbul'daki HSBC şubelerine yönelik bombalı saldırılara dikkat çekildi. 
     
     THE GUARDIAN NATO ZİRVESİNİ ANIMSATTI 

     İngiltere'nin etkili gazetelerinden The Guardian, Blair'in Türkiye ziyaretinden kısa süre önce, HSBC'nin Ankara ve İstanbul'daki şubelerine yönelik bombalı saldırılara dikkat çekti. Gazete, saldırıların, Blair'in Türkiye ziyaretini etkileyip etkilemeyeceğinin belli olmadığını belirtti. 
     Haziran ayında yapılacak olan NATO zirvesine yönelik olarak bu ayın başında ortaya çıkarılan terörist saldırı planlarına da işaret edilen haberde, Ensar el-İslam bağlantılı 16 kişinin tutuklandığı da ifade edildi. 
     
     TELEGRAPH "İSTİKRARLI BİR İSLAMİ DEMOKRASİ HOŞ GELİR" 

     İngiliz basınının bir diğer önde gelen gazetesi Daily Telegraph'da yer alan yazıda ise, İngiltere'nin, AB üyeliği konusunda Türkiye'ye verdiği desteğe dikkat çekildi. 
     Blair'in, "İstikrarlı bir İslami demokrasi, AB'de hoş karşılanacaktır" mesajı vermek istediği belirtildi. 
     Türkiye'nin AB'ye girişinin tartışmalı bir konu olduğu ifade edilen yazıda, Blair'in, AB içindeki güç dengelerini değiştirecek olmasına rağmen Türkiye'nin üyeliğine destek verdiği bildirildi. 
     Yazıda, HSBC'nin Ankara ve İstanbul'daki şubelerine yönelik saldırıların zamanlamasına da dikkat çekildi. 
     
</TEXT>
</DOC>
