<DOC>
<DOCNO> 204510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yasam/yas06.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız isteyecekti işkence gördü 
</HEADLINE>
<TEXT>

   Hasan Körpe, 7 milyar lira alıp kız istemeye gitti. Kız tarafı ise Körpe'yi 1 hafta boyunca dövüp parasını gasp etti... 
   Gebze DHA 
   
   Tekirdağ Şarköy'den Gebze'ye kız istemeye giden Hasan Körpe 53 , kızlarını istediği aile üyeleri tarafından bir odaya hapsedildi ve bir hafta işkence yapılarak, üzerindeki 7 milyar lirası alındı. Körpe, Hamza Çaman adlı arkadaşının aracılığıyla yanına 7 milyar lira alarak Gebze'ye Demir ailesinin daha önce eşinden boşanmış kızları Ayfer Demir'i istemek için gitti. 
   Körpe'nin zengin olduğunu ve yanında 7 milyar lira bulunduğunu öğrenen Demir ailesi, Körpe'yi önce bir odaya hapsetti. Körpe'yi bir hafta boyunca dövüp, üzerindeki paraları alan Demir ailesi, banka hesabındaki paraları çekmesi için Körpe'yi yanlarına alıp banka şubesine götürdüler. Körpe, para çekerken, güvenlik görevlisinin kulağına gizlice başına gelenleri anlattı. Olayın polise haber verilmesi üzerine, Demir ailesinden baba Sabahattin Demir, anne Şükriye Demir, Ayfer Demir ve kardeşi Serkan Demir ile Hamza Çaman gözaltına alındı. 
   Ancak Körpe, şik yetçi olmayınca, zanlılar tutuksuz yargılanmak üzere serbest bırakıldı. 
   
   
</TEXT>
</DOC>
