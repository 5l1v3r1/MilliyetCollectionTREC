<DOC>
<DOCNO> 217210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo29.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
GS Başkan adayı Kıran Gelecek sezon Ali Sami Yen'deyiz 
</HEADLINE>
<TEXT>

     Galatasaray Kulübü'nün Mart ayında yapılacak seçimli Olağan Genel Kurul toplantısında başkanlığa adaylığını koyan Turgay Kıran, kulübün bugün ciddi olarak yönetim modeli, tesis ve proje sorunu bulunduğunu ifade ederek, ''150 kişilik ekibimle ve projelerimle Galatasaray Kulübü'nün 2. yüzyılını yaratmaya geliyoruz'' dedi. 
     TSYD Levent Tesisleri'ndeki Aydın Doğan Eğitim Merkezi'nde bir basın toplantısı düzenleyerek adaylığını resmen açıklayan Kıran, yönetim modelini ve bazı projelerini anlattı. 
     Turgay Kıran, Galatasaray'ın sorunlarının ağır olduğunu vurgularken, ''Ancak kulübün çözülemeyecek bir sorunu yok. Galatasaray hala dimdik ayaktadır. Borçlar son 6-8 sene içinde meydana gelen olaylardır. Biz bu borcun bilincindeyiz. Galatasaray, ayrıca namuslu bir tüccardır. Bu borçlar ödenecektir. Ancak, biz kişisel kefaletlerle borç ödemeye karşıyız. Yapacağımız projeleri teminat göstererek, borçları ödeyeceğiz'' diye konuştu. 
     Günümüzde artık entelektüel sermaye ve bilginin, patron sermayesinin öne geçtiğini dile getiren başkan adayı Kıran, Galatasaray markasını yönetirken, düzgün, seviyeli ve bilgili kişilerden oluşan bir grup ile çalışacaklarını, seçilmesi halinde kendisinin başkan olarak sadece bir organizatör görevi üstleneceğini anlattı. 
     
     BİR ÇOK CİDDİ PROJEMİZ VAR 
     Turgay Kıran, bir çok ciddi projelerinin bulunduğunu, bunlardan birinin de yeni Ali Sami Yen Stadı olduğunu söyledi. 
     Atatürk Olimpiyat Stadı'nın futbol için düzenlenmemiş olduğunu ifade eden Kıran, ''Galatasaray 100. yılında maçlarını, mabedi olan Ali Sami Yen Stadı'nda oynayacaktır. Stat için yapılmış olan 38 bin kişilik projeyi parsel halinde yapacağız. Bunun için gerekli kredi bulunmuştur. Zaten biz Galatasaray'da Amerika'yı yeniden keşfetmeye çalışmayacağız, yapılmış projeleri harekete geçireceğiz'' şeklinde konuştu. 
     Kıran, 150 kişilik ekibinin çok sayıda proje ürettiğini ve bunları yakın bir zamanda Galatasaray Lisesi'nde düzenleyeceği toplantı ile açıklayacağını kaydetti. 
     Teknik direktör Fatih Terim ile yollarına devam edeceklerini de belirten Turgay Kıran, takımda yapılan gençleştirme operasyonunu da desteklediğini dile getirdi. 
     
     HİÇ BİR FLAŞ VAADİMİZ YOK 
     Başkan adayı olarak hiç bir flaş vaadinin bulunmadığını söyleyen Kıran, Galatasaray gerçeklerini göz ardı etmeyeceklerini vurguladı. 
     Kıran, şöyle konuştu 
     ''Tabii ki takımımızı transferlerle destekleyeceğiz. O işi en iyi bilen kişiler yapacaktır. Galatasaray'da flaş transfer devri bitmiştir. Biz ayaklarımız yere basarak gideceğiz. Bir kaç sene sıkıntı yaşayabiliriz. Ancak, Galatasaray yeniden Avrupa'da başarılar elde edecek hale gelecektir.'' Başkan adaylığından gelebilecek baskılar karşısında çekilip, çekilmeyeceği konusunda bir soru üzerine de Turgay Kıran, ''Şu anda bir baskı yok. Benim adaylıktan kaçış şansım da yok. Çok ciddi geliyorum ve sonuna kadar da buradayım'' dedi. 
     Turgay Kıran'ın spor medyasında tanınmadığını, buna rağmen kendisinin bir spor adamı olduğunu ifade eden Kıran, ''Geçmişte Futbol Federasyonu Yönetim Kurulu üyeliği yaptım. Kürek Federasyonu'nda ve Türkiye Milli Olimpiyat Komitesi'nde çalıştım. Halen de İstanbul'un olimpiyat adaylık komitesinde görev yapıyorum. Ayrıca, Galatasaray'da Alp Yalman döneminde yönetim kurulunda görev yaptım'' diye konuştu. 
     Kıran, basın toplantısı dışında medyaya dağıttığı bildiride ise, ''Sportif, idari ve sosyal tesisleri Galatasaray kimliğine yakışır hale getirmek, tarihinde yer alan tüm sportif başarıları her branşta yaşamak ve yaşatmak, günlük sıkıntıları çözecek uğraşlar yerine, Galatasaray değerleri ile sürekli ve istikrarlı kaynakları tesis edecek iş geliştirme sistemini harekete geçirmek, yeni yüzyılın eşiğinde Galatasaray Kulübü'nü itibarını yeniden iade etmek için, taşın altına elimizi koyuyoruz'' dedi. 
     Toplantıya Kıran ile birlikte katılan Futbol Federasyonu eski başkanlarından Kemal Ulusu ise geçmişte Turgay Kıran'ın da içinde bulunduğu federasyonun birçok başarıya imza attığını ifade ederek, kendisinin Beşiktaşlı olmasına rağmen Turgay Kıran'ı centilmence desteklediğini söyledi. 
     Öte yandan, toplantı öncesinde basın mensuplarıyla sohbet eden Kıran, eskiden yönetiminde olduğu ve şu andaki yönetim kurulunda üye olarak görev yapan Alp Yalman ile yaptığı konuşmada, Yalman'ın başkan adaylığı için istekli olduğu izlenimini elde ettiğini dile getirdi. 
     
</TEXT>
</DOC>
