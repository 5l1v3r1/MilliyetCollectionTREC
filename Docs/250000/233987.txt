<DOC>
<DOCNO> 233987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas23.html </URL>
<DATE> 2004/04/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türk kadınının ayak karnesi zayıf... 
</HEADLINE>
<TEXT>

     Özellikle ünlü kişilerin hizmet aldığı 50 kuaför salonunda gerçekleştirilen bir araştırma, Türk kadınlarının ayak sağlığı ve estetiğine pek önem vermediğini ortaya koydu. 
     İstanbul Kadın Kuaförleri ve Manikürcüleri Odası İKKMO Sektörel Araştırmalar Merkezi'nin, Derimod firması sponsorluğunda yaptığı ''Ayak Sağlığı ve Estetiği Türkiye Araştırması'04''ün sonuçları açıklandı. 
     Feriye Lokantası'ndaki toplantıda konuşan Oda Genel Sekreteri Engin Ervan, beden sağlığı ve estetik açısından çok önemli olan ayak sağlığının her zaman göz ardı edildiğini söyledi. 
     Türk kadınının ellerine gösterdiği özeni ayaklarına göstermediğini belirten Ervan, ''Bu araştırmayla Türk kadınlarının ayak bakımı konusundaki karnesi çıkarıldı'' dedi. 
     Derimod Yönetim Kurulu Başkan Yardımcısı Sedef Orman da, sosyal sorumlulukla Türk kadının bu konuda bilinçlenmesini sağlamak için çalışmaya sponsor olduklarını bildirdi. 
     
     ARAŞTIRMA 
     İKKMO Sektörel Araştırmalar Merkezi Direktörü Tansu Kendirli tarafından açıklanan araştırma, yüzde 78 oranında ünlü kişilerin gittiği ve aralarında Ali Kırık Tarak, MOS, Mehmet Tatlı, Erdem Kıramer'in bulunduğu 50 kuaför salonunda çalışan 50 pedikür uzmanıyla gerçekleştirildi. 
     Katılımcıların yüzde 80'i Türk kadınlarının ayaklarına özen göstermediğini ve düzenli bakım yaptırmadığını ifade etti. Pedikür uzmanlarından ancak yüzde 10'u, Türk kadınının ayak sağlığının iyi olduğunu belirtti. 
     Ayak bakımında en sık rastlanan şikayetler arasında ise ilk sıraları ''batık, nasır, mantar ve topuk sertleşmesi'' aldı. 
     Uzmanların yarısı bakımlı ayağın en önemli özelliğini ise ''temiz'' olarak nitelendirdi. 
     Araştırmada, en bakımlı ve estetik ayağa sahip sanatçı ve manken modeller de belirlendi. 
     Buna göre, ünlülerin pedikürcüleri, sanatçılar arasında en bakımlı ve estetik ayağa sahip kişi olarak Hülya Avşar'ı seçti. Bunu sırasıyla Gülben Ergen, Hande Ataizi, Ebru Gündeş ve Emel Sayın takip etti. 
     En bakımlı ve estetik ayağa sahip manken model olarak da ilk sırayı Demet Şener aldı. Bu kategoride Arzum Onan, Ebru Şallı, Ebru Akel ve Deniz Akkaya diğer sıraları paylaştı. 
     
     ÖNERİLER 
     M G Dermatoloji Kliniği Yönetim Kurulu üyesi Gülnur Günay da, karneyi zayıf olarak nitelendirerek, ayak sağlığı konusunda sorun yaşanmaması için ''15 günde bir bakım yaptırılması, deri ve altı kösele ayakkabı, pamuklu ve merserize çorap, tırnakların doğru kesilmesini'' önerdi. 
     Sedef Orman da, ayak sağlığı için ayakkabı seçimine dikkati çekerek, ''Türkiye'de kadınlar ayakkabı seçerken genelde sağlıklı olmasına değil de, modaya ve fiyat uygunluğuna bakıyor'' dedi. 
     
</TEXT>
</DOC>
