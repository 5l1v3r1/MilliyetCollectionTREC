<DOC>
<DOCNO> 235955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo39.html </URL>
<DATE> 2004/04/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Özerhun Yıllardır Federasyon'un özerk olmasını istiyorduk... 
</HEADLINE>
<TEXT>

     Basketbol Federasyonu'nun özerk olması, Türkiye Basketbol Ligi'nde yer alan takımlarda sevinçle karşılandı. 
     Konuyla ilgili AA muhabirine görüş belirten kulüp yöneticileri, özerkliğin basketbola güç katacağını söylediler. 
     Efes Pilsen Kulübü Genel Menajeri Engin Özerhun, kulüp olarak yıllardır özerkliği savunduklarını belirterek, ''Federasyon şimdi özerk oldu. Kulüplerin de bu yönde katkıları olmalı'' dedi. 
     Özerhun, özerkliğin olumlu bir gelişme olduğunu vurgulayarak, ''Futbol Federasyonu gibi Basketbol Federasyonu'nun da özerkliğini savunuyorduk. Federasyonun özerk olmamasının bazı konularda engel yarattığını düşünüyorduk. Sonunda bu noktaya gelindi. Ancak şu aşamada özerklik konusunda ayrıntılı bir bilgimiz yok. Basketbol Federasyonu bilgilendirme için bir toplantı yapacaktır'' diye konuştu. 
     Engin Özerhun, kulüp olarak özerklik sonrası federasyondan beklentilerinin olmasından ziyade ne gibi katkılar yapabileceklerini düşündüklerini sözlerine ekledi. 
     
     CAN ''FEDERASYON MADDİ OLARAK GÜÇLENECEK'' 

     Beşiktaş Menajeri Zeki Can da federasyonun özerk olmasının maddi olarak da güçlenmesini sağlayacağını ifade etti. 
     Can, Basketbol Federasyonu'nun özerkliğinin Türk basketbolu için önemli bir adım olduğunu dile getirerek, ''Bundan sonra federasyonun iyi organize olup en iyi şekilde çalışması gerekiyor. Yayın gelirleri açısından özerklik önemli. Lig için sponsor bulunabilecek. Hakemler açısından kaos ortadan kalkacak. Artık federasyon pazarlamaları daha iyi yapacak'' dedi. 
     Fenerbahçe Menajeri Remzi Dilli ise federasyonun özerkliği hak ettiğini kaydederek, ''Kulüpler bu sayede daha iyi konuma gelecekler. Burada kulüplerin üstüne düşen görev neyse onu yerine getireceklerdir'' diye konuştu. 
     
</TEXT>
</DOC>
