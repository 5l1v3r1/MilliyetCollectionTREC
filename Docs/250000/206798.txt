<DOC>
<DOCNO> 206798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko14.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Turhallı talihli sahte çıktı... Gerçek talihli ikramiyesini aldı... 
</HEADLINE>
<TEXT>

     Yılbaşı özel çekilişinde biletine büyük ikramiye isabet eden Turhallı talihli de ikramiyesini aldı. 
     10 trilyonluk büyük ikramiyeyi paylaşan Aydın, Eskişehir ve Batmanlı talihlilerin ardından Turhal'da satılan biletin ikramiyesi de, 5196322 numaralı çeyrek bileti dün akşam saatlerinde Milli Piyango İdaresi Genel Müdürlüğü'ne getirerek ibraz eden şahsa ödendi. 
     Yetkililer, ödeme yaptıkları kişinin, çekilişin yapıldığı günden bu yana kamuoyunda tartışma konusu olan Volkan Ateş olmadığını belirtirken, bileti getiren kişinin isminin açıklanmamasını istediğini bildirdi. Yetkililer, ödeme yapılan şahsın Volkan Ateş ile bir yakınlığı olup olmadığı sorularını da yanıtsız bıraktı. 
     Milli Piyangonun 10 trilyon liralık büyük ikramiyesi 5196322 numaralı çeyrek bilete isabet etmiş, Batman'lı talihli parasını kendisi alırken, Aydın ve Eskişehir'li talihliler ise bankalar aracılığıyla ikramiyelerini tahsil etmişti. 

     
</TEXT>
</DOC>
