<DOC>
<DOCNO> 202120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/siyaset/siy07.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   Serpil Çevikcan 

   
   Enflasyonla lise sırasında tanışacaklar    Merkez Bankası'nın projesiyle liselerde para politikası ders olarak okutulacak 
   Günlük ekonomi haberleriyle pek ilgilenmeyen birine "Merkez Bankası ne iş yapar " diye sorsanız, muhtemelen "para basar" dışında yanıt alamazsınız. Artık bu yanıt rafa kalkacak. "Ağaç yaşken eğilir" atasözünden yola çıkan Merkez Bankası, ortaöğrenim okullarında enflasyon ve para politikası dersleri vermek için özel bir proje hazırladı. Proje için banka bütçesinden yeterli ödenek ayrılırken, pilot okul arayışı başladı. Enflasyon dersleri 2004'te Ankara'da bir okulda başlayacak, sonra tüm Türkiye'ye yayılacak. Dersleri kimin vereceği henüz kesinleştirilmedi. Ancak edindiğimiz bilgilere göre, dersler banka şube ya da daire başkanları tarafından verilecek. Gerekirse akademisyen, hatta gazetecilerden destek alınacak. Peki, enflasyon düşerken gençlere enflasyonu anlatma ihtiyacı nereden kaynaklandı Yarın, öbür gün "enflasyon hortlarsa" endişesi halkla ilişkileri daha da önemli hale getirdi. Kulağımıza gelen bilgilere göre, gerekçelerden biri de "gençler enflasyonsuz bir Türkiye hatırlamadıkları için düşen enflasyon ortamına ısındırılmaları" gerekiyor. 
   
   Avrupa Zana için bastıracak    17 Mart 1994'te çok tartışılan görüntüler eşliğinde cezaevine giren ve haklarında 15'er yıl hapis cezasına hükmedilen 4 eski DEP'li Leyla Zana, Hatip Dicle, Orhan Doğan ve Selim Sadak'ın yeniden yargılanma süreci sancılı şekilde sürüyor. AİHM'nin Türkiye aleyhine verdiği kararların yeniden yargılama sebebi sayılmasının önü açılınca, ilk başvuruyu yapan Zana ve arkadaşları, 9. duruşmada da tahliye olamadı. 16 Ocak'ta 10. duruşma var. Avrupa hem duruşmayı büyük bir heyetle izleyecek, hem de sembolik ama çok önemli 'davette' bulunacak. Avrupa Parlamentosu'ndan üst düzey bir heyet duruşmaya gelerek Saharov ödülünü 1996'da kazanan, ancak hapiste olduğu için kendisi alamayan Zana'yı ocak sonunda Strasbourg'daki ödül törenine davet edecek. Aynı gün AB Komisyonu Başkanı Romano Prodi de Ankara'da olacak. Prodi DEP davası için gelmeyecek ama konu dönüp dolaşıp oraya gelecek. Şimdi herkes AB yolunda önündeki taşları güç bela temizleyen Ankara'nın 16 Ocak'ta 'yargı bağımsızdır' diyerek işin içinden çıkıp çıkamayacağını merak ediyor. 
   
   AKP karizmatik kadın aday arıyor    Belediye başkan aday adaylarından alınacak başvuru tarifesine iktidar rüzg rıyla zam yapan AKP, şimdi de yerel seçimlerde kadın adaylara kontenjan uygulamama kararı aldı. Parti yönetiminde kadınlara yüzde 20 kontenjan uygulayan AKP, yerel seçimlerde bu uygulamayı kaldırıyor. AKP, karizmatik ve yüzde 5 oy getirisi olan, bölgesinde sevilen kadınları aday gösterecek. AKP seçim işlerinden sorumlu Genel Başkan Yardımcısı Necati Çetinkaya, muhabirimiz Abdullah Karakuş'a, "Başarılı olabilecek, halkın sevdiği ve halkı temsil edebilecek adaylar ararız. Karizmatik olmaları lazım. Kadına kontenjan koyarsak ayrımcılık olur" demiş. 
   
   Anket yaptıracak...    CHP, İstanbul'u yerel seçimlerde geri almak için var gücüyle çalışıyor. CHP kulislerindeki bilgilere göre öne çıkan iki isim Kemal Derviş ve Sefa Sirmen. Sirmen'in Deniz Baykal'la görüştüğü ve aday olmak istediğini ilettiği söyleniyor. İddialara göre Baykal, Derviş'in de istekli olduğunu ima edince Sirmen, "O zaman anket yaptırın" önerisi getirmiş. Öneriye sıcak bakan Baykal'ın anket yaptıracağı belirtiliyor. 
   
   Erdoğan'ı anlatan kitap    Kulİslerde "gerçek Erdoğan kitabı olacak" denilen bir çalışma şimdilerde kaleme alınıyor. Çünkü kitabı yazan isim, Erdoğan'ın Büyükşehir Belediye Başkanlığı döneminden itibaren yanında olan ve birçok tarihi olaya tanıklık eden AKP İstanbul Milletvekili Hüseyin Besli. Besli, Erdoğan'ın Milli Görüş'teki yıllarını, Necmettin Erbakan'la diyaloglarını, cezaevi günlerini ve AKP'nin kuruluş sürecini en iyi bilenler arasında yer aldığı için, kitabın şimdiden çok satacağı kesin. 
   
   
</TEXT>
</DOC>
