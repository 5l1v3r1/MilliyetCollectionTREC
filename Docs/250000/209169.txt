<DOC>
<DOCNO> 209169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/dunya/dun01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş, üç bakanında ısrarlı 
</HEADLINE>
<TEXT>

   DP lideri, geçersiz ilan edilen üç bakanları hakkında Anayasa Mahkemesi'ne başvuracaklarını açıkladı 
      SEFA KARAHASAN Lefkoşa 

   
   KKTC'de Cumhuriyetçi Türk Partisi CTP ve Demokrat Parti'nin DP koalisyon hükümeti, daha güvenoyu alıp göreve başlamadan sorunlarla boğuşuyor. DP lideri, Dışişleri Bakanı ve Başbakan Yardımcısı Serdar Denktaş, son üç yıldır KKTC'de ikamet etmedikleri gerekçesiyle bakanlıkları, KKTC Başsavcısı Akın Sait tarafından Anayasa'ya aykırı bulunan üç DP'linin durumuyla ilgili olarak Anayasa Mahkemesi'ne başvuracaklarını, karar çıkana kadar kabinede değişiklik yapmayacaklarını açıkladı. DP'li bakanlara itiraz eden Ulusal Birlik Partisi UBP ise, bu kez de hükümetin 15 günlük anayasal süre içinde kurulup kurulmadığını araştırıyor. 
   Serdar Denktaş'ın Dışişleri Bakanlığı görevini devraldığı dünkü tören de, tatsız geçti. Hükümetin "gayri yasal" olduğunu iddia eden ve "Gayri yasal kişiye devir yapmam. İsterse işgal eder" diyen eski Dışişleri ve Savunma Bakanı Tahsin Ertuğruloğlu, törende bulunmadı. Serdar Denktaş, "İddiaların yanıtını Anayasa Mahkemesi verecek" dedi. 
   
   
</TEXT>
</DOC>
