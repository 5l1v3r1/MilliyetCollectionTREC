<DOC>
<DOCNO> 240543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur03.html </URL>
<DATE> 2004/05/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Yalova sallandı 4.2... Can ve mal kaybı yok... 
</HEADLINE>
<TEXT>

     Yalova'da saat 06.30'da, 4.2 büyüklüğünde deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Yalova olan depremin aletsel büyüklüğü 4.2 olarak ölçüldü. 
     Deprem, İstanbul, Bursa, İzmit'ten de hissedildi. 
     Yalova açıklarında, depremden sonra 2.9 ve 2.7 büyüklüğünde 2 artçı sarsıntı daha yaşandı. 
     
     CAN VE MAL KAYBI YOK 

     Yalova Vali Vekili İsmail Gündüz, sabah saatlerinde meydana gelen 4.2 büyüklüğündeki depremin, herhangi bir paniğe yol açmadığını söyledi. 
     Vatandaşların normal yaşantılarına devam ettiğini belirten Gündüz, ''Binlerce Yalovalı Atatürk'ü anmak için yürüyüşe katıldı. Herhangi bir panik yok. Herkes hayatına devam ediyor'' dedi. 
     Bu arada, Gebze'nin Darıca Beldesi'nde de hissedilen depremde Saniye Bahadır 57 , sarsıntı nedeniyle oturduğu apartmandan çıkarken düşerek kolunu kırdı. Bahadır, Gebze Devlet Hastanesi'ne kaldırıldı. 
     Gebze Emniyet Müdürü Ali Bayraktar da ilçede hissedilen depremin herhangi bir hasara yol açmadığını bildirdi. 
     
     "SARSINTI OLAĞANDIR" 

     Boğaziçi Üniversitesi BÜ Kandilli Rasathanesi ve Deprem Enstitüsü Ulusal Deprem İzleme Merkezi, Yalova açıklarında saat 06.30'da meydana gelen 4.2 şiddetindeki depremin, bölgede meydana gelen olağan deprem aktivitesi içinde değerlendirilmesi gerektiğini bildirdi. 
     BÜ Kandilli Rasathanesi ve Deprem Araştırma Enstitüsü Ulusal Deprem İzleme Merkezi'nin web sayfasında yer alan açıklamada, bu sabah Yalova'da meydana gelen depremin ''hafif şiddet skalasında Md 4.2 yerel büyüklük M1 4.3 şiddetinde olduğu'' belirtildi. 
     Sarsıntının olağan deprem aktivitesi içinde değerlendirilmesi gerektiğine işaret edilen açıklamada, şöyle denildi 
     ''Bu tür depremler, herhangi bir hasara ve can kaybına neden olmazlar. Depremin dış merkezi Yalova ilinin kuzeydoğusu olup, Marmara Denizi'dir. Dış merkez, Topçular açıkları İzmit Körfezi'nin batı çıkışıdır ve Marmara Denizi içinde Çınarcık Çukur olarak tanımlanan bölgenin doğu ucudur. 
     Deprem, sağ yanal doğrultu atım bileşeni olan normal faylanma ile meydana gelmiştir. Faylanma mekanizması çözümü, bölgede Kuzey Anadolu Fayı'nın sağ yanal doğrultu atımlı hareketi ile Batı Anadolu'daki hakim olan eğim atımlı hareketin her ikisinin de etkili olduğunu, ancak eğim atımlı hareketlerin yani açılma rejiminim bölgede daha baskın olduğunu ortaya koymaktadır. 
     Yalova açıklarındaki deprem, bölgede meydana gelen olağan deprem aktivitesi içinde değerlendirilmelidir. Nadir de olsa bu depremin artçılarının olması beklenmelidir.'' 

     
</TEXT>
</DOC>
