<DOC>
<DOCNO> 207007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun35.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, Erdoğan ile Türkiye'nin AB üyeliğini görüşecek 
</HEADLINE>
<TEXT>

     Almanya Başbakanı Gerhard Schröder Berlin'de, Başbakan Recep Tayyip Erdoğan ile Türkiye'nin AB üyeliğini ve Kıbrıs sorununu görüşecek. 
     Alman Hükümet Sözcüsü Bela Anda, yaptığı açıklamada, 9-10 Ocak'ta Dışişleri Bakanlığı'nda düzenlenecek Uluslararası Bertelsmann Forumu'nun açılışını yapacak Schröder'in, foruma katılacak olan Erdoğan ile biraraya geleceğini söyledi. 
     Anda, Dışişleri Bakanlığı'nda yapılacak Schröder-Erdoğan görüşmesinde, Irak'taki durum ile Ortadoğu barış sürecinin yanı sıra Kıbrıs sorununun ve Türkiye'nin AB üyeliğinin ele alınacağını kaydetti. 
     Berlin'e yarın akşam gelecek olan Başbakan Erdoğan, 9 Ocak Cuma günü, yoğun olarak Türklerin yaşadığı Kreuzberg semtinde TÜSİAD tarafından düzenlenen kahvaltılı toplantıya katılacak. 
     Erdoğan daha sonra Uluslararası Bertelsmann Forumu'na katılarak bir konuşma yapacak. 
     Aynı gün akşam saatlerinde Polonya Cumhurbaşkanı Aleksander Kvasnievski'nin ''Büyük Avrupa Gündemi'' konulu bir konuşma yapacağı resepsiyona katılacak olan Erdoğan'ın geç saatlerde yurda dönmesi bekleniyor. 
     
</TEXT>
</DOC>
