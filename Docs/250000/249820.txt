<DOC>
<DOCNO> 249820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun07a.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'NATO'ya hayır'a cop 
</HEADLINE>
<TEXT>


TUNCAY DAĞLI Adana DHA 

NATO zirvesini protesto amacıyla Adana İncirlik Üssü önünde eylem yapmak isteyen gruptan 33 kişi gözaltına alındı. "Ezilenlerin Sosyalist Platformu" üyesi 40 kişi otobüsle geldikleri İncirlik beldesi girişinde durduruldu. Üs önünde açıklama yapmak isteyen göstericilere emniyet güçleri izin vermedi. Beldeden içeri alınmayan grupla jandarma arasında çıkan tartışma arbedeye dönüştü. Göstericileri İncirlik girişinden yaklaşık 500 metre uzaklaştıran jandarma, grubu cop kullanarak dağıttı. Jandarma, kaçan göstericilerden 33'ünü gözaltına aldı. Ellerine zincir kelepçe takılan eylemciler, İl Jandarma Komutanlığı'na götürüldü. Gösterici gruba copla müdahalede bulunurken 3 jandarma eri ve 1 asteğmen hafif yaralandı. Aynı yerde cumartesi meydana gelen olayda da, protestocu bir grup jandarmaya taşlı saldırıda bulunmuştu. 


</TEXT>
</DOC>
