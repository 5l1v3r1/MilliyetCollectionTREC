<DOC>
<DOCNO> 209109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo14.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray King'le anlaştı, sıra Jones'da 
</HEADLINE>
<TEXT>

     Galatasaray Erkek Basketbol Takımı, ikinci yarı öncesi transfere hız verdi. ABD'li Frankie King ile anlaşan sarı-kırmızılar, takımla idmanlara çıkan Charles Jones'u da transfer edecek. 
     Teknik Menajer Cihansever Yeşildağ, faksla anlaşma yaptıkları King'in yarın İstanbul'da olacağını söylerken, bu oyuncunun Fenerbahçe ile yarın yapacakları derbi maçta forma giyemeyeceğini kaydetti. 
     Takımla idmanlara çıkan Charles Jones ile de anlaşma yapacaklarını belirten Yeşildağ, bu oyuncunun da derbi maçta oynayamayacağını söyledi. 
     NBA kariyerli oyun kurucu Frankie King'in 1973 doğumlu, 1.96 metre boyunda, 1 ve 2 numara oynayan Charles Jones'un da 1975 doğumlu ve 1.90 boyunda olduğu bildirildi. 
     
     SLAY DÖNMEDİ 
     Galatasaray'ın ABD'li oyuncusu Slay, devre arasında gittiği ülkesinden dönmedi. 
     Sarı-kırmızılıların bu oyuncuya henüz ulaşamadığı, derbi maçta yabancı oyuncu olarak sadece Washington ile mücadele edecekleri öğrenildi. 
     
</TEXT>
</DOC>
