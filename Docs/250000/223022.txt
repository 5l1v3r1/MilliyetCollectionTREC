<DOC>
<DOCNO> 223022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/gureli.html </URL>
<DATE> 2004/03/17/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Yaptık açık alınla 
</HEADLINE>
<TEXT>

   
   Politika pazarında meşhur laftır "Yaptıklarımız yapacaklarımızın teminatıdır." 
   Çoğu kimse soruyor AKP 28 Mart yerel seçimlerinde oyunu yüzde 50'lerin üzerine çıkarırsa ne yapar 
   Diyelim bugüne kadar yaptıkları, daha doğrusu yapmak istedikleri yapacaklarının teminatı değil, işaretidir. 
   Örneğin, yargı kararını dışlayarak grevlerini "genel sağlığı ve milli güvenliği bozucu" olduğu gerekçesiyle iki kez ertelediği Paşabahçe Şişe Cam işçilerinin çanına ot tıkamaya bakacaktır. Sağlık çalışanlarının eylemlerine takınılacak tavır da aynıdır. İşçiler 28 Mart'ta sandıktan AKP'yi frenlemezlerse, seçimden sonra fırça ve de kazık yemeye hazır olmalılar. 
   Malum, futbolda gol atamayana atarlar. Sandıkta iktidara gol atamayan seçmen de kalesinde gol görmeye hazır olmalı. Seçimde Paşabahçe işçilerinin sandığından çıkacak oyları çok merak ediyoruz. 
   Seçimden sonra daha neler yapar bu AKP, daha neler... 
   Trenlerdeki lokantalı vagonlarda içkiyi yasaklamaya kalkmışlardı da becerememişlerdi. 
   DSİ'ye kadın eleman almayı yasaklayacaklardı, olmadı. Ama TRT'nin gözü pek Genel Müdürü kadın eleman kıyımına şimdiden başladı. Şu seçim geçsin, hele bir de oyları yüzde 50'nin üzerine çıksın, siz o zaman görün AKP'yi. 
   Zam yapmayacağız diye tafralanıp, IMF'den fırçayı yiyince zam yapanları siz bir de hele oylarını artırırlarsa seçimden sonra görün. 
   Uzun lafın kısası, seçmen olarak biz bu kafayla gidersek, Erdoğan'dan fırça yemeye, IMF'den, ABD'den, AB'den, AKP'den vesaireden kazık yemeye alışmalıyız. 
   Ercan Akyol durumumuzu "Çiziyorum - 2003" albümünde Epsilon Yayıncılık, Mart 2004 birbirinden güzel karikatürlerle anlatıyor. İşte bunlardan biri 
   Deprem yıkıntılarının önünde iki kişi konuşuyor "Depremle yaşamaya alışmalıyız." 
   Trafikte bunalmış yurdumun güzel insanı yanındaki karısına, "Trafikle yaşamaya alışmalıyız" diyor. 
   Terörün tüten dumanlarını seyreden iki yurttaşımızdan da aynı laf "Terörle yaşamaya alışmalıyız." 
   Son karede, gerçeğin bam teline basan bir yurttaş "Biz bu kafayla insan gibi yaşayamayız abi..." Bu kafayla nasıl yaşayacağımız 29 Mart günü az çok belli olacak. 
   
   Bir şiir    Bu hafta dizelerimiz Aydın'dan bir gazeteci dosttan geliyor. Mustafa Çezik'in Sen İstersen kitabından Mücadele Yayınları, Aydın, 2003 
   "Duyguların duygularım, duygularım duyguların Ve düşlerin düşlerim olduğu günden beri Bir başka dünyadayım Gökyüzünün ve denizin mavisi arasında Pupa yelken enginlere açılmış Bir yelkenli gibiyim inan ki" 
   
      
   
</TEXT>
</DOC>
