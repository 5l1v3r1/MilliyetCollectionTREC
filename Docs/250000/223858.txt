<DOC>
<DOCNO> 223858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur24.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin parasını gasp ettiği sanılan 2 kişi yakalandı 
</HEADLINE>
<TEXT>

     Fenerbahçe Spor Kulübü'nün bankadan dönen 2 mutemedinin taşıdığı 238 bin dolar ile 105 milyar liranın yaklaşık 2 ay önce silahla gasp edilmesi olayına karıştıkları ileri sürülen 2 kişi, adliyeye sevk edildi. 
     Fenerbahçe Spor Kulübü mutemetlerini silahla etkisiz hale getirerek gasp gerçekleştiren çeteye yönelik operasyonlar çerçevesinde, Kadıköy'deki bir banka şubesinin önünde şüpheli davranışlar sergileyen 2 kişi, güvenlik kamerası tarafından görüntülendi. 
     Kamera görüntülerinden yola çıkarak aranan kişilere ait eşkali değerlendiren Asayiş Şube Müdürlüğü Gasp Büro Amirliği ekipleri, Fenerbahçe Spor Kulübü mutemetlerinin gasp edilmesi olayına karıştıkları ileri sürülen Selçuk K. ile Lütfi Tuncer Y'yi Kadıköy'de gözaltına aldı. 
     Asayiş Şube Müdürlüğü'nde sorgulanan bu kişilerin Fenerbahçe Spor Kulübü'nün mutemetlerinin taşıdığı paranın gasp edilmesi olayını beraber gerçekleştirdikleri ileri sürülen diğer 4 kişinin de arandığı belirtildi. 
     Banka takipli başka gasp olaylarına da karıştıkları iddia edilen bu 2 kişi Kadıköy Adliyesi'ne gönderilirken, kulüp mutemetlerinden alınan paranın ise henüz bulunamadığı bildirildi. 
     Fenerbahçe Spor Kulübü'nün mutemetleri Özkan Palacı ile Mehmet Şimşek'i 26 Ocak 2004 tarihinde banka çıkışında takip ederek, Kalamış'taki kulüp binası önüne geldikleri ve otomobilden indikleri sırada silahla etkisiz hale getiren soyguncular, mutemetlerin taşıdığı 238 bin dolar ile 105 milyar lirayı alarak kaçmışlardı. 
     
</TEXT>
</DOC>
