<DOC>
<DOCNO> 208506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yasam/yas06.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Konserlerin paraları şirketten ödenmiş 
</HEADLINE>
<TEXT>

   Uzan grubuna bağlı iki şirket, Siyasi Partiler Yasası'na aykırı biçimde, Genç Parti'nin propaganda harcamalarını yapmış... 
      GÖKÇER TAHİNCİOĞLU Ankara 
   
   Genç Parti'ye GP 2004 Hazine yardımının verilmemesine neden olan Maliye kontrolörlerinin raporunda Uzan Grubu'na bağlı iki şirketin, Siyasi Partiler Yasası'na aykırı biçimde GP'nin 2002 genel seçimine ilişkin tüm propaganda faaliyetlerinin harcamalarını yaptığı belirtildi. Raporda, seçimden dört ay önce kurulan şirketlerden birinin, hiç işçi çalıştırmamasına rağmen, 23 trilyonluk hizmet vermiş gibi gösterildiği vurgulandı. 
   
   Trilyonluk faturalar 
   Raporda, Mavi Ulaştırma ve Haberleşme ve Canlı Telekomünikasyon Film ve Kaset Hizmetleri Tic. adlı şirketlerin GP için yaptığı harcamaları kanuni defterlerine gider olarak yazdığı, harcamaların bir kısmını aktifleştirerek kendi kayıtlarına intikal ettirdiği, bir kısmını ise grup şirketlerine aktardığı, daha sonra satış iadesi olarak gösterdiği vurgulandı. Şirketlerin kayıtlarından rapora yansıyan noktalar şöyle 
   
   Mavi Ulaştırma, dokuz seçim otobüsünün 2.9 trilyonluk masraflarını GP için yapmış gözüktü. Parti, seçmenlere dağıtılmak üzere 1 trilyon 68 milyarlık yardım paketleri hazırlattı. Fatura şirketten çıktı. 
   
   Kime ne verdiler    GP'nin verdiği miting - konserlerinin faturası şirket tarafından ödendi. Esra Özmen'in konserine 2 milyar 360 milyon, Gökhan Özen'in konserine 37 milyar 820 milyon, Mahmut Tuncer'in konserine 5 milyar 900 milyon, Nadide Sultan'ın konserine 23 milyar 900 milyon, Ceylan'ın konserine 35 milyar 400 milyon, Ebru Yaşar'ın konserine 30 milyar 256 milyon, Hande Yener'in konserine 15 milyar 128 milyon liralık harcama yapıldı. Ancak bu miktarların daha sonra şirket tarafından ödenmediği gösterildi. 
   
   
</TEXT>
</DOC>
