<DOC>
<DOCNO> 220915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/yilmaz.html </URL>
<DATE> 2004/03/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Muhalefet ve "iktidar rüşveti" 
</HEADLINE>
<TEXT>

   
   Hep yapılır, yine yapılıyor. "İktidar partisi adayına oy verin " AKP adayları da halkın oyunu isterken aynı noktaya işaret ediyor. 
   Milliyet ekibi olarak geçen hafta Trabzon, Rize, Giresun, Gümüşhane, Erzurum illerinde CNN - Türk'ün "seçim aracıhdaydık." Kimi yerde MHP'nin, kiminde DYP'nin, kimisinde ise CHP'nin adayı parlıyor gibi gözükse de, halk da AKP ile aynı söylemi paylaşıyor 
   "İktidar partisine oy verelim ki, hizmetlerden yararlanalım..." 
   AKP hükümeti Meclis'e Yerel Yönetimler Reform Tasarısı'nı getiriyor.Yetkilerin merkezi idareden, yerel yönetimlere devrini öngören ve sivil toplum örgütlerinin de katılım ile ortaya bir çalışma çıkarıyor. 
   Tasarı yasalaşırsa İl Genel Meclis'i ilin yönetiminde en yetkili karar organı olacak. 
   ANAP'ın güçlü olduğu dönemde, kendisine oy vermediği için cezalandırdığı yollar, şehirler hatırlatılıyor adeta... 
   Seçmene iktidar "nimetlerini" rüşvet gibi sunan AKP adayları, halktan yerel yönetimler reform tasarısını saklıyorlar. 
   
   Akıllı çocuklar 
   Yerel seçimlerin büyük bir kitle için korkulu rüyası, iki partinin Meclis'e girebildiği ortamda "muhalefetin etkisiz kalması." 
   Muhalefet etme yetisi açısından siyasiler, halkın gerisinde kalıyor. Maliye Bakanı Kemal Unakıtan'ın oğlunun gümrük vergileri yükselmeden yaptığı mısır ithalatı, Ulaştırma Bakanı Binali Yıldırım'ın oğlunun gemiciliği, Başbakan Erdoğan'ın dağıtım şirketi büyük bir kesimi ikna edebilmiş değil. 
   "Hepsinin ne akılları çocukları varmış. Biz daha kasadaki parayı saymayı zor öğretiyoruz, bunların tuttuğu altın oluyor" eleştirisi getiriyor Erzurum'da görüştüğüm bir işadamı. 
   Bir başkası "Başbakan ticaretten de geçinemiyor, çocuklarını Amerika'da işadamları okutuyor" diyor. 
   
   Baykal'ı istifaya çağırdı 
   SHP lideri Murat Karayalçın'a "DEHAP'ı Türkiye partisi yapmak size mi düştü, büyük parçanız CHP'de" desen, "CHP, arkadaşlarımını bırakıp gelmemi istiyor, arkadaşlarımı bırakmam" diyor... 
   Seçime 20 gün kala demokratik solun iki lideri Baykal ile Karayalçın mahkemelik olma yolunda... 
   Önceki akşam Habertürk'te katıldığım "Basın Kulübü" programında, Baykal'ı "Adaylar İmralı'dan belirleniyor" iddiasını ispata davet eden Karayalçın, hukuk önünde hesap soracağını söyledi. Ve Bingöl, Van, Mardin, Urfa - Birecik adaylarının CHP'nin eski yöneticileri olduğunu da sözlerine ekledi. 
   Baykal'ı Abdullah Öcalan'ın adayları belirlediğini ispat edemezse istifaya çağırıyor... 
   Karayalçın aday olduğu Ankara başta olmak üzere, CHP ve SHP adaylarının 'tek soruluk' bir anket sonucunda geri çekilmesi önerisini de yineliyor. 
   CHP İstanbul eski İl Başkanı Ali Özcan daha farklı bir yöntem izliyor. Geçtiğimiz akşam bir grup gazeteci ile biraraya geldiğimiz Özcan, "Baykal'ı CHP'den ihraç ettik ama seçimlerden sonra uygulamaya koyacağız" diyor. 
   Sol muhalafet seçimlerden sonra yeni bir oluşumun sinyali veriyor. 
   Birleşme değil, yenileşme adına... 
   
      
   
</TEXT>
</DOC>
