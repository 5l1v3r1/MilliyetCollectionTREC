<DOC>
<DOCNO> 213612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur34.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Annan mektubu için yarın karar verilecek 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Birleşmiş Milletler BM Genel Sekreteri Kofi Annan'ın gönderdiği mektubun çok yönlü olarak halen değerlendirilmekte olduğunu belirterek, ''Acele etmeye gerek görmüyoruz. Bu değerlendirmeler yarın da sürecektir. Yarın muhtemelen karar verilecektir'' dedi. 
     Çiçek, Başbakanlık Merkez Binası'ndaki Bakanlar Kurulu toplantısının ardından yaptığı açıklamada, toplantıda ağırlıklı olarak Kıbrıs'la ilgili gelişmelerin değerlendirildiğini bildirdi. Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün Davos ve ABD'deki görüşmeler ve ondan sonraki gelişmelerle ilgili olarak Kurul üyelerine bilgi verdiklerini kaydeden Çiçek, şunları söyledi 
     ''Kıbrıs konusunun bütün Türkiye Cumhuriyet hükümetleri ve Türk vatandaşları için ne kadar önemli, hayati bir konu olduğunu biliyoruz. Kıbrıs konusunda kritik ve önemli bir sürece girdiğimiz de ortadadır. Dolayısıyla önümüzdeki günlerde Kıbrıs konusunda bazı adımların atılması, kararların alınması gerekmektedir. 
     Böylesine önemli milli bir konuda sürdürülen politikalar da esas itibariyle devlet politikası olarak götürülmektedir. Bu politikaların hem tespitinde, hem uygulamasında özellikle önümüzdeki süreç bakımından olabildiğince soğukkanlı, muhtemel gelişmeleri ve Kıbrıs'ın gerçeklerini dikkate alarak değerlendirmeler yapılması gerekmektedir. Hükümet olarak da böyle davranıyoruz. Hepimize bu noktada sorumluluklar düşmektedir. Hükümet olarak da sorumluğumuzun farkındayız ve idrakı içindeyiz.'' 
     
     ''İÇ POLİTİKA MALZEMESİ YAPILMASIN'' 

     Bakan Çiçek, Kıbrıs gibi önemli ve milli bir davanın soğukkanlılıkla değerlendirilmesi ve iç politika malzemesi yapılmaması gerektiğini ifade etti. 
     Çiçek, ''Özellikle bir mahalli seçim arifesinde olduğumuz günlerde konuyu 3-5 belediye başkanlığını kazanıp kazanmama gibi bir çıkar sonucuna bağlamak fevkalade yanlış olur. Onun için bütün partilerimizin, herkesin milli bir dava Türkiye'nin gündeminde hangi boyutlarda olması gerekiyorsa, o çerçevede tartışmasında yarar vardır'' diye konuştu. 
     Başbakan Erdoğan'ın Annan'la Davos'ta, ABD Başkanı Bush ve diğer yetkililerle de ABD'de Kıbrıs konusunda görüşmeler yaptığını anımsatan Çiçek, sözlerini şöyle sürdürdü 
     ''Türkiye Cumhuriyeti hükümeti olarak Sayın Başbakanımızın ve Dışişleri Bakanımızın dile getirdiği hususlar neyse, bunun arkasındayız. Bu niyet ve kararlılıkla, Annan tarafından Başbakanımıza gönderilen mektup çok yönlü olarak halen değerlendirilmektedir. 
     Acele etmeye gerek görmüyoruz. Bu değerlendirmeler yarın da sürecektir. Bu değerlendirmeler çok değişik kademelerde yapılmaktadır. Bunun sonucunda da yarın muhtemelen bir karar verilecektir. Bu akşam ve yarın bu görüşmelerin sonucuna göre de Türkiye'nin ortaya koyduğu kararlılık çerçevesinde atacağı adımlar da daha net olarak ortaya çıkmış olacaktır.'' 
     
</TEXT>
</DOC>
