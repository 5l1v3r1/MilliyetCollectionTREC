<DOC>
<DOCNO> 231372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo16.html </URL>
<DATE> 2004/04/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Şahin Ersun Hoca'nın milli takımın başına getirilmesi milli bir görevdir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, milli takımın yeni teknik direktörü Ersun Yanal'ı makamında kabul etti. 
     Mehmet Ali Şahin, kabulde yaptığı konuşmada, bu yıl Cumhuriyetin 81. kuruluş yıldönümünün kutlanmaya hazırlanıldığı bir dönemde Türkiye'nin geldiği noktanın önemine değinerek, ''Türkiye her alanda olduğu gibi sporda da çok iyi bir noktaya gelmiştir. Dünya çapında değerler yetiştiriyor ve bunlarla dünyada başarıya koşuyoruz. Teknik direktör olsun, sporcu olsun, Türkiye dünya çapında değerlere sahiptir. Milli takımın başına getirilmek kutsal bir görevdir. Böyle bir görevden Ersun hoca da kaçamazdı. Bu görevi kabul etmek zorundaydı. Bu milli bir görevdir'' diye konuştu. 
     Şahin, milli takımın Ersun Yanal ile daha büyük başarılara imza atacağına inandığını ifade ederek, şöyle konuştu 
     ''Milli takımımız, bulunduğu noktadan daha yukarı noktalara çıkacak başarısını Ersun Yanal ile yakalayacaktır. Ersun hocayı bu kapasitede görüyoruz. Gençlerbirliği'ndeki görevini de sezon sonuna kadar sürdürücektir. Ancak bu görevinden daha önemlisi milli takımın başındaki görevidir. Hükümet olarak ve bakan olarak her türlü desteği vermeye hazırız.'' 
     
     YANAL'IN GÖRÜŞLERİ 
     Teknik direktör Ersun Yanal da kabulde yaptığı konuşmada, kendisine önerilen Milli Takımlar Teknik Direktörlüğü görevini kabul etmekten son derece mutlu olduğunu vurgulayarak, ''Bu onurlu milli görevi kabul etmemek mümkün değildi. Türkiye'nin dünya konjoktüründe yaptıklarını gözönünde bulundurursak, biz de bu görevimizde Türk oyuncusunun vitrindeki vizyonunu hak ettiği yere getirmeye çalışacağız. Ülkemizin futbolunu keyifle, zevkle izleyeceğimz günler yakındır'' dedi. 
     Yanal, bir gazetecinin, Gençlerbirliği Kulübü Başkanı İlhan Cavcav'ın tazminat isteğiyle ilgili bir sorusu üzerine, ''Bu milli bir görevdir. Milli davaya kimse zarar veremez. Sayın başkan İlhan Cavcav'ın da bu konudaki hassasiyetini biliyorum. Futbol Federasyonu Başkanı Haluk Ulusoy ile sayın Cavcav, bu konuda gereken görüşmeyi yaparak, ülkenin yararına olacak olumlu sonuca varacaklardır'' yanıtı verdi. 
     Yanal, milli takımdaki mesaisine, 28 Nisan'da Belçika ile deplasmanda yapılacak özel maçta başlayacağını da sözlerine ekledi. 
     
</TEXT>
</DOC>
