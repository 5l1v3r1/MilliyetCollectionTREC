<DOC>
<DOCNO> 248819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur33.html </URL>
<DATE> 2004/06/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Cem Boyner'in kayınvalidesine hapis .. 
</HEADLINE>
<TEXT>

     İşadamı Cem Boyner'in kayınvalidesi Rahime Hale Yörükoğlu, ''borçlu olduğu bir kişiye verdiği senetlerde sahtecilik yaptığı'' gerekçesiyle yargılandığı davada, 1 yıl 8 ay ağır hapis cezasına çarptırıldı. 
     İstanbul 2. Ağır Ceza Mahkemesi'ndeki duruşmaya, tutuksuz sanık Rahime Hale Yörükoğlu katılmadı. 
     Duruşmada esas hakkındaki görüşünü açıklayan Cumhuriyet Savcısı Orhan Erbay, müşteki Rauf Cavit Arslanalp ile sanığın uzun yıllardır tanıştıklarını, zaman zaman para alışverişinde bulunduklarını kaydetti. 
     İşleri bozulan sanığın, biriken borçlarına karşılık 5 Mayıs 2001 tarihinde Arslanalp'e 745 bin mark ve 92 milyar lira bedelli 2 adet bono verdiğini belirten Savcı Erbay, müşteki tarafından tahsile konulan bonoların kefil bölümde imzası bulunan kızı Nazlı Ümit Boyner'in, kendisine ait olmadığı gerekçesiyle imzalara itirazda bulunduğunu anlattı. 
     Savcı Erbay, yapılan incelemede imzaların Nazlı Boyner'e ait olmadığının anlaşıldığını belirtti. 
     Sanığın şikayeti üzerine müşteki ile 2 kişi hakkında başlatılan soruşturmada ''takipsizlik kararı'' verildiğini kaydeden Savcı Erbay, sanığın damadı olan Hasan Cem Boyner'in şikayeti üzerine müşteki ile 2 kişi hakkında ''tehdit'', ''şantajla gasp'' ve ''bu suçlara azmettirmek'' suçlarında açılan davada da müşteki için ''beraat kararı'' verildiğini anlattı. 
     Savcı Erbay, sahteliğini bildiği halde resmi evrak niteliğindeki bonoyu bilerek müştekiye verdiği gerekçesiyle Yörükoğlu'nun, ''sahte resmi evrak kullanmak'' suçundan cezalandırılmasını istedi. 
     Sanık avukatı İsmail Aydoğdu, savcının mütalaasına katılmadığını belirterek, öncelikle dava konusu evrağın ''resmi evrak'' niteliği taşımadığını söyledi. 
     Müştekinin beraat ettiği davanın halen Yargıtay aşamasında olduğunu hatırlatan avukat Aydoğdu, şunları kaydetti 
     ''Müvekkilimin o tarihlerde senetlerde yazılı miktarda borcun altına girmesi, hayatın olağan akışına uygun değildir. Müvekkilimin kişilik zafiyeti nedeniyle, söz konusu bonolar müdahil tarafından elinden alınmıştır. Müvekkilim, o aşamada her şeyi kabul eder durumdadır ve bu nedenle vesayet altına alınmıştır. 
     Ayrıca, dosyada bulunan bilirkişi raporundan anlaşılacağı üzere, imzanın müvekkilime ait olduğu kesinlik kazanmamıştır. Burada şüphe vardır. Şüpheden sanık yararlanır. Müvekkilimin beraatına karar verilmesi gerekir.'' Sanık Rahime Hale Yörükoğlu'nu, duruşmalardaki iyi halini de göz önüne alarak ''sahte resmi evrak kullanmak'' suçundan 1 yıl 8 ay ağır hapis cezasına çarptıran mahkeme heyeti, müşteki avukatlarının 700 milyon liralık ücretlerinin de sanık tarafından karşılanmasını hükme bağladı. 
     
</TEXT>
</DOC>
