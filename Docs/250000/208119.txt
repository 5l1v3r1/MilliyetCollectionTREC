<DOC>
<DOCNO> 208119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko24.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Megan Sedan, Batı Avrupa'da sınıfında en çok satan otomobil oldu 
</HEADLINE>
<TEXT>

     Renault Grubu, sedan versiyonu Türkiye'de üretilen Megane modeliyle Avrupa'daki konumunu güçlendirdi. 
     Renault Mais'ten yapılan açıklamaya göre, grup, geçen yıl yüzde 0,7 oranında gerilemeyle 2 milyon 389 bin 22 adet olarak gerçekleşen toplam satışıyla, dünya çapında yüzde 4,1'lik pazar payını korudu. 
     Batı Avrupa'da yüzde 2.4 kayıpla 1 milyon 504 bin 325 adet binek otomobil satışı gerçekleştiren Renault, 2002 sonunda ulaşılan performansa yakın olarak yüzde 10,6 oranında pazar payı elde etti. 
     Orta büyüklükteki otomobiller sınıfında, Megane yüzde 16,4 artış gösteren satışları ve yüzde 4,2'lik pazar payı ile Batı Avrupa'da en çok satılan otomobil oldu. 
     Fransa, İspanya, Belçika ve Portekiz'de sıralamada birinci olan Megane satışları, birçok ülkede büyük bir artış gösterdi ve bu model İngiltere, Hollanda, İtalya, İsviçre ve Avusturya'da en çok satılan ilk üç arasında yer aldı. 
     Grup, geçen yıl Megane, Espace, Clio ve Trafic modelleri sayesinde yüzde 11.1 pazar payı ile Avrupa binek otomobil ve ticari araç toplam pazarında beş yıldır sürdürdüğü liderliğini altıncı yılında da korudu. 
     Batı Avrupa dışında satışlarını yüzde 9 artırarak gelişmesini sürdüren grubun performansı, pazarlardaki hareketliliğe, Türkiye'deki canlanmaya, Dacia'nın büyümesine ve Kore'de Renault Samsung Motors'un RSM iyi yolda olmasına bağlanıyor. 
     Açıklamada, Renault'nun 2004 yılındaki önceliğinin, 2003 yılındakine yakın pazar payı düzeyini koruyarak Avrupa'daki karlılığını maksimize etmek olacağı kaydedilerek, ''Buna paralel olarak Renault, Avrupa dışında da satışlarını artırma yolunu araştıracaktır. Global olarak, Renault Grubu'nun satışlarının, pazar varsayımlarına dayanılarak, 2004'te artış göstermesi beklenmektedir'' denildi. 
     
</TEXT>
</DOC>
