<DOC>
<DOCNO> 249312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur33.html </URL>
<DATE> 2004/06/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Adana'da NATO karşıtı gösteri Göstericilere jandarma müdahale etti 
</HEADLINE>
<TEXT>

     Adana'nın merkez Yüreğir İlçesi'ne bağlı İncirlik Beldesi'nde NATO karşıtı eylem yapan grubun jandarmayı taşlaması üzerine çıkan olaylarda bir gösterici yüzünden hafif şekilde yaralandı. 
     İncirlik Hava Üssü'nün önüne kadar gelmelerine izin verilmeyen göstericiler, eylemlerini belde girişinde yaptılar. 
     Jandarmanın geniş güvenlik önlemleri aldığı eylemde, bazı göstericilerin taş atması, kısa süreli gerginliğe neden oldu. Bir göstericinin yüzünden hafif yaralandığı olay, takviye jandarma ekiplerinin müdahalesiyle bastırıldı. 
     Kendilerini ''Adana Emperyalizm, İşgal ve NATO Karşıtı Platform'' olarak tanıtan grup adına basın açıklamasını okuyan Ethem Açıkalın, ABD'nin, Ortadoğu'nun zengin petrol kaynaklarını ele geçirmek için sözde demokrasi ve özgürlük getirme söylemine sığındığını söyledi. 
     Açıkalın, İncirlik Üssü'nün kapatılması ve İstanbul'da yapılacak NATO Zirvesi'nin iptal edilmesini istediklerini kaydetti. 
     Eylemciler, basın açıklamasının ardından sloganlar atarak dağıldı. 
     
</TEXT>
</DOC>
