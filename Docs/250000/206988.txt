<DOC>
<DOCNO> 206988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun16.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Samanyolu galaksisi, çarpışma sonucu yok olacak 
</HEADLINE>
<TEXT>

     Dünya'nın da yer aldığı Samanyolu galaksisinin, başka galaksilerle çarpışma sonucu yok olacağı bildirildi. 
     Bilim adamları, Samanyolu'nun parçalanmasına, başka galaksilerden gelecek gök cisimlerinin Samanyolu galaksisine saatte 6 milyon kilometre hızla çarpmasının yol açacağını belirttiler. 
     Amerikan Astronomi Cemiyeti'nin yıllık toplantısında konuşan Alabama Üniversitesi astronomlarından William Keel, yaptığı açıklamada, bu sonuca, çeşitli teleskoplarla değişik dalga boyuna sahip ışıkların incelenmesi neticesinde varıldığını söyledi. 
     Bu gözlemler, C1 adı verilen spiral kollu bir galaksinin, daha genç galaksi parçacıklarına büyük bir hızla çarptığını ortaya koydu. 
     Uzmanlar, C135 gibi spiral kollu bir galaksi olan Samanyolu'nun sonunun da böyle bir çarpışmayla geleceğine kesin gözüyle bakıyorlar. 
     Samanyolu'nda, aralarında güneşin de yer aldığı 100 milyar yıldız bulunuyor. Samanyolu'nun halen Virgo adı verilen dev gök cismine doğru yol aldığı belirtiliyor. 
     
     BİR KÖTÜ, BİR İYİ HABER 

     Ancak uzmanlar, bu tür bir çarpışmanın en erken 50 milyon, en geç ise 100 milyon yıl sonra olabileceğini söylediler. 
     Keel, C1 galaksisinin Abell 2125 adı verilen gök cismiyle çarpıştığını, çarpışmanın saatte 6.3 milyon kilometre hızla meydana geldiğini kaydetti. 
     Uzmanlar, çarpışma sonucunda C1'ün zaman içersinde spiral kollarını kaybedeceğini, yaşlı ve ölmekte olan yıldızlar kümesi haline dönüşeceğini ifade ettiler. 
     
     İNSANLARA BİR ŞEY OLMAYACAK 

     Uzmanlar, ikinci bir müjde daha vererek, o tarihte Dünya'da yaşayacak insanların, gaz bulutları arasında meydana gelecek çarpışmadan etkilenmeyeceğini açıkladılar. 
     Astronomlar, insanlar açısından fark edilecek tek değişikliğin, Samanyolu'nun ışığının biraz kısılması ve gece gökyüzünde görülen yıldızların farklı şekilde kümelenmeleri olacağını kaydettiler. 
     Ayrıca Keel'e göre, Samanyolu'nun Virgo ile çarpışmama olasılığı az da olsa bulunuyor. 
     
</TEXT>
</DOC>
