<DOC>
<DOCNO> 230100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/spo03.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Huzur istiyoruz' 
</HEADLINE>
<TEXT>

   Galatasaray Teknik Direktörü Hagi, gelecek yıl savaşan bir takım yaratacağını müjdeledi, "Bu sezon istediğimiz tek şey sakin bir ortama kavuşup, ligi tamamlamak" diye konuştu 
      ERHAN TELLİ 

   
   'Durumumuz iyi değil' 
   SARI - Kırmızılı takımın başında çıktığı iki maçta da galibiyete ulaşma şansı bulamayan Hagi, Ankara yolculuğu öncesinde düzenlediği basın toplantısında ilginç açıklamalar yaptı. Gelecek yıl savaşan bir takım yaratacaklarını iddia eden Rumen hoca, "Bu sezon durumumuz iyi değil. Başta medya olmak üzere herkesin bize sakin bir ortam sağlamasını istiyoruz" dedi. 
   
   'Yeni tanışmadık' 
   GALATASARAY Teknik Direktörü, Florya'nın cezaevine benzetilmesinin yanlış olduğunu da dile getirdi. Hagi, "Hepiniz beni yakından tanıyorsunuz, yeni tanışmadık. Sizlerle işbirliği yapmaya hazırım. Florya'da tabii ki bazı yasaklar olacak. Kolektif bir takımda mutlaka kural ve disiplin olmak zorunda. Eminim ki, işyerlerinizde de bu tür kurallar vardır" diye konuştu. 
   
   '3 puan istiyorum' 
   ANKARAGÜCÜ'NÜN agresif bir futbol yapısının olduğunu söyleyen Hagi, "Bu hafta önceki haftalara oranla daha üst düzey bir futbol ve 3 puan bekliyorum. Galibiyet için elimizden geleni yapacağız" ifadelerini kullandı. Hagi, Ali Aydın ile ilgili bir soruya ise, "Hakemlerle ilgili yorum yapmak istemiyorum, saygım var. Her insan hata yapabilir" yanıtını verdi. 
   
   Aslan sıkıntılı    GALATASARAY deplasmanda Ankaragücü ile oynayacağı maç için dün Başkent'e uçtu. Kafileye sakatlıkları süren Berkant, Orhan, Prates ve Kingston'un yanı sıra hasta olan Volkan ile sarı kart cezalısı Necati alınmadı. Kırmızı kart cezası biten Hakan Şükür'ün Ankaragücü maçında forma giyebileceği, Ergün'ün durumunun ise maç saatinde belli olacağı bildirildi. Hagi'nin eksikler nedeniyle kadro kurmakta sıkıntı yaşadığı vurgulandı. 
   
   'Hagi'den memnunuz'    Bülent'ten övgü 
   FATİH Terim döneminde kadro dışı kalan, Hagi'nin takımın başına geçmesiyle birlikte sahalara geri dönen Bülent, Rumen çalıştırıcıya övgüler yağdırdı. Hagi'nin dünyanın 1 numaralı futbolcularından biri olduğunu hatırlatan Kaptan, "Bu kez hoca olarak yanımızda. Tüm takım Hagi ile birlikte olmaktan mutlu" dedi. 
   
   Bir yıl daha 
   BÜLENT Korkmaz, gelecek sezon sonunda jübile yapmayı planladığını da açıkladı. Emektar futbolcu şunları söyledi "Galatasaray'dan başka takımda oynamadım. Jübilem de burada olursa güzel olur. Bir yıl diyorum ama şartlar ne gösterir bilemem. Tek isteğimiz, Galatasaray'ı 100. yılda mutlu sona ulaştırıp, şampiyonluk kürsüsüne çıkartabilmek." 
   
   Talihsiz Zafer    LİGDE bugün Galatasaray'ı konuk edecek olan Ankaragücü'nde, kaleci Zafer'in antrenmanda orta parmağının kırılmasının şoku yaşanıyor. Daha önce de sakatlığı nedeniyle uzun süre takımdan ayrı kalan Zafer'in, en az üç hafta görev alamayacağı bildirildi. Galatasaray maçında kaleyi Orkun koruyacak. 
   
   Turgun görevde    GALATASARAY Kulübü Profesyonel Futbol Şubesi Sportif Direktörlüğü'ne Mustafa Turgun getirildi. Turgun'un 6 Mayıs'tan itibaren göreve başlayacağı açıklandı. 1969 yılında Belçika'da dünyaya gelen ve dört dil bilen Turgun, iki sezondur Sarı - Kırmızılı kulüpte tercüman olarak görev yapıyordu. 
   
   
</TEXT>
</DOC>
