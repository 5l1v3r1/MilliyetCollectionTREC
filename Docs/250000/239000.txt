<DOC>
<DOCNO> 239000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun27.html </URL>
<DATE> 2004/05/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Herkes bunu merak ediyor Çocuklara da işkence yapıldı mı 
</HEADLINE>
<TEXT>

     BM Çocuk Fonu UNICEF , Irak hapishanelerinde çocuklara kötü muamelede bulunulduğu ve işkence yapıldığı haberlerinin derin üzüntü yarattığını bildirdi. 
     UNICEF sözcüsü Damien Personnaz, gözetim altında çocuklara herhangi bir kötü muamele, cinsel taciz, sömürü ve işkencenin uluslararası hukukun ihlali olduğunu belirtti. 
     Personnaz, ''Irak'ta kötü muameleye maruz kalanların arasında çocukların olabileceğini iddia eden haberlerin UNICEF'i derinden üzdüğünü'' kaydetti. 
     UNICEF'in bu haberleri henüz bağımsız olarak doğrulayamamasına rağmen yine de bu konuda düşüncelerini iletmeye karar verdiği belirtildi. 
     Amerikan NBC televizyonunun geçen hafta yayınladığı video bantlarda, Bağdat'taki Ebu Garib hapishanesinde Amerikan personeli tarafından çekildiği sanılan, Iraklı muhafızların erkek çocuklara tecavüz görüntüleri yer almıştı. 
     İngiliz gazeteleri de, Irak'ta çocuklara sorgulamaları sırasında işkence yapıldığı haberlerini yayımlamıştı. 
     
</TEXT>
</DOC>
