<DOC>
<DOCNO> 235684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur34.html </URL>
<DATE> 2004/04/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Tanık ifadeleri ile üniversiteli Selen'in şüpheli ölümü... 
</HEADLINE>
<TEXT>

     Üniversite öğrencisi Selen Atılgan'ın Beykoz'da ölümüne ilişkin açılan davada, 3 sanığın yargılanmasına başlandı. 
     Üsküdar 2. Ağır Ceza Mahkemesi'ndeki duruşmaya, tutuklu sanıklar İlkay Güven ve Irmak Kahya ile başka bir suçtan tutuklu bulunan Recep Duman katıldı. Duruşmada Selen Atılgan'ın annesi İsmet Gülüm ile babası Kemal Atılgan da hazır bulundu. 
     Duruşmada sorgusu yapılan sanık İlkay Güven, ''Selen Atılgan ile 1.5 yıldır sevgili olduklarını'' ifade ederek, ''olay gecesi Irmak Kahya'dan 40 milyon lira vererek 1 gram eroin aldıklarını ve kendisinin Beykoz'daki evine geldiklerini'' söyledi. 
     Selen Atılgan'ın evde eroini kaynatarak koluna enjekte ettiğini, kendisinin de bu eroinden kullandığını kaydeden Güven, ''Bir ara banyoya gittim. Odaya dönünce Selen'i baygın halde buldum. Hemen evde bulunan Ayhan'ı uyandırdım. Selen'i kucaklayarak hastaneye götürdük ve orada bize daha sonra öldüğünü söylediler'' diye konuştu. 
     Diğer tutuklu sanık Irmak Kahya ise kendisinin de uyuşturucu kullandığını, ancak İlkay Güven ve Selen Atılgan'a uyuşturucu satmadığını savundu. 
     Kahya, Selen Atılgan'ın ölümünden sonra polisin kendisini eroin koması nedeniyle tedavi gördüğü bir hastaneden gözaltına aldığını söyledi. 
     Kahya, İlkay Güven ve Selen Atılgan ile içici oldukları için uyuşturucu aldıklarını belirterek, ''Benden 1 gram eroin aldıkları iddia ediliyor. Ancak 1 gram eroin ne onlara kullanmaları için yeter, ne de bir kişinin ölümüne yol açar'' dedi. 
     Mahkemenin bu dava kapsamında da tutukladığı sanık Recep Duman ise Selen Atılgan ile sanıklar Irmak Kahya ve İlkay Güven'i tanımadığını, eroin temin edip satmadığını öne sürdü. 
     
     TANIK İFADELERİ 

     Tanık olarak dinlenilen Ayhan Ölmez, olay gecesi İlkay Güven ve Selen Atılgan ile Taksim'e eğlenmeye gittiklerini, dönüşte özel bir kliniğe uğrayarak Selen'in omuzuna pansuman yaptırdıklarını söyledi. 
     Daha sonra Güven'in evine döndüklerini anlatan Ölmez, evde Güven ve Atılgan'ın ayrı ayrı kendilerine uyuşturucu enjekte ettiklerini, ardından Atılgan'ın fenalaştığını bildirdi. 
     Olay gecesi İlkay Güven'in Beykoz'daki evinde bulunan arkadaşları Dilek Çapan, Arda Güçlü ve Gülay Ağagül de, Selen Atılgan'ın öldüğü gece İlkay Güven'in evinde kaldıklarını, sabaha karşı Güven'in kendilerini uyandırdığını ve Atılgan'ın fenalaştığını söylediğini anlattılar. 
     Tanıklar, Atılgan'ı hastaneye götürdüklerini, kendilerinin uyuşturucu kullanmadıklarını ve Güven ile Atılgan'ın kullandığına ilişkin bir bilgileri de olmadığını kaydettiler. 
     Selen Atılgan'ın annesi İsmet Gülüm ve babası Kemal Atılgan ise sanıklardan şikayetçi olduklarını bildirdiler. 
     
     TAHLİYE TALEBİ KABUL EDİLMEDİ 

     Söz alan İlkay Güven'in avukatı Cesim Parlak, ölü muayene tutanağında Atılgan'ın ölüm gerekçesinin belli olmadığını, eroin kullandığı için olabileceğinin belirtildiğini, Adli Tıp Kurumu raporunun da henüz gelmediğini ifade ederek, Atılgan'ın ölüm nedeninin henüz belli olmadığını söyledi. 
     Selen Atılgan'ın Güven ile tanışmadan önce uyuşturucu kullandığını ve Güven'i de uyuşturucuya alıştırdığını öne süren avukat Parlak, olay gecesi kullanılan eroinin de Atılgan tarafından temin edildiğini iddia etti. 
     Cesim Parlak, Güven'in eroin temin etmediğini, sadece eroin kullandığını anlatarak, müvekkilinin tahliyesini istedi. 
     Tahliye talebini reddeden Mahkeme Heyeti, Adli Tıp Kurumu raporunun beklenmesi ve eksik evrakların tamamlanması amacıyla duruşmayı ertelendi. 
     İDDİANAMEDEN Üsküdar Cumhuriyet Başsavcılığı'nca hazırlanan iddianamede, sanıklar İlkay Güven, Irmak Kahya ve Recep Duman'ın, uyuşturucu kullandıkları ve eroin temin ederek bir kişinin ölümüne sebebiyet verdikleri ileri sürülüyor. 
     Sanıkların, ''Uyuşturucu madde ticareti''ni düzenleyen TCK'nın 403. maddesinin 5. fıkrası ile ''uyuşturucu bulundurmak'' suçunu düzenleyen 404. maddesinin 2. fıkrası uyarınca 5 ile 12'şer yıl arasında ağır hapis cezasına çarptırılması istenen iddianamede, sanıklar hakkında, ''eğer fiil bir kimsenin ölümüne sebep olmuş ise faile müebbet ağır hapis cezası verilir'' hükmünü içeren TCK'nın 407. maddesinin de uygulanması talep ediliyor. 

     
</TEXT>
</DOC>
