<DOC>
<DOCNO> 223242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas13.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat edinmede yetki Çocuk Esirgeme Kurumu'nda... 
</HEADLINE>
<TEXT>

     Evlat edinmede her türlü aracılık işlemlerini Sosyal Hizmetler ve Çocuk Esirgeme Kurumu SHÇEK yapacak. 
     AA muhabirinin edindiği bilgiye göre, Yeni Türk Medeni Kanunu'na göre tüzük taslağı hazırlandı. SHÇEK tarafından hazırlanan ve Bakanlar Kurulu'na sunulacak ''Küçüklerin Evlat Edinilmesinde Aracılık İşlemlerinin Yürütülmesine Dair Tüzük'' taslağına göre, her türlü evlat edinmede aracılık işlemlerini sadece SHÇEK yapacak. SHÇEK, kurum dışında ailelerin birbirleri arasında evlat edinmeye ilişkin girişimlerini de denetleyecek. Ülkelerarası evlat edinmede başvurular devlet adına SHÇEK'e yapılacak. 
     İç hukuk normları Lahey Sözleşmesi'ne uygun hale getirilecek. Böylece çocuk kaçırma ve satışına karşı önlem alınacak. 
     Evlat edinmede aracılık işlemleri SHÇEK il müdürlükleri tarafından SHÇEK ve ilgili kuruluşlarla işbirliği yapılarak koordineli bir şekilde yürütülecek. 
     
     AİLELERLE EN AZ 5 GÖRÜŞME YAPILACAK 
     SHÇEK yurt ve yuvalarındaki çocukları evlat edinmek üzere başvuranlar, başvuru tarihi esas alınarak sırayla incelenecek. Ancak başvuranların isteklerine uygun çocuk bulunması halinde inceleme sırası öne alınabilecek. 
     Evlat edinmek için başvuranlar hakkında en geç 6 ay içinde ikamet ettikleri yerde sosyal inceleme yapılacak. İncelemede, eğitim, kültürel özellikleri, ekonomik güçleri, sağlık durumları, aile bireylerinin birbirleriyle ve çevreyle olan ilişkileri, evlat edinmek istedikleri çocuğun özellikleri ve çocuktan beklentileri dikkate alınacak. Evlat edinecek olanlarla en az 5 görüşme yapılacak ve ona göre kapsamlı bir inceleme raporu hazırlanacak. 
     Tüzük taslağına göre, çocuk, evlat edinene geçici olarak verilecek ve bir yıl kurum tarafından izlenecek. Gelişmeler ölçülere göre değerlendirilecek, olumlu olması durumunda evlat edindirme işlemi yapılacak. 
     
     YABANCILARIN EVLAT EDİNMESİ 
     Evlat edinmek isteyen Türkiye'de yaşayan yabancı uyruklu aileler ile yurtdışında yaşayan Türk vatandaşlarından oturma izni belgesi istenecek. Türkiye'de bir yıldan fazla süre için oturma izni almış yabancı uyrukluların, çocuğun ülkelerine kabul edileceğine ve evlatlık işleminin onaylanacağına ilişkin belge vermeleri gerekecek. 
     Başvuruları uygun görülenlerle, ''Evlat Edinme Geçici Bakım Sözleşmesi'' imzalanacak. 
     Çocuk aileye verildikten sonra sosyal hizmet uzmanları 3 ayda bir çocuk ve aile ortamını inceleyecek ve izleyecek. 
     Bir yıl sonunda uygun bulunması durumunda sözleşme imzalanarak çocuk evlatlık verilecek. 
     İzleme süresi içerisinde durumu uygun bulunmayanlardan süre sonu beklenmeksizin çocuk geri alınacak. 
     
     ÇOCUK KAÇIRMA VE SATIŞINA ENGEL 
     Tüzük taslağında, ''Ülkelerarası Evlat Edinmeye İlişkin Hükümler''de yer alıyor. Buna göre, evlat edinilecek çocuk için yurtiçinde uygun aile bulunmaması durumunda ancak yurtdışına evlat verilebilecek. 
     Ülkelerarası evlat edinmede başvurular SHÇEK'e yapılacak. İç hukuk normları Lahey Sözleşmesi'ne uygun hale getirilecek. Bununla, çocuk kaçırma ve satışının önüne geçilmesi amaçlanıyor. 
     Yabancı uyruklu ve yurtdışında yaşayan Türk vatandaşlarının da evlat edinmesi SHÇEK'in iznine bağlı olacak. 
     Yurtdışına gönderilen çocukların bir yıllık izleme süresi de yurtdışı temsilciliklerince periyodik olarak gerçekleştirilecek. 
     
     EVLATLIK İSTEMEZSE BİLGİ VERİLMEYECEK 
     Evlatlık verilen çocuk küçük ise evlat edinenin soyadını alacak. Evlat edinen isterse çocuğun adını da değiştirebilecek. Yeni isim verilirken durumun farkına varacak yaşta olan çocuğun görüşü alınacak. 
     Evlat edinme ile ilgili kayıtlar belgeler ve bilgiler mahkeme kararı olmadıkça veya evlatlık istemedikçe hiçbir şekilde açıklanamayacak. 
     
</TEXT>
</DOC>
