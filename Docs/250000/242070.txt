<DOC>
<DOCNO> 242070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/asiy.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ercan'a uçuş başlasın' 
</HEADLINE>
<TEXT>


NATO toplantısı güvenliğini incelemek için Türkiye'ye gelecek olan ABD'li Bakan Mineta'ya, "Washington - Lefkoşa uçuşlarını başlatın" denilecek 

GÜLÇİN ÜSTÜN Ankara 


Türkiye, KKTC Ercan Havaalanı'nın uluslararası uçuşlara açılması umudunu yarın Türkiye'ye gelecek olan ABD Ulaştırma Bakanı Norman Mineta'nın ziyaretine bağladı. Ulaştırma Bakanı Binali Yıldırım, Mineta'ya, "Washington - Lefkoşa uçuşlarını başlatın" ricasında bulunacaklarını söyledi. 
Mineta, ABD Başkanı George Bush'un yanı sıra 62 ülkenin devlet başkanının katılacağı NATO zirvesi öncesi yapacağı ziyarette havalimanları ve boğazlardaki güvenlik önlemlerini inceleyecek. 
Zirve süresince olağanüstü güvenlik önlemleri alacak olan Türkiye de Mineta'ya, "Washington - Lefkoşa" uçuşlarının başlatılması isteğini iletecek. 
Yıldırım, "ABD'li bakanla görüşmemizde Ercan Havaalanı'na uygulanan uçuş ambargosunun kaldırılmasını isteyeceğiz" dedi. ABD'li yetkililerin Kıbrıs sorununun çözümünde Türkiye'nin gösterdiği gayret nedeniyle ambargoya yönelik yardımda kararlı olduklarını ifade eden Yıldırım, "Ancak uçuşların başlaması için biraz daha zamana ihtiyaç olduğunu, konunun üzerinde çalışılması gerektiğini söylüyorlar. Aslında böyle bir teklife kapalı değiller" diye konuştu. 
Yıldırım'ın Ercan Havaalanı'na ilişkin girişimi ABD'yle sınırlı kalmayacak. Slovenya'da 26 - 27 Mayıs tarihlerinde yapılacak Ulaştırma bakanları toplantısına katılacak olan Yıldırım, Kıbrıs konusunu burada da gündeme getirecek. Yıldırım, Avrupalı Ulaştırma bakanlarından Ercan Havaalanı için destek isteyecek. 

ABD'li bakana Ercan talebi 
Türkiye, Lefkoşa'ya direkt uçuşların başlaması için diplomatik girişimlerde bulunuyor. Bakan Yıldırım, Türkiye'yi ziyaret edecek ABD'li Bakan Mineta'dan "Ercan'a uygulanan uçuş ambargosunun kaldırılmasını" isteyecek. 


</TEXT>
</DOC>
