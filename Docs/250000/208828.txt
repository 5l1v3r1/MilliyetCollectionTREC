<DOC>
<DOCNO> 208828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko44.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, Deri Fuarı açılışında 'Çin istilası' sorularını yanıtladı.. 
</HEADLINE>
<TEXT>

     Devlet Bakanı Kürşad Tüzmen, Türk deri sektörünün modanın, markanın yaratıcısı sektör haline gelmesi gerektiğini söyledi. 
     Turkel Fuarcılık ve RDF Fuarcılık tarafından sektördeki 13 derneğin desteğiyle düzenlenen İstanbul Deri Fuarı, CNR Expo'da açıldı. 
     Bakan Tüzmen, fuarın açılışında yaptığı konuşmada Türk deri ihracatının geçen yıl yüzde 33 artığına dikkat çekti. 
     Avrupa Birliği'ne AB yapılan deri ihracatının yüzde 12'lerde kalmasının, dolar-euro paritesi nedeniyle halkın alım gücünün düşmesinin yanında ekonomik sıkıntıların esiri olduğunu belirten Tüzmen, AB tüketicisinin tercihine uygun, modaya yönelik ürünlerin ve malların üretilmesi gerektiğini söyledi. 
     Türk deri sektörünün sıkıntılı dönemlerden, depremlerden, Rusya krizlerinden geçmesine karşın ayakta kalmayı başardığını dile getiren Tüzmen, ''Hep beraber önümüzdeki günlerde güzel başarılara ulaşacağımıza inanıyorum. Hükümetimiz de önümüzdeki engelleri kısa zamanda telafi edecektir'' dedi. 
     Bakan Tüzmen, sektör temsilcilerinin Çin şikayetlerine işaret ederek şunları kaydetti 
     ''İhtisas serbest bölgelerinden başlayarak birtakım ayakkabı ve deri girişlerini Türkiye'de belli merkezlere taşımak zorundayız. Bunun dışında fiyatlandırmalar üzerinde de çalışmalarımız var. Emsal fiyat uygulamalarımız var. Bunları peyderpey devreye sokuyoruz ama bu yeterli olmayacak. Sizlerin tüm dünyanın öncüsü, modanın, markanın yaratıcısı sektör haline gelmenizi düşünüyoruz.'' Tüzmen gazetecilerin sorusu üzerine de, Türkiye'nin dünyada deri sektörünün liderliğine soyunacağını kaydetti. 
     Şu anda Türk deri sektörünün pazarda çok önemli yer edindiğini vurgulayan Tüzmen, ''Biraz girdi maliyetlerinin düzeltilmesi, diğer sıkıntıların önümüzdeki dönemlerde aşılmasıyla olağanüstü başarı gösterecekler diye düşünüyorum'' şeklinde konuştu. 
     
     ÇİNLİLER'İN İSTİLASI 
     Türkiye Deri Sanayicileri Derneği Başkanı Turgut Koşar da konuşmasında Çin tehlikesine dikkat çekti. Koşar, Bakan Tüzmen'e seslenerek şöyle dedi 
     ''Filmlerde uzaylılar, dünyayı istila eder. Çinlier, uzaylılardan önce davrandı, istilayı yerden başlattılar. Biz de Çinliler'in istilasından payımızı fazlasıyla aldık. 6 cent'e saraciye çanta, 20 cent'e binlerce ayakkabı girdi. Bizi her zaman desteklediniz. Sayın Bakanım gecikmeden olayların yasal kurallara oturtulması için yardım edin.'' Deri ve Deri Mamülleri İhracatçıları Birliği Yönetim Kurulu Başkanı Mehmet Büyükekşi de geçen yıl 1 milyar dolardan fazla deri ihracatı gerçekleştiren sektörün bu yıl da 1.2 milyar dolar ihracat hedeflediğini söyledi. 
     Büyükekşi, 2003 yılında Rusya'ya yapılan ihracatın dolar kurunun düşüklüğü nedeniyle yüzde 25 gerilediğine dikkat çekti. 
     Türkiye İhracatçılar Meclisi TİM Başkanı Oğuz Satıcı da ekonomide yaşanan sıkıntıların deri sektörünü de olumsuz etkilediğini ancak, verimli çalışarak başarısını devam ettirdiğini belirterek, şunları kaydetti 
     ''Para otoritesine seslenmek istiyorum. Bu sektörler çarpışa çarpışa da olsa mücadeleye devam edecek. Mücadelede çarpışa çarpışa ölmeyi tercih ederiz ama hiçkimse bizi Türkiye'ye, üretime, ihracata olan inancımızdan caydıramaz.'' 17 Ocak tarihine kadar açık kalacak fuarda, 344 firma ürünlerini sergiliyor. 
     
</TEXT>
</DOC>
