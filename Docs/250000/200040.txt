<DOC>
<DOCNO> 200040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo25.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Hırvatistan medyası da bizim kazandığımızı yazıyor 
</HEADLINE>
<TEXT>

     Avrupa Basketbol Ligleri Birliği'nin ULEB organizasyonu Erkekler Avrupa Ligi'nde A Grubu'nda yer alan ve grubundaki son maçında Cibona Zagreb karşısında kural hatasıyla yenilgi alan Ülkerspor, maçla ilgili resmi itirazını yaparak, sonucu beklemeye başladı. 
     Konuyla ilgili Ülkerspor'un Topkapı tesislerinde antrenör Tolga Öngören ile basın toplantısı düzenleyen kulübün genel müdürü Lütfi Arıboğan, maçta yapılan hata sonrası hukuki itirazlarını mükemmel bir şekilde yaptıklarını belirterek, ''Maçın bizim lehimize tescil edilmesini bekliyoruz'' dedi. 
     Karşılaşmayı normal şartlar altında yaptıklarını vurgulayan Arıboğan, ''3. periyotta masa hakemi ve teknik komiser hata yaptı. Bizim ürettiğimiz 2 sayı Cibona Zagreb lehine yazıldı. Amaya'nın basketinden sonra skoru önce 52-34 yazdılar. Daha sonra 50-36 yaptılar. Ancak gerçek skorun 48-36 olması gerekirdi'' diye konuştu. 
     Yapılan hatada kötü niyet aramadıklarını kaydeden Lütfi Arıboğan, şöyle konuştu 
     ''Ancak teknik komiserin Hırvat olması ve hatayı düzeltmemesi konuyu bu noktaya getirdi. Bu hata nedeniyle hakemler 2 defa masaya geldiler. Karşılaşma sonrası hakemler de raporlarını hemen yazmadılar. Hakemler dürüst rapor hazırladılar. Raporda, hata yapıldığı, skorun yanlış yazıldığı belirtildi. Dün kulüp olarak resmi başvurumuzu yaptık. Bu aşamada gerekli her şeyi yaptık. Kararı bekliyoruz. Ayrıca Hırvat gazeteciler de maçı bizim kazandığımızı söylediler. Maçın 68-67 bizim galibiyetimizle tescil edilmesini bekliyoruz.'' Arıboğan, konunun şu aşamada ULEB'in Disiplin Kurulu'nda olduğunu da vurgulayarak, ''10 gün içinde kararın verilmesi gerekiyor. Sanıyorum önümüzdeki hafta karar verilir. Olumsuz karar çıkması halinde bunu Ülkerspor ile ilgili karar olarak algılamayız. Konuya daha geniş perspektiften bakarız. Şu anda oluşmamış bir karar olduğu için yorum yapmak yanlış. Ancak olumsuz kararın çıkması mümkün değil. Hakem raporları varken olumsuz karar çıkmasına yüzde 1 bile ihtimal vermiyoruz'' diye konuştu. 
     
     ''BAŞKA KURAL HATASI DA OLDU'' 

     Maçın 1 sayı farkla bitmesinin skora önemli etki yaptığını dile getiren Arıboğan, sözlerini şöyle tamamladı 
     ''Maç içinde başka bir hata daha vardı. Cibona Zagreb'in antrenörü iki defa teknik faul almasına rağmen oyundan atılmadı. Hırvat antrenör İbrahim'i hücum sırasında tuttuğu için bir teknik faul aldı. Diğer teknik faulünü de hakeme ceketini atmak istemesi üzerine aldı. Devre arasında bu itirazımızı da yaptık. Ancak hakemler bir teknik faulü antrenöre değil, yedek kulübesine verdiklerini söylediler. Bu da sonucu direkt etkileyecek bir durumdu. Ancak hakemlerin bu kararı bunu engelledi.'' 
     
     ÖNGÖREN ''HIRVAT GAZETECİLER BİZİ KUTLADI'' 

     Ülkerspor Antrenörü Tolga Öngören, maç sonrasında Hırvat gazetecilerin karşılaşmayı Ülkerspor'un kazandığını söyleyerek, kendisini kutladıklarını dile getirdi. 
     Öngören, hatayı doğru zamanda tespit edip, itiraz ettiklerini vurgulayarak, ''Bu tespiti doğru zamanda yapıp itiraz etmemiz ve hakemlerin de bunu dikkate alması güzel bir durum'' dedi. 
     
</TEXT>
</DOC>
