<DOC>
<DOCNO> 207252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun22.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC liderleri Ankara'ya gitti... 
</HEADLINE>
<TEXT>

     KKTC Cumhuriyet Meclisi'nde temsil edilen partilerin liderleri, Başbakan Recep Tayyip Erdoğan'ın daveti üzerine Ankara'ya gitti. 
     Cumhuriyetçi Türk Partisi CTP Genel Başkanı Mehmet Ali Talat, Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş ile Barış ve Demokrasi Hareketi BDH Genel Başkanı Mustafa Akıncı Ankara'ya hareket etti. 
     UBP Genel Başkanı ve Başbakan Eroğlu, Geçitkale Havaalanı'nda gazetecilerin sorusu üzerine, CTP ve DP'nin ''işi bitirdiğini'' ifade ederek, koalisyon çatısının kurulması için komiteler oluşturulduğunu söyledi. 
     Başbakan Erdoğan'ın daveti üzerine Ankara'ya gittiklerini belirten Eroğlu, Ankara'da hükümet kurulması ve Kıbrıs zirvesiyle ilgili bilgi alacaklarını söyledi. Eroğlu, ''Ankara'nın tavrını öğrenmek, bizim için fevkalade önemli'' dedi. 
     Derviş Eroğlu, bir gazetecinin ''Ankara ziyaretinin hükümet oluşumunda olumlu veya olumsuz bir etkisi olur mu'' şeklindeki sorusuna karşılık şunları söyledi 
     ''CTP ve DP parti başkanlarının bugün görüştükten sonra yapmış oldukları konuşmadan çıkardığım, bu iş bitmiştir. Yani koalisyonun çatısını kurmak için komiteler kurulmuştur, öyle anlıyorum. Hayırlı olsun.'' Eroğlu, saat 14 00'de Başbakanlık Konutu'nda Başbakan Erdoğan ile görüşeceklerini, programda başka bir görüşme olmadığını, yarın adaya döneceklerini söyledi. 
     
     SERDAR DENKTAŞ ''BİTTİ DİYEMEYİZ'' 
     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş ise gazetecilerin, Eroğlu'nun ''Bu iş bitti'' mesajını aldığının hatırlatılması üzerine, ''Bitti diyemeyiz daha. CTP, bizim düşüncelerimizi değerlendirecek. Kabul edecek mi, etmeyecek mi, onu daha bize söylemediler. Onun için bitti diyemeyiz'' diye konuştu. 
     Denktaş, ''CTP'ye prensipte evet mi dediniz'' sorusuna cevaben de olumlu yaklaşımlarla çeşitli alternatifler sunduklarını belirterek, bunların bugün komitelerde görüşülmeye başlayacağını bildirdi. 
     Serdar Denktaş, komitelerde tıkanıklık olursa liderlerin devreye gireceğini ifade ederek, ''Aşabilirsek aşarız, aşamazsak birbirimize eyvallah deriz. Umarım aşılır'' ifadesini kullandı. 
     Denktaş, ''BDH Genel Başkanı Akıncı'nın VIP salonuna girmeden uçağa gitmesini nasıl değerlendiriyorsunuz Bu süreçle ilgili bir tepki midir'' sorusuna da ''Hayır, zannetmiyorum, alternatiflerimiz arasında onu dışlamadık'' yanıtını verdi. 
     Serdar Denktaş, başka bir soru üzerine de DP'nin hükümette olması halinde UBP'nin kendilerini desteklemesini isteyeceklerini söyledi. 
     
     TALAT ''DP'NİN ÖNERİLERİ DEĞERLENDİRİLECEK'' 
     CTP Genel Başkanı Talat da DP'nin önerilerinin komitelerde değerlendirileceğini belirterek, bunun hükümet kurmayla ilgili bir çalışma olmadığını söyledi. 
     Annan Planı ve Mayıs 2004 hedefiyle ilgili konuların da hükümet programında ortaya çıkacağını ifade eden Talat, ''ortak komite çalışmalarında BDH'nin neden yer almadığına'' ilişkin bir soruya karşılık, önerilerin DP'den geldiğini, bunun hükümet kurmayla ilgili olmadığını, üçlü koalisyon olması halinde BDH'nin de çalışmalara katılacağını söyledi. 
     
</TEXT>
</DOC>
