<DOC>
<DOCNO> 247449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko05.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan tavukçuluk taktikleri 
</HEADLINE>
<TEXT>


Bakan Unakıtan Tavukçuluk Fuarı'nı ziyaret ederek, sektör temsilcilerine 'lobi' taktikleri verdi 


Maliye Bakanı Kemal Unakıtan, CNR Fuar Merkezi'ndeki 22. Dünya Tavukçuluk Kongresi Fuarı'nı ziyaret ederek, sektör temsilcileriyle görüştü. Sektörün en önemli sorununun 'mısır' olduğunu belirten Unakıtan, "Mısırla meşhur olmuş bir bakanız. Oğlum mısır ithal etmiş diye, h l onları yazıyorlar" dedi. 
Türkiye'de mısır üretiminin talebin altında olduğunu belirten Unakıtan, "Tavuk da beklemez ki kardeşim. Boyuna yiyor. Sektörü mısırsız bırakmamak için her türlü gayreti göstermeye devam edeceğim" dedi. Unakıtan, ayrıca sektörün sesini daha çok duyurması gerektiğini kaydederek 'Bugüne kadar sektör olarak cılız cılız sesler çıktı' diye konuştu. 

'Eyvah yandık demeyin' 
Unakıtan, AB'nin et ihracına izin vermemesiyle ilgili olarak AB Daimi Temsilcisini arayıp konuyu takip ettiğini belirterek, sektör temsilcilerine "İyi lisan bilen adam tutun. Ben göndereyim, bu işi özel olarak takip ettireyim'' dedi. Unakıtan sektör temsilcilerinin, Tarım Bakanı ile görüşemediklerinden yakınmaları üzerine de "Bana 5 kişilik bir heyet hazırlayın. Ama ağzı laf yapan olsun. İthalat Genel Müdürü'nü çağırayım. İcap ederse Tarım Bakanı'nı çağırayım. Tarım Bakanlığı yarın, öbür gün taban fiyatı açıklayacak. Eyvah yandık demeyin. Şimdiden anlatın" dedi. 


</TEXT>
</DOC>
