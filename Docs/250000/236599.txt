<DOC>
<DOCNO> 236599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/spor/spo06.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan Çekip giderim 
</HEADLINE>
<TEXT>


Olimpiyatlardaki madalya umudumuz, son yıllarda çok çile çektiklerini söyledi, "Üst üste yaşananlar beni bezdirdi" dedi. Yücel Kop ise 11 gün çalıştıkları sahadan 12. gün kovulduklarını hatırlattı 


OLİMPİYATA hazırlandığı Antalya'da uygunsuz çalışma koşulları nedeniyle zor günler geçiren Süreyya Ayhan, patlama noktasına geldi. Son yıllarda kendisi ve yeni evlendiği antrenörü Yücel Kop'la ilgili olarak çok çile çektiğini söyleyen Ayhan, "Üst üste yaşananlar beni bezdirdi. Atletizmle ilgili - ilgisiz her konuda acı çektik. Birlikteliğimiz bize güç veriyor, ama hiç beklenmedik bir anda herşeyden vazgeçip, çekip gidebilirim" dedi. 
ANTRENÖRÜ ile ilişkisi uzunca süre tartışılan, koşu stili ve taktikleri sürekli eleştirilen, regl dönemi bile kamuoyuna mal olan, medyayla da zaman zaman sürtüşen Ayhan devam etti "Yaptığımız kolay bir iş değil, adeta işkence. Ben deli miyim ki, çektiklerimden sonra h l bu işi yapıyorum. Ama bir gün bırakıp, çekip gidersem, o zaman kiminle uğraşacaklar çok merak ediyorum. Zaten beni piste bağlayan tek şey halkımızın bana gösterdiği ilgi ve sevgi". 
ANTALYA'DA bekçinin kendisini tanımamasının önemli olmadığını, sorunun düzgün antrenman yapamaması olduğunu vurgulayan milli atlet, şöyle konuştu "Kimseye haber vermemişiz. Beni geçin, orada birçok genç milli atlet çalışıyor. Onların canı yok mu Sadece benim için yapılacaksa, yapılmasın". Yücel Kop da "11 gün çalıştığımız sahadan, 12. gün kovulduk, ertesi gün kilit vuruldu. 80 il müdürüne sorun nerede olduğumuzu bilir. Bir tek Antalya teşkilatı bilmiyor" dedi. 


</TEXT>
</DOC>
