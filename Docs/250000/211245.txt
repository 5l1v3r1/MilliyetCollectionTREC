<DOC>
<DOCNO> 211245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko16.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Arabuluculuk önerisini Erdoğan ortaya koydu 
</HEADLINE>
<TEXT>

     KKTC Başbakanı Mehmet Ali Talat, Başbakan Recep Tayyip Erdoğan'ın arabulucuk önerisiyle ilgili olarak, ''KKTC Hükümeti olarak Kıbrıs sorununun çözümüne katkı yapacak her türlü yardımı, özellikle Türkiye'den bu konuda gelmiş ve gelecek olan bu ve benzeri önerileri reddetmeyiz, destekleriz'' dedi. 
     Talat, Ömer Sabancı başkanlığındaki TÜSİAD Yönetim Kurulu ile yaptığı görüşmenin ardından basın mensuplarının sorularını yanıtlarken, Ulusal Birlik Partisi'nin koalisyonun yasal olmadığı gerekçesiyle Anayasa Mahkemesi'ne başvurusunu değerlendirdi. 
     Talat, ''Herkesin mahkemeye başvurma hakkı var. Sonuçta mahkeme de kararı verecektir. Hükümetimiz görev başındadır ve görevini yerine getirmektedir'' diye konuştu. 
     Talat, ''Sizin, Annan Planı için olmazsa olmaz şartlarınız nedir '' sorusu üzerine, kendisinin bu konuda ne düşündüğünün çok önemli olmadığını ifade ederek, şunları kaydetti 
     ''Burada hangi noktaya varacağımız önemlidir. Çünkü, bu sürecin birden fazla oyuncusu vardır. Biz de bunların bir tanesiyiz. Ama bunun özellikle pazarlık aşamasında detayına girerek tartışmanın da çok büyük sakıncaları var. Yani, olmazsa olmazlarımız nelerdiri ben burada söyleyemem. Çünkü, onu müzakere masasında söylemek zorundayız. Müzakere masasına hazırlanırken neleri hazırladığımı takdir edersiniz ki açıklamak çok mantıklı birşey değil. 
     Annan Planı'nın genel ruhu, özü, dengeli bir plan olduğu için genel kabul gören bir plandır. Ama, detayları epeyce tartışılmalıdır. Bizim görüşmeciliği sadece hükümet olarak yürütme kararlılığımız vardı. Ama öyle bir hükümet kuramadık. Seçim sonucu eşit çıktı. 25 Denktaş beyin görüşmeciliğine karşı olan, 25 de taraftarı olan çıktı. Dolayısıyla hükümetimiz, görüşmeleri hükümet ve cumhurbaşkanı birlikte yürütecektir diye bir ara formülle çözdü. Sonuçta hükümet ve cumhurbaşkanı birlikte yürüteceğiz.'' 
     
     ARABULUCULUK ÖNERİSİ 
     Mehmet Ali Talat, arabuluculuk önerisinin Başbakan Recep Tayyip Erdoğan tarafından ortaya konulduğunu da belirterek, ''Tarifini, arabulucunun rolünü, görevini, yetkilerini ortaya koymadı. O yüzden bu aşamada bu konuyla ilgili yorum yapmak istemiyorum'' dedi. 
     Bu görüşün mutlaka, bir çalışmanın sonucu olarak ortaya konulduğunu dile getiren Talat, ''KKTC hükümeti olarak Kıbrıs sorununun çözümüne katkı yapacak her türlü yardımı, özellikle Türkiye'den bu konuda gelmiş ve gelecek olan bu ve benzeri önerileri reddetmeyiz, destekleriz'' diye konuştu. 
     Başbakan Erdoğan'ın, Colin Powel ismini Bush'a önereceğinin hatırlatılması üzerine de Talat, ''Bilemiyorum. O konuyu isterseniz yorumlamayayım. Çünkü, öneri sahibinin yorumlaması daha doğru olur diye düşünüyorum'' dedi. 
     Talat, ''daraltılmış metin önerisine siz de destek veriyor musunuz '' şeklindeki soru üzerine de, Kıbrıs meselesinde en önemli noktanın Mayıs ayına kadar bir çözüme ulaşmak olduğunu vurgulayarak, şunları söyledi 
     ''Niye biliyor musunuz Çünkü, Mayıs'a kadar bir çözüme eğer ulaşmazsak Rum tarafı bütün Kıbrıs adına AB'ye giriyor. O zaman Türkiye'nin önüne çok ciddi engeller çıkıyor. Bırakınız Türkiye'nin AB sürecini, Türkiye'nin Kıbrıs Cumhuriyeti'ni tanıması, Kıbrıs Cumhuriyeti Cumhurbaşkanı'nın bırakınız dönem başkanlığını bir AB üyesi ülke devlet başkanı olarak Türkiye'ye yapacağı ziyaretlerin nasıl takdim edileceği, tabii bunun Kıbrıs'a, Kıbrıs Türkü'ne etkileri...Bunun yanında serbest ticaretin başlaması... Yani birçok husus ve bunun yanında Gümrük Birliği nedeniyle Kıbrıs Türk tarafına zorunlu olarak ambargo uygulanacak olması, Türkiye tarafından üstelik... 
     Tüm bunları düşündüğünüzde, Mayıs 2004'e kadar bir çözüm mutlaka şart. Bunun içinde en sağlamı, bunun herhangi bir anlaşmanın birinci derecede yasa olması için AB'de Mayıs'a kadar bir çözüm ve mutlaka bunun bir referandumla tescil edilmesi gereklidir. O bakımdan buna yol açabilecek alternatif öneriler mutlaka değerlendirilmelidir. Bu bağlamda o türden bir öneri, Kıbrıs sorununun çözümü doğrultusunda pratik ve somut öneri haline dönüşebilir veya öyle bir öneridir diyebilirim.'' 
     
     ÖMER SABANCI 
     TÜSİAD'ın yeni Başkanı Ömer Sabancı da, ziyarete ilişkin basın mensuplarına bilgi verirken, Mehmet Ali Talat'ı TÜSİAD'ı ağırlamaktan büyük bir memnuniyet duyduklarını ifade etti. 
     Sabancı, son zamanlarda Kıbrıs meselesinin geniş bir uzlaşmayla çözüm yoluna girdiğini izlediklerini belirterek, ''Annan Planı temelinde ve AB perspektifi içerisinde Mayıs 2004'den evvel çözümün gerçekleşmesi çok önemli. Bu bağlamda referandumun da müzakereler süresince çözümü kolaylaştıran bir mekanizma olacağına inanıyoruz'' diye konuştu. 
     KKTC Başbakanı Talat ile, çok faydalı bir görüş alışverişinde bulunduklarını belirten Ömer Sabancı, Başbakan Talat'a teşekkür ederek başarılar diledi. 
     
</TEXT>
</DOC>
