<DOC>
<DOCNO> 247398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur04.html </URL>
<DATE> 2004/06/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Liselere giriş sınavı, yarın yapılacak... 
</HEADLINE>
<TEXT>

     Fen, Anadolu ve bazı meslek liseleri ile Sosyal Bilimler Lisesi'ne öğrenci yerleştirmek amacıyla düzenlenen Ortaöğretim Kurumları Öğrenci Seçme ve Yerleştirme Sınavı liselere giriş sınavı-LGS , yarın yapılacak. 
     Polis Koleji Adaylık Tespiti ile Devlet Parasız Yatılılık ve Bursluluk için başvuran 8. sınıf öğrencilerinin de alınacağı sınava, toplam 689 bin 685 öğrenci katılacak. Ancak, bazı öğrenciler birden fazla sınav için başvuru yaptı. Bu nedenle Fen, Anadolu ve meslek liseleri ile Sosyal Bilimler Lisesi için 650 bin 210 öğrenci, Polis Koleji için 125 bin 786 öğrenci, Devlet Parasız Bursluluk ve Yatılılık için 64 bin 751 öğrenci yarışacak. 
     Sınav, Türkiye'de 81 il merkezi ile Muğla-Fethiye'de, yurtdışında ise Riyad, Medine, Cidde, Trablus, Aşkabat ve Lefkoşa'da yapılacak. 
     Sınav, saat 10.00'da başlayacak. Kimlik kontrolleri ve salonlara yerleştirmenin zamanında yapılabilmesi için, adaylar en geç 09.30'da sınava girecekleri okulda hazır bulunacak. 
     Adayların, sınav günü başı açık, temiz, düzenli ve aşırılığa kaçmayan bir kıyafet giymeleri gerekiyor. 
     Adayların, yanlarında, sınav kimlik kartı ve nüfus cüzdanı ile en az 2 adet kurşun kalem, silgi ve kalemtıraş bulundurmaları isteniyor. 
     Sınav salonuna çağrı cihazı, telsiz, cep telefonu gibi haberleşme araçları ile cep bilgisayarı, saat fonksiyonu dışında fonksiyonu bulunan aletler, defter, kitap sözlük cetvel ve benzeri araçlarla girilemeyecek. 
     Sınav, 2 saat sürecek. Tek oturumda gerçekleştirilecek sınavda, öğrencilere Türkçe, Matematik, Fen Bilimleri ve Sosyal Bilimler alanlarında 100 soru yönetilecek. 
     
     KONTENJANLAR 

     Fen ve Anadolu liseleri ile diğer bakanlıklara bağlı meslek liselerine, gelecek öğretim yılında toplam 125 bin 185 öğrenci yerleştirilecek. 
     
     Sınav sonucuna göre öğrenci alacak okul türleri ve kontenjanları şöyle 

     - Resmi Fen Liseleri 4 bin 800. 
     - Sosyal Bilimler Lisesi 96. 
     - Anadolu Liseleri 55 bin 210. 
     - Anadolu Meslek ve Anadolu Teknik Liseleri 38 bin 234. 
     - Anadolu Öğretmen Liseleri 9 bin 936. 
     - Anadolu İmam-Hatip Liseleri 11 bin 250. 
     - Özel Fen Liseleri 4 bin 711. 
     - Özel Meslek Lisesi 96. 
     - MEB Sağlık İşleri Daire Başkanlığı'na bağlı Sağlık Meslek Liseleri 160. 
     - Adalet Bakanlığı'na bağlı meslek liseleri 206. 
     - Tarım ve Köyişleri Bakanlığı'na bağlı Tarım Meslek Liseleri 380. 
     - Başbakanlık Tapu Kadastro Genel Müdürlüğü'ne bağlı Meslek Lisesi 60. 
     - Başbakanlık Meteoroloji İşleri Genel Müdürlüğü'ne bağlı Meslek Lisesi 46. 
     
     DİĞER OKULLAR 

     Polis Koleji'ne girecekler ile Devlet Parasız Yatılılık ve Bursluluk'tan yararlanacak öğrenciler için kontenjanlar, bu ay içinde belirlenecek. 
     Liselere giriş sınavı sonuçları, 2004 Temmuz ayının son haftasında ilan edilecek. 

     
</TEXT>
</DOC>
