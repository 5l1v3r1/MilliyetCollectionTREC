<DOC>
<DOCNO> 215822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur36.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyku bozukluklarına karşı mavi pijama 
</HEADLINE>
<TEXT>

     Hintli bir stres uzmanı, uyku bozukluklarına karşı mavi pijama önerdi. 
     Alman Rheinische Post gazetesinin internet sitesindeki haberine göre, Hintli stres uzmanı homeopat Mukesh Batra, mavinin çok sakinleştirici bir etkisinin bulunduğunu kaydederek, mavi pijama içinde, mavi bir yorganın altında uyunduğu takdirde, uykunun da kaliteli olacağını belirtti. 
     Yatağa girmeden önce, dakikada 72 vuruşu olan bir müzik parçasının da uyku için çok yararlı olacağını ifade eden Batra, bu ritmin, insanın kalp ritmine uygun olduğunu söyledi. 
     Batra, mum ışığında akşam yemeğinin de romantik olmasının yanı sıra iyileştirici etkisinin bulunduğunu kaydederek, uyku vaktinden hemen önce haber izlenmesini önermediğini belirtti. 
     
</TEXT>
</DOC>
