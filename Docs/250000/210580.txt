<DOC>
<DOCNO> 210580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas01.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem canlarından hem mallarından 
</HEADLINE>
<TEXT>

   İngiliz Foster ailesi, Antalya'da kazada ölen kızlarının böbreğiyle hayata dönen Meryem Kuşpınar'ın çocuklarını da okutacak 
      ALİ GÜLER Antalya DHA 
   
   Bundan beş yıl önce Side'ye tatile gelen İngiliz Foster ailesi, elim bir kazada kızları Justine Mary Foster'i kaybetti. 
   Yolun karşısına geçmeye çalışan 24 yaşındaki Justine'e, polisten kaçan bir otomobil çarptı. Beyin ölümü gerçekleşen Justine'nin bir böbreği Anamur'da yaşayan emekli öğretmen Şükrü Kemal Gündoğmuş'a, diğeri Antalya'da yaşayan Meryem Kuşpınar'a nakledildi. Bu nakille can bulan Kuşpınar, daha sonra Foster ailesi ile mektuplaşmaya başladı. Justine'nin annesi Jean Foster'ın birkaç kez de telefonla aradığını söyleyen Kuşpınar, dil bilmediği için konuşamasa da, mektupları İngilizce öğretmenlerine okuttu. 
   
   'Sürekli mektuplaşıyoruz' 
   İngiliz aile ile kızlarının böbreğini taşıyan Kuşpınar arasındaki ebedi dostluk, bu mektuplarla daha da pekişti. Gerisini Kuşpınar şöyle anlattı 
   "Mektuplarımda ona 'anne' diyorum. Bir mektupta çocuklarımın okul durumunu sordular. Durumumun iyi olmadığını söyleyince, çocuklarımı üniversite döneminde okutmaya söz verdiler. Kızım Gül lise 1, oğlum Çağrı ilköğretim 4'üncü sınıfa gidiyor. Üniversitede İngiltere veya Türkiye'de okutacaklar. Bana can verip çocuklarıma sahip çıktılar." 
   Justine Mary'in fotoğrafını yanından ayırmadığını da belirten Kuşpınar, sözlerini şöyle bitirdi "Moralim bozulduğunda onunla sohbet ediyorum. Gülen yüzünü gördükçe mutlu oluyorum. İngiliz aileyi hiçbir zaman unutmayacağım ve İngiltere'ye gideceğim." 
   
   
</TEXT>
</DOC>
