<DOC>
<DOCNO> 229500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/yture.html </URL>
<DATE> 2004/04/08/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Gel de yanma 
</HEADLINE>
<TEXT>

   
   Avrupa Topluluğu'nun kapısını böyle "aşındırsaydık", herhalde bu kadar emek ve uğraşa, saygı duyup, bizi "kontenjandan" içeri alırlardı. Ama yine olmadı, olamadı. Ne yazık ki basketbolun affı yok... 
   Ne din, ne dil, ne coğrafya, ne de bayrak tanımıyor bu spor, hatayı affetmiyor... Sen kalk, Benetton'u üç eksikle evinde yen, Tau Ceramica'yı iki maçta da denize dök, Olympiakos'u, Valencia'yı evine yolla, sonra ikinci raundda herşey istediğimiz gibi giderken git kupanın "averaj takımı" Union Olimpija'dan fark ye... Yani işin özeti bir çuval inciri berbat et, sonra da ayıklayabilirsen ayıkla pirincin taşını... 
   Şanssızlık yok muydu, evet vardı... Hakem hataları yok muydu, hem de "en kritik" anda vardı.. Son Skipper maçında Ender'in ayağına takılan ve hakemlerin "görmezden" geldiği çelme, belki de Efes'in final - four yolunda ayağına takılan en büyük çelmeydi. Ama ne demişler, eşeği sağlam kazığa bağlayacaksın, işi şansa, kadere bırakmayacaksın... 
   Şimdi Efes'i son saniye üçlüğüyle yenen, sonra da dün gece Pau Orthez'i yine "tek sayıyla" geçen Skipper Bologna için şanstan, hem de fazlasıyla söz etmek mümkün... Sporda "şans" ve "hakem" faktörü hep vardı, yine olacak... 
   Dün gece işte o, Efes'in dolaylı yoldan "ipini çeken" Union Olimpija'yı yenmek de yetmiyordu, yetmedi de... Tek üzüldüğümüz nokta, bu seviyelerde mücadele etmeyi "alışkanlık" haline getiren Efes'in yüzüp yüzüp kuyruğuna geldiği Final - Four'u yine son anda kaçırması... Adı üstünde bu bir spor, sporda yenmek de var, yenilmek de... Ama herhalde kaybetmenin en acısı "kılpayı" olsa gerek... 
   
      
</TEXT>
</DOC>
