<DOC>
<DOCNO> 230668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy14.html </URL>
<DATE> 2004/04/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Soysal'dan Danıştay'a BM taahütnamesi başvurusu Yok sayılsın 
</HEADLINE>
<TEXT>

     Bağımsız Cumhuriyet Partisi BCP Genel Başkanı Mümtaz Soysal, Başbakan Recep Tayyip Erdoğan'ın Birleşmiş Milletler'e BM verdiğini öne sürdüğü Kıbrıs ile ilgili taahhütnamenin ''yok hükmünde sayılması'' istemiyle Danıştay'da dava açtı. 
     Soysal, dava dilekçesinde, Anayasa'nın 90. maddesinin birinci paragrafında, ''Türkiye Cumhuriyeti adına yabancı devletlerle ve milletlerarası kuruluşlarla yapılacak andlaşmaların onaylanması, TBMM'nin onaylamayı bir kanunla uygun bulmasına bağlıdır'' hükmünün yer aldığı anımsattı. Soysal, dilekçesinde, Başbakan Erdoğan'ın, BM'ye gönderdiğini öne sürdüğü taahhütnameyle, Annan planının Kıbrıs'ta onaylanması durumunda TBMM'de bununla ilgili yasa çıkacağını, cumhurbaşkanınca onaylanacağını belirttiğini savunarak, şöyle dedi 
     ''Milletlerarası andlaşmaların onaylanmasını uygun bulmak TBMM'nin görev ve yetkileri arasındadır. Yasama organına ait bu yetki kimse tarafından kullanılamaz. Görev gaspında yönetim, yasama ya da yargı gibi başka bir erke ait yetkiyi kullanır. Yetki yönünden sakatlık, yönetsel işlemlerin en temel hukuka aykırılık nedenlerinden biridir ve kimi durumlarda yetkisizlik o kadar açık olur ki, yargı yerlerince işlemin yokluğuna karar verilir. Çünkü ortada iptal edilebilecek bir işlem bile yoktur. Görev gaspı bunun en açık örneğidir. 
     BM'ye gönderilen taahhütname, Danıştay Kanunu'nda belirtilen 'başbakanca alınan kararlardan' biridir. Türkiye Cumhuriyeti Başbakanı'nın, TBMM ve Cumhurbaşkanlığı adına taahhütte bulunma yetkisi yoktur.'' Dilekçenin sonuç ve istem bölümünde, ''Görev gaspı oluşturan Başbakan Recep Tayyip Erdoğan'ın 6 Nisan 2004 tarihinde BM'ye gönderdiği taahhütnamenin yok hükmünde olduğuna karar verilmesini dileriz'' denildi. 
     
</TEXT>
</DOC>
