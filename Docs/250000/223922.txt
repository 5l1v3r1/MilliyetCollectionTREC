<DOC>
<DOCNO> 223922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy02.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gençlerimizi seçim malzemesi yaptılar' 
</HEADLINE>
<TEXT>

   YÖK Başkanı Teziç, Milli Eğitim Bakanlığı'nı da suçlayarak, "Üniversitelerle uğraşacaklarına, danışma kurullarıyla zaman kaybedeceklerine, sorunları çözme gayretine girmeliler" dedi 
      ANKARA Milliyet 

   
   YÖK Başkanı Erdoğan Teziç, YÖK Yasa Taslağı üzerinde çalışmalar yapan ortak komisyondan çekilme kararının ardından Başbakan Recep Tayyip Erdoğan'ı da taraf olmakla suçladı. Teziç, hükümetin gençlerin geleceğini seçim malzemesi yaptığını söyledi. Rektörler Komitesi öncesi açıklama yapan Teziç, asıl sorunun, orta öğretimdeki programların uygulanmasından kaynaklandığını kaydetti. "Milli Eğitim Bakanlığı üniversitelerle uğraşacağına, danışma kurullarıyla zaman kaybedeceğine, bu sorunları çözme gayretine girmeli" diyen Teziç, şunları söyledi 
   "Bir baba olarak konuşuyorum. Evlatlarımızın akla dayalı, rasyonel temellerde oluşan bir eğitimden geçmesi zorunludur. Cumhuriyet verdiği eğitimle ayakta kalır. Bunun temeli laik eğitimdir. Yavrularımızın geleceği düşünülüyorken seçim meydanlarında bunu malzeme yapmak isabetli değil." 
   
   Amaç imam hatipler 
   Meydanlarda dile getirilen meslek liselerine farklı katsayı uygulamasının arkasında imam hatip sorununun yattığını ifade eden Teziç, Erdoğan'ı da şu sözlerle eleştirdi 
   "Başbakan'ın hakem olma konumu artık söz konusu olmayacaktır. Başbakan taraftır. Yüksek öğrenim öğrencilerine verilen bursların tek çatı altında toplanması yanlıştır. Siyasi iktidar kendine yakın genç bir kadro oluşturmak için böyle bir politikaya zemin hazırlıyor. Niye belediyeler devreye girerken üniversiteler devreden çıkıyor " 
   Üniversitelerarası Kurul ÜAK Başkanı Ayhan Alkış da, burs dağıtımının tek çatı altında yapılmasının Anayasa'ya aykırı olduğunu savunarak "Öğretim üyeleri para toplayıp öğrencilere destek olmaya başladı" dedi. 
   
   Sert bildiri 
   ÜAK bildirisinde de iktidarın bir dizi yasayla üniversiteleri çalışamaz hale getirdiği kaydedildi. Bildiride "Akademik ve idari kadroların kullanılması kısıtlanmıştır. Cari ve yatırım ödenekleri kesintilerle 2003'ün altına düşürülmüştür. Bina ve arazi tahsisleri iptal edilmiştir. Cumhuriyet tarihinde ilk kez üniversitelerin araştırma ödeneklerine el konulmuştur" denildi. 
   
   'YÖK'ün çekilmesi kabul edilemez' 
   Üniversite Öğretim Üyeleri Derneği Başkanı Prof. Dr. Kadir Erdin, yaptığı yazılı açıklamada, "YÖK'ün Yükseköğretim Yasa Taslağı çalışmaların-dan çekilmesi kabul edilemez" dedi. Edin şunları kaydetti "Yasa çalışmalarının rektörler ve YÖK üyeleriyle sınırlanıp öğretim üyelerinin görüşlerini aksettirebilecekleri Danışma Kurulu'nun dışlanmasını anlamakta güçlük çekiyoruz. YÖK'ün Milli Eğitim Bakanlığı ile çalışma-yı reddetmesi, görülmemiş bir olaydır." 
   
   YÖK personeli öğrenci dövdü 
   Rektörler Komitesi'nin toplantısı sırasında 12 kişilik bir öğrenci grubu, YÖK'ün Bilkent'teki binasına "YÖK - AKP - Sermaye Defol" yazılı bir pankart astı. Güvenlik görevlileri gruba müdahale ederken, bina içindeki arbedeye karışan YÖK personeli öğrencilere tekme attı. YÖK Genel Sekreteri Turgut Kılıç'ın araya girmesiyle yatışan tartışma, jandarmanın önlem almasıyla yeniden alevlendi. Kılıç, öğrencilere kimliklerinin iade edilmesini sağladı. 
   
   
   
   
</TEXT>
</DOC>
