<DOC>
<DOCNO> 231058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur02.html </URL>
<DATE> 2004/04/13/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
"Afife Tiyatro Ödülleri 2004" sahiplerini buldu 
</HEADLINE>
<TEXT>

     Sahneye çıkan ilk Müslüman Türk kadını Afife Jale'nin adını yaşatmak ve tiyatro sanatını teşvik amacıyla Yapı Kredi Sigorta A.Ş. tarafından bu yıl 8'incisi düzenlenen ''Afife Tiyatro Ödülleri'' sahiplerini buldu. 
     Lütfi Kırdar Uluslararası Kongre ve Sergi Sarayı'nda gerçekleştirilen ve sunuculuğunu Korhan Abay'ın üstlendiği ödül töreninde, geçen yıl hayatını kaybeden sanatçılar adına sahneye karanfiller bırakıldı. Kerem Yılmazer anısına eşi Göksel Kortay, Cem Karaca adına da eşi İlkim Karaca sahneye karanfil bıraktı. 
     Törende, Tiyatrokare'nin sahneye koyduğu ''Salı Ziyaretleri'', Yılın En Başarılı Prodüksiyonu ödülüne değer görülürken, aynı oyundaki rolleriyle Erol Keskin ve Yıldıray Şahinler Yılın En Başarılı Erkek Oyuncusu ödülünün sahipleri oldu. 
     İstanbul Şehir Tiyatroları'nın ''Gayri Resmi Hürrem'' adlı oyununun yönetmeni Ayşenil Şanlıoğlu Yılın En Başarılı Yönetmeni, oyuncuları Rozet Hubeş ve Şebnem Köstem de Yılın En Başarılı Kadın Oyuncusu ödülünü kazandı. 
     Yardımcı Rolde Yılın En Başarılı Kadın Oyuncusu ödülünü Tomris İncer, Yardımcı Rolde Yılın En Başarılı Erkek Oyuncusu ödülünü Deniz Özmen alırken, Yılın En Başarılı Müzikal ya da Komedi Kadın Oyuncusu ödülüne Yeşim Alıç, aynı kategoride Erkek Oyuncu ödülüne de Hakan Gerçek layık görüldü. 
     Yardımcı Rolde Yılın En Başarılı Müzikal ya da Komedi Kadın Oyuncusu ödülü Zerrin Tekindor'a, aynı kategoride Erkek Oyuncu ödülü Erdem Akakçe'ye sunuldu. 
     
     DİĞER ÖDÜLLER 
     Yılın En Başarılı Sahne Tasarımcısı ödülünü Feyza Zeybek, Yılın En Başarılı Giysi Tasarımcısı ödülünü de 2 oyunla Canan Göknil aldı. 
     Yılın En Başarılı Sahne Müziği dalında Can Atilla, Yılın En Başarılı Işık Tasarımcısı dalında Mahmut Özdemir ödüle değer bulundu. 
     Törende ''Muhsin Ertuğrul Özel Ödülü''nü Özdemir Nutku, ''Nisa Serezli Aşkıner Özel Ödülü''nü Işık Yenersu, ''Cevat Fehmi Başkut Özel Ödülü''nü Özen Yula, ''Tiyatroda Yeni Kuşak Özel Ödülü''nü Engin Hepileri, ''Yapı Kredi Sigorta Özel Ödülü''nü de Zeynep Avcı aldı. 
     Ödüller, Perihan Savaş, Gülriz Sururi, Çiğdem Tunç, Erol Evgin, Seray Sever gibi isimler tarafından sahiplerine sunuldu. 
     Törende, ''Lüküs Hayat'' opereti ile tanınan besteci Cemal Reşit Rey'in doğumunun 100. yılı dolayısıyla da mini bir anma konseri gerçekleştirildi. 
     Törenin sonunda, ödül alan sanatçılar hep birlikte basın mensuplarına poz verdi. 
     
</TEXT>
</DOC>
