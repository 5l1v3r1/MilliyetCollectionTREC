<DOC>
<DOCNO> 238122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy02.html </URL>
<DATE> 2004/05/07/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
Erdoğan, Genelkurmay'ın açıklaması için yorum yapmadı... 
</HEADLINE>
<TEXT>

     Başbakan Recep Tayyip Erdoğan, Genelkurmay Başkanlığı Genel Sekreterliği'nin, YÖK Yasa Tasarısıyla ilgili yaptığı açıklama konusunda, ''Bunlar ayak üstü konuşulmaz'' dedi. 
     Başbakan Erdoğan, Yunanistan'ın başkenti Atina'ya geldikten sonra, eşi Emine Erdoğan ile Yunanistan Başbakanı Kostas Karamanlis ve eşiyle ''Aile yemeği''nde bir araya geldi. Erdoğan, Karamanlis'in Rafina'daki villasında yaklaşık 3,5 saat süren yemeğin ardından, ikamet edeceği Grande Bretagne Oteli'ne gelişinde gazetecilerin sorularını yanıtladı. 
     Yemeğin nasıl geçtiği ve nelerin görüşüldüğünün sorulması üzerine Erdoğan, şunları söyledi 
     ''Gayet güzel bir yemek oldu. Tamamen diplomasinin dışında bir yemek oldu. Diplomasiyi bugüne bıraktık. Gayet hoş bir sohbet oldu. Türkiye ile Yunanistan arasındaki geçmişten bugüne gelen daha çok kültürler arası güzellikleri aramızda konuştuk. Ortak değerlerimizi konuştuk. Bu ortak değerler üzerine bina edilecek bir geleceği konuştuk.'' Erdoğan bir soruyu yanıtlarken, Atina'da yapılacak Olimpiyat Oyunları'na katılacağını bildirdi. 
     Başbakan Erdoğan, Genelkurmay Genel Sekreterliği'nin YÖK Yasa Tasarısı ile ilgili açıklamasının sorulması üzerine de ''Gündemimiz farklı. Bunlar ayak üstü konuşulmaz'' karşılığını verdi. 
     Yemeğe, Devlet Bakanı Mehmet Aydın ve eşi de katıldı. 
     
</TEXT>
</DOC>
