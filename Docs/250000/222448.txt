<DOC>
<DOCNO> 222448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Danışma Konseyi Toplantısı başladı... 
</HEADLINE>
<TEXT>

     Çokuluslu şirketlerin üst düzey yöneticilerinin katıldığı Yatırım Danışma Konseyi Toplantısı, Başbakan Recep Tayyip Erdoğan'ın başkanlığında İstanbul'da başladı. 
     Çırağan Sarayı'nda gerçekleştirilen toplantıya, saat 09.25'de gelen Erdoğan, otelin girişinde Devlet Bakanı Ali Babacan, Maliye Bakanı Kemal Unakıtan, İstanbul Valisi Muammer Güler ve Emniyet Müdürü Celalettin Cerrah tarafından karşılandı. 
     Başbakan Erdoğan daha sonra, toplantının yapılacağı ikinci kata geçti. 
     Yuvarlak masa düzeninde gerçekleştirilen toplantının açılışından önce katılımcılar aile fotoğrafı çektirdiler. 
     Basına kapalı devam eden toplantının açılışında Başbakan Erdoğan, Dünya Bankası Başkanı James Wolfensohn ve IMF Avrupa Direktörü Michael Deppler birer konuşma yapacaklar. 
     Toplantının öğleden önceki bölümünde ''Globalleşen Dünya Ekonomisi'nde Türkiye'' başlığı altında ''Bir yatırım yeri olarak Türkiye'nin diğer ülkelerle kıyaslanması, çok uluslu şirketler Türkiye'nin mevcut durumunu ve gelecekteki potansiyelini nasıl değerlendiriyorlar '' gibi konular ele alınacak. 
     Toplantının öğleden sonraki bölümünde ise ''Türkiye'de Yatırım Ortamı Nasıl İyileştirilmeli '' başlığı altında, ''Mevcut uygulamaların değerlendirilmesi, Türkiye'de yatırım ortamı nasıl daha iyi hale getirilebilir Önceliklerin belirlenmesi, yerel çalışma gruplarınca takip edilebilmesi için eylem planının belirlenmesi, alınacak tedbirlerin müzakeresi'' konuları değerlendirilecek. 
     Toplantının ardından, Başbakan Erdoğan'ın başkanlığında Yatırım Danışma Konseyi'nin belirleyeceği üyelerin de katılımıyla bir basın toplantısı gerçekleştirilecek. 
     
</TEXT>
</DOC>
