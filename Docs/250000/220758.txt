<DOC>
<DOCNO> 220758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo03.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Yenilgiyi hak ettik ancak skoru değil. Sorumlu benim 
</HEADLINE>
<TEXT>

     Beşiktaş Teknik Direktörü Mircea Lucescu ise Trabzonspor karşısında alınan yenilgiyi hak ettiklerini, ancak skoru hak etmediklerini söyledi. 
     Trabzonspor'un hak edilmiş bir zafer aldığını dile getiren Lucescu, ''Ancak, oyuna bakıldığında skor fazla aslında. Yenilgiyi hak ettik, ancak skoru değil'' dedi. 
     Siyah-beyazlı takımda bir problemin gözlendiğini ve hatalar yaptıklarını kaydeden Lucescu, ''Her maçta rakibe hediye veriyoruz. Valencia maçındaki gibi bu maçta da rakibe hediye verdik. Trabzonspor, çok istekli oynadı. Genel olarak bütün ikili mücadeleleri aldılar. Bu yüzden de hak ettiler. Önümüzde 10 maç var. Moralimizi toplayıp iyi işler yapmamız lazım'' diye konuştu. 
     Karşılaşmada 1-0'ken bir penaltılarının verilmediğini dile getiren Lucescu, penaltının verilmesi halinde oyunun çok daha farklı olabileceğini de kaydetti. 
     Yaptıkları hatalardan dersler çıkarmaları gerektiğini ifade eden Lucescu, şöyle konuştu 
     ''Hata, yine ufacık bir hatayla başlıyor. Neden yapıyoruz biraz düşünmek lazım. 3 maç arka arkaya bizi zor duruma düşürdüler. Bir kere daha sorumlu benim. Bu ekibin, son 10 maçta eskisi gibi olmasını sağlamam lazım. Sorumluluk bende ve bunu yapacağım.'' Lucescu, bir gazetecinin kötü oynayan futbolcular ayrılacak mı biçimindeki sorusuna da ''Hayır. Bence kötü oynamadık. Hatalar yaptık ama genelde iyi oynadık'' diye cevap verdi. 
     
     ZİYA DOĞAN İSTEKLİYDİK 

     Trabzonspor Teknik Direktörü Ziya Doğan, bordo-mavili futbolcuların bugün en önemli artısının kazanma istekleri olduğunu ve bunun da galibiyette önemli rol oynadığını söyledi. 
     Doğan, 3-0'lık galibiyetleri ile sona eren maçın ardından yaptığı açıklamada, özellikle ilk 15 dakika futbol adına önemli olan herşeyi yerine getirdiklerini belirterek, ''İlk golden sonra oyun disiplinimizden koptuk. İyi yer tutamadık, ancak ilerleyen dakikalarda kontrataklardan 3 gol bulduk'' dedi. 
     Doğan, kademe anlayışı olarak iyi bir görüntü verdiklerini de dile getirerek, şöyle konuştu 
     ''Beşiktaş yorgun geldi. Ağır bir sahada maç oynandı. Biz de bunun avantajını iyi değerlendirdik. Oyuncuların en önemli artısı kazanma isteğiydi. Bu, galibiyette bu önemli rol oynadı. Trabzonspor büyük bir camia. Oyuncular da bu maçın coşkusunu unutmalı, gelecek maçlara bakmalıyız. Bu galibiyeti büyütmenin bir anlamı yok. Önümüzdeki Ankaragücü maçına bakıyoruz.'' 
     
</TEXT>
</DOC>
