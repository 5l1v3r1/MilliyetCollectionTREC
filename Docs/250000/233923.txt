<DOC>
<DOCNO> 233923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur07.html </URL>
<DATE> 2004/04/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
YÖK, üniversiteleri AB'ye hazırlayacak 
</HEADLINE>
<TEXT>

     Yükseköğretim Kurulu YÖK , üniversitelerin Avrupa Birliği AB eğitim programlarında aktif yer alabilmesi için yönlendirme ve bilgilendirme işlemlerini yürütecek birim oluşturdu. 
     YÖK bünyesinde ''Avrupa Birliği ve Uluslararası'' adı altında kurulan birim, AB konusundaki tüm gelişmeleri takip edecek. 
     YÖK Başkanvekili Prof. Dr. Aybar Ertepınar, AA muhabirine yaptığı açıklamada, Türkiye'nin Avrupa yükseköğretim sistemine uyum sağlamak amacıyla imzaladığı anlaşmalar bulunduğunu ve bunlara ilişkin çalışmaların artık birim kurulmasını gerektirecek yoğunluğa ulaştığını kaydetti. 
     Ertepınar, birimin, AB eğitim programlarına ilişkin üniversiteleri bilgilendireceğini ve gerektiği noktalarda yönlendirme yapacağını kaydederek, ''Üniversitelerin, Avrupa yükseköğretim alanının parçası olması için gerekli her çalışmayı yürütecek'' dedi. 
     Ertepınar, birimin, daire başkanlığı olması amacıyla yasa teklifi hazırlanacağını da bildirdi. 
     Birim, AB mevzuatındaki değişiklikleri takip edecek ve yenilikler konusunda üniversiteleri bilgilendirecek. Özellikle projelerin ve başvuruların belirli bir takvime bağlı olması nedeniyle yürütülecek yönlendirme çalışmaları, fırsatların yakalanmasına katkı sağlayacak. 
     Birim, Türkiye'nin yer aldığı AB eğitim programlarını ve işleyişini takip edecek. Mesleki eğitimin kalitesini artırmaya yönelik Leonardo da Vinci, öğrenci ve öğretim üyesi mobilitesini öngören Erasmus, öğrencilerin yurtdışındaki eğitimlerinin kendi ülkelerinde tanınmasını sağlayacak Avrupa Kredi Sistemi gibi üniversitelerin entegre olmaya çalıştığı programlar tanıtılacak, üniversitelerin soruları yanıtlanacak, işleyişe ilişkin yol gösterilecek. 
     Üniversiteler ile iletişim, internet üzerinden network ağıyla sağlanacak. 
     Avrupa Birliği ve Uluslararası birimince yürütülecek faaliyetler, şöyle belirlendi 
     - YÖK adına projelerin takip edilmesi. 
     - Avrupa Komisyonu faaliyetlerinin takip edilmesi, Türkiye'yi ilgilendiren gelişmeler hakkında rapor hazırlanması. 
     - AB programları hakkında üniversitelere bilgi aktarımı, gereken noktalarda üniversitelerin katılımının sağlanması. 
     - Üniversitelerden ve ilgili kuruluşlardan gelen soruların yanıtlanması. 
     Avrupa Birliği ve Uluslararası birimi, AB konusundaki tüm gelişmeleri takip edecek. 
     Bu çerçevede Türkiye'nin yer almadığı eğitim programları da incelenecek. Oradaki gelişmeler de izlenerek, dahil olmanın sağlayabileceği avantajlar belirlenecek ve bu yönde çalışmalar yürütülecek. 
     
</TEXT>
</DOC>
