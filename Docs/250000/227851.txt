<DOC>
<DOCNO> 227851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun08.html </URL>
<DATE> 2004/04/02/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
İspanya'da 3 gazeteciye bombalı mektup 
</HEADLINE>
<TEXT>

     İspanya'da kimliği belirsiz kişiler tarafından 3 gazeteciye bombalı mektup gönderildiği, mektupların kimseye zarar verilmeden imha edildiği bildirildi. 
     İspanya İçişleri Bakanlığı, akşam üzeri Zaragoza kentindeki postaneye ulaşan mektupların şüpheli görülmesi üzerine bomba imha ekibinin çağırıldığını ve mektupların imha edildiğini belirtti. 
     Mektupların gönderildiği gazetecilerden ikisinin İspanya'nın sağ görüşlü gazetesi La Razon'un kurucu başkanı Luis Maria Anson ile Antena 3 televizyonu haber müdürü ve COPE radyosunda çalışan gazeteci Federico Jimenez Losantos olduğu kaydedildi. 
     Her mektup zarfının içinde patlamayı sağlayacak mekanizma ve 60 gram barut bulunduğu kaydedildi. 
     İçişleri Bakanlığı, olaydan sonra basın mensuplarına ve halka, şüpheli olarak gördükleri paket ve mektupları açmayıp polise haber vermeleri çağrısında bulundu. 
     
</TEXT>
</DOC>
