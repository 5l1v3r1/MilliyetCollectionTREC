<DOC>
<DOCNO> 241031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur02.html </URL>
<DATE> 2004/05/18/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Taksiyi gasp ettiler, yaşlı büfeciyi dövdüler .. 
</HEADLINE>
<TEXT>

     İzmir'in Karşıyaka ilçesinde, biri kadın 3 kişi, bindikleri taksinin şoförünü silahla tehdit edip aracını alarak kaçtı. Gaspçılar, Şemikler semtinde de yaşlı büfeciyi döverek hastanelik ettiler. 
     Bostanlı semti Mavişehir Spor Tesisleri yanında, 35 HPE 26 plakalı özel araç kaza yaptı. Araçta bulunan biri kadın 3 kişi, daha sonra Selman Çakmak'ın 46 kullandığı 35 T 55 plakalı taksiye müşteri olarak bindiler. Müşteriler, şoförü silahla tehdit ettiler, araçtan indirip, taksiyi alarak kaçtılar. 
     Taksi şoförünün ihbarı üzerine güvenlik güçleri operasyon başlattı. 
     Bu arada, taksi şoförünü silahla tehdit eden 3 kişi, Şemikler semti 6221. sokakta tekel büfesi çalıştıran Mustafa Köksal 69 adındaki yaşlı adamı da döverek hastanelik ettiler. Köksal, Karşıyaka Devlet Hastanesi'ne kaldırıldı. Mustafa Köksal'ın hayati tehlikesinin bulunduğu belirtildi. 
     Öte yandan, kaza yapan 35 HPE 26 plakalı aracın yanına Erkan İ. ve Serpil Y. adındaki kadın geldiler. Güvenlik güçleri, gelenleri yakaladılar. 
     Yapılan soruşturmada, yakalanan Erkan İ. ve kadın arkadaşı Serpil Y.'nin, taksi şoförü Selman Çakmak'ın aracını zorla alanlar olduğu anlaşıldı. Silah zoruyla alınan 35 T 55 plakalı araçla kaçan diğer kişinin yakalanmasına çalışılıyor. 
     Silah zoruyla alınan taksi, saat 08.00 sıralarında Çiğli ilçesinde Çiğli Ekmek Fabrikası karşısında terk edilmiş olarak bulundu. 
     Takside yapılan aramalarda tekel maddeleri ve yazar kasa ele geçirildi. Bu malların, Şemikler semtinde 6221 sokakta dövülen Mustafa Köksal'ın büfesinden çalındığı ortaya çıktı. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
