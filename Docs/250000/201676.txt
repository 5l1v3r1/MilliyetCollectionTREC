<DOC>
<DOCNO> 201676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo35.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk Türkiye'de maç yönetmek çok zor 
</HEADLINE>
<TEXT>

     Fenerbahçe'nin golcü futbolcusu Pierre Van Hooijdonk, Birinci Süper Lig'de maç yönetmenin çok zor olduğunu söyledi. 
     Hooijdonk, Samandıra Tesisleri'nde düzenlediği basın toplantısında, ligde mücadele eden birçok futbolcunun çoğu zaman rol yaparak hakemleri aldatmaya çalıştığını vurgulayarak, ''Bazı futbolcu arkadaşlarımız, yapılan faullerden sonra çok fazla rol yapıyor. Ben onların ayaklarının kırıldığını sanıyorum. 20 saniye geçtikten sonra bir şey olmadığını görüyoruz. Bu da maç yönetmenin zorluğunu ifade ediyor'' dedi. 
     Zaman zaman kendisinin de maçlardan sonra hakemlerden yakındığının hatırlatılması üzerine, Hollandalı futbolcu şunları kaydetti 
     ''Birkaç maçtan sonra Türkiye'de hücum oyuncusu olarak görev yapmanın çok zor olduğunu gördüm. Üstelik hakemler tarafından korunmadan. Birçok frikik kazanıyoruz ama bunlar genelde kaleye 40 metre mesafede olan frikikler. Hakemler, aynı faulleri kaleye yakın mesafede vermiyor. Bunu tespit ettim. Bu da benim ve takımımın gol şansını etkiliyor.'' Hooijdonk, görev yaptığı diğer ülkelere göre Türkiye'de hakemlerin çok daha kolay sarı kart gösterdiğinden de yakınarak sitemde bulundu. 
     Takımın gol yükünü Tuncay ile birlikte sırtlamasının, üzerinde bir baskı yaratmadığını anlatan Hooijdonk, gerek Tuncay'ın, gerekse Serhat, Rebrov ve Semih'in kendisinin alternatifi olabileceğini kaydetti. Hooijdonk, ''Rahatlıkla benim yerime oynayabilirler'' diye konuştu. 
     
     TÜRKİYE GÜVENLİ BİR ÜLKE 
     Van Hooijdonk, İstanbul'daki patlamalardan dolayı Türkiye'nin güvenli olmadığı konusunda yapılan yorumların gerçeği yansıtmadığını vurgulayarak, ''Bana göre Türkiye güvenli bir ülke'' dedi. 
     Bu olaylardan sonra İstanbul'a çok sayıda akrabasının ve dostunun geldiğini anlatan golcü futbolcu, bunun da İstanbul'da bir sorun bulunmadığını gösterdiğini kaydetti. 
     
     OYUN KURUCU SIKINTISI 
     Hooijdonk, takımda oyun kurucu mevkiinde görev verilen futbolcuların sürekli değişmesinin, bu bölgede sorun bulunduğunun göstergesi olduğunu söyledi. 
     Fenerbahçe'de lider futbolcu eksikliği bulunduğu görüşlerine katılmadığını da vurgulayan Hooijdonk, ''Takımımızda tecrübeli çok oyuncu var. Kaptanımız Ümit takımın elçiliğini çok iyi yapıyor. Futbolcularla diyaloğu en üst düzeyde. Oyun kurucu pozisyonunda sezon başından bu yana birçok kişi görev yaptı. Bunun için de bir sorun olduğunu düşünebiliriz'' şeklinde konuştu. 
     
     SON 2 AYDA BAŞIMIZA ÇOK ŞEY GELDİ 
     Hollandalı yıldız, ligde son 2 ayda oynadıkları maçlarda beklemedikleri sonuçlar aldıklarını ve rakiplerinden puan olarak uzaklaştıklarını kaydetti. 
     Beşiktaş ve Galatasaray'ın puan yitirdiği bazı haftalarda ellerine geçen şansı kullanamayarak, maçlarını kazanamadıklarını anlatan tecrübeli futbolcu, ''Son 2 ayda başımıza birçok şey geldi. Biz de puan kaybettik. Fark yavaş yavaş açıldı'' dedi. 
     Hooijdonk, Galatasaray ile yaptıkları derbi maçta Hakan Şükür'ün kafayla attığı golün bir benzerini Belçika'da oynarken Porto'ya attığını anlatarak, şunları söyledi 
     ''Trabzonspor'a attığım gol çok önemliydi, 3 puan kazandık. Beşiktaş karşısında da 1-0 yenikken 2 gol attım. Galatasaray maçındaki golümün maçı kazandıracağını düşünüyordum. Ama Hakan Şükür mükemmel bir kafa golü atarak sonucu belirledi. Ben bu golün benzerini Porto'ya attım, o maçı 2-1 kazanmıştık. En beğendiğim golüm ise Diyarbakırspor'a attığım frikik golüdür. Benim için gol krallığı hiç önemli değil. Önemli olan Fenerbahçe'nin şampiyonluğu.'' Fenerbahçe ile 2 yıllık kontratı olduğunu vurgulayan Hooijdonk, ''Hiçbir yerde bugüne kadar 'kontratım bittiğinde Hollanda'ya döneceğim' demedim. Eğer sonuçta iki taraf da memnun ise burada oynamaya devam ederim. Eğer böyle olmazsa bu iki tarafın da çılgın olması demektir'' dedi. 
     Fenerbahçe'nin genç kalecileri Recep ve Volkan'a da destek veren Hooijdonk, kaleci konusunda bir sorun yaşanmadığını, Recep ve Volkan'ın iyi duruma gelmesi için daha çok oynamaları gerektiğini söyledi. 
     
</TEXT>
</DOC>
