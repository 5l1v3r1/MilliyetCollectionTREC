<DOC>
<DOCNO> 246814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko15.html </URL>
<DATE> 2004/06/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
IMF Heyetini kabul eden Coşkun Birçok konuda bilgi alışverişinde bulunduk 
</HEADLINE>
<TEXT>

     Sanayi ve Ticaret Bakanı Ali Coşkun, IMF heyeti ile görüşmelerine ilişkin olarak ''Türkiye'nin gerçeklerine uygun politikaların yürütülmesi, KOBİ'lerin güçlerinin artırılması ve reel sektöre daha fazla destek verilmesi konusunda bilgi alışverişinde bulunduk'' dedi. 
     Bakan Coşkun, IMF Avrupa Bölümü Sorumlusu Michael Deppler başkanlığındaki IMF Heyeti'ni kabul etti. 
     Basına kapalı olarak Bakanlıkta gerçekleştirilen görüşmeye, Deppler'ın yanı sıra IMF İcra Direktörü Willy Kiekens, IMF Türkiye Masası Şefi Rıza Moghadam, IMF Türkiye Temsilcisi Odd Per Brekk ile Sanayi ve Ticaret Bakanlığı Müsteşarı Adem Şahin, Hazine Müsteşarlığı temsilcileri ve bakanlık yetkilileri katıldı. 
     Bakan Coşkun, yaklaşık bir saat görüşmenin ardından heyete çini tabak hediye etti. 
     Görüşmenin ardından basın mensuplarının sorularını yanıtlayan Coşkun, heyet ile gelecekte Türkiye'nin gerçeklerine uygun politikaların yürütülmesi, KOBİ'lerin güçlerinin artırılması, reel sektöre daha fazla destek verilmesi konusunda karşılıklı bilgi alışverişinde bulunduklarını söyledi. 
     4. Madde konsültasyon görüşmeleri ve önümüzdeki dönemde Türkiye-IMF ilişkilerinin nasıl bir seyir izleyeceğinin sorulması üzerine Bakan Coşkun, Türkiye'nin IMF'nin kurucu üyelerinden biri olduğuna işaret ederek, bugüne kadar ilişkilerin çok olumlu yönde geliştiğini kaydetti. Son stand-by anlaşmasının 2005 yılı başında sona ereceğini hatırlatan Coşkun, Türkiye'nin ekonomik bakımdan geldiği noktada değerlendirmeler yapıldığını ifade etti. 
     Yapılan değerlendirmelerden birisinin 4. madde uyarınca normal IMF ilişkileri çerçevesinde yapılan denetlemeler, ikincisinin ise stand-by anlaşması uyarınca 8. gözden geçirme olduğunu belirten Coşkun, ''Bu durumda Bakanlığımız da reel sektörden sorumlu olduğuna göre ve ekonomik model tamamen rant ekonomisinden reel ekonomiye dönüştüğü için sanayinin geldiği noktayı kendilerine anlattık'' dedi. 2005 yılında yatırımların daha da artması yönünde IMF'nin olumlu görüşlerini de aldıklarını dile getiren Coşkun, çalışmaların bu çerçevede iyi gittiğini bildirdi. 
     
     ''FAİZ DIŞI FAZLADA SERTLİK DE YOK, YUMUŞAKLIK DA'' 
     Faiz dışı fazla konusunda bir yumuşama olup olmadığını sorulması üzerine de Coşkun, ''Faiz dışı fazlada sertlik de yok, yumuşaklık da yok'' yanıtını verdi. 
     Şartların değerlendirildiğini ve Maliye Bakanlığı'nın raporlarının, Hazine Müsteşarlığı ve Sanayi Bakanlığı'nın sunuşlarının IMF heyetini oldukça rahatlattığını anlatan Coşkun, şunları kaydetti 
     ''Zaten artık istikrar içinde sürdürülen büyüme hedeflendiğine göre, büyüyen ekonomi kendi yatırımlarını da beraberinde getiriyor. İnanıyorum ki 2005 yılında yabancı sermayede de hareketlilik olacak.'' IMF ile 2005 yılında ilişkiler konusunda mesaj verilip verilmediği sorusuna karşılık da Bakan Coşkun, bunun temasların neticesinde çıkacağını ve kendi kanaatine göre, 8. gözden geçirmeden sonraki dönemde karar verileceğini söyledi. 
     
     ŞEKER FABRİKALARININ DURUMU 
     Şeker fabrikalarının durumuyla ilgili olarak da daha önce 28 fabrikadan 14'ünün zarar halinde olduğunu hatırlatan Coşkun, uygulanan politikalar çerçevesinde sadece depremden zarar gören Adapazarı Şeker Fabrikası'nın dışında dikkat çekecek zarar eden bir kuruluş olmadığını belirtti. 
     Coşkun, fabrikaların toplam 370 trilyon lira civarında kar ettiğine dikkat çekerek, şeker fabrikalarının verimli çalışması neticesinde gelinen sonucu heyetin çok takdir ettiğini ve memnuniyetle karşıladığını ifade etti. 
     
</TEXT>
</DOC>
