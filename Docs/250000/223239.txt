<DOC>
<DOCNO> 223239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas10.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Büyük bir grip salgını yaklaşıyor 
</HEADLINE>
<TEXT>

     Dünya Sağlık Örgütü DSÖ uzmanları, dünya genelinde ölümlere yol açabilecek tehlikeli bir grip salgınının her an başlayabileceği uyarısında bulundu. 
     DSÖ'nün salgınlar sırasında aşı geliştirilmesini hızlandıracak, ölümleri azaltacak temel çalışmaları yapmak amacıyla düzenlediği ve 100'den fazla tıp uzmanının katıldığı toplantıda, grip uzmanı Klaus Stöhr, muhtemel bir grip salgını hakkında bilgi verdi. 
     Stöhr, yaygın grip salgınları arasındaki ortalama zamanın 27 yıl 6 ay olduğunu, son salgından bugüne kadar 36 yıl geçtiğini hatırlatarak, ''İnsanlar 'Bunu atlattık' diyor, oysa ki burada bir saatli bomba var ve ne zaman patlayacağını bilmiyoruz'' dedi. 
     Geçmişte en etkili salgının 1918-1919 yılları arasında ortaya çıktığını, 40-50 milyon arasında insanın bu salgında öldüğünü belirten Stöhr, dünya çapında bir grip salgını çıkması durumunda çok sayıda can kaybına hazır olunması gerektiğini söyledi. 
     Tıp uzmanları, 3 gün sürecek toplantılarda salgın hastalıklarla mücadele yollarını tartışacak. 
     
</TEXT>
</DOC>
