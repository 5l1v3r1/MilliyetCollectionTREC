<DOC>
<DOCNO> 222990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/spo02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok pas kumpası 
</HEADLINE>
<TEXT>

   Gençlerbirliği'nin yorgun olduğunu düşünen Daum, futbolcularından çok pas yaparak rakibi oyundan düşürmelerini ve süratle atağa çıkmalarını istedi 
      YUSUF KOBAL 

   
   Daum'un imha planı 
   FENERBAHÇE Teknik Direktörü Daum, bugünkü kupa maçından turu çıkarmak için tüm planlarını yaptı. Gençlerbirliği'nin yorgun olduğunu düşünen Alman hoca, maçta oyuncularından çok pas yaparak rakibi oyundan düşürmelerini istedi. Sarı - Lacivertli çalıştırıcı, "Topu kapınca ne kadar süratli atağa çıkarsak, o kadar yorulur ve oyundan koparlar. Fizik kapasiteleri size yetişemez, bu üstünlüğü iyi kulanmalıyız" dedi. 
   
   'Uzatma istemiyorum' 
   KUPADA mutlaka finali isteyen Daum, "Gençlerbirliği seyirci baskısına da dayanamayacak. Ama biz seyircimize güvenip rehavete girersek maçı kaybederiz" diye konuştu. Alman hoca şöyle devam etti "İlk yarıda gol yemeden, atmalıyız. Maçın uzatmaya gitmesini istemiyorum. Ama uzatmaya giderse de bizim istatistiki bir üstünlüğümüz ve kondisyon avantajımız olacak. İşi uzatmamak gerek." 
   
   Avrupa'da da zirveye oynuyor    FENERBAHÇE, bu sezon attığı gollerle Avrupa'nın ikinci sırasına oturdu. Oynadığı 25 maçta 60 gol bularak 2.4'lük bir gol ortalamasına ulaşan Sarı - Lacivertliler'i, sadece İskoç Ligi'nde yer alan Celtic geçti. İskoçlar, 27 maçta 87 gol atarak 3.2'lik bir gol ortalaması buldu. Fener Ajax, Real Madrid, Milan, Arsenal ve Monaco gibi Avrupa'nın devlerini de geride bıraktı. 
   
   Saracoğlu kapalı gişe    FENERBAHÇE Yönetimi bilet fiyatlarını ucuz tuttu, bu nedenle maça büyük talep oluştu. 10 milyon liralık kale arkası biletlerinin tamamının tükendiği ifade edilirken, karaborsacıların da iştahı kabardı. Sezonun en ucuz maçı için İstanbul dışından da çok sayıda taraftarın geleceği vurgulandı. 
   
   İzmir iddiası    UEFA tarafından stadının zemini suni çimle kaplanacak olan Denizlispor'un 1 Mayıs 2004'ten itibaren stadına kepenk çekeceği öğrenildi. Buna göre, 33. haftada Fenerbahçe ile oynanacak karşılaşmanın, tarafsız bir sahada olacağı, iddia edildi. Yeşil - Siyahlılar'ın da tercihini İzmir'den yana kullanacağı vurgulandı. 
   
   
</TEXT>
</DOC>
