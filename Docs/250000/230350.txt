<DOC>
<DOCNO> 230350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/altan.html </URL>
<DATE> 2004/04/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kör kör parmağım gözüne... 
</HEADLINE>
<TEXT>

   
   BEKTAŞİYE sordular 
   - KKTC konusunda siyasal parti liderlerinin giriştiği yurtseverlik yarışına ne diyorsun erenler, sence hangisi daha yurtsever 
   Baba erenler, sakalını sıvazlayıp gülümsedi 
   - Onların yurtseverlik yarışı, üç şarap satıcısının "elim elin üstünde" fıkrasına benziyor, dedi. 
   Ve anlattı fıkrayı 
   Vaktiyle üç şarapçı oturmuş konuşuyorlarmış. 
   Biri 
   - Benim şarabın üstüne yoktur, demiş. Bir bardak içtin mi, tamam. Zom olur kütük gibi yıkılırsın. 
   İkincisi 
   - Benim şarabı içmeye bile gerek kalmaz, demiş. Şişesini şöyle azıcık kokla, yirmi dört saatte ayılamazsın. 
   Üçüncüsü sessiz dinliyormuş konuşmaları. 
   - Sen niye anlatmıyorsun şarabının nasıl olduğunu, demişler. 
   - Ne anlatacağım canım, demiş. Geçende bizim fıçılardan birini taşırlarken mahzende, bir damla düştü yere. Onu da oradan geçen bir fare yalayınca, hemen ayağa kalkıp göğsünü yumruklayarak nara atmaya başladı 
   "- Nerde o kedi, getirin o kediyi şimdi yiyeceğim onu. 
   - Peki erenler, anlattığın fıkraya göre KKTC tartışmalarında, fare kim oluyor 
   Bektaşi 
   - Vallahi bilemem, dedi kim Birleşmiş Milletler'in de, Amerika Birleşik Devletleri'nin de, Avrupa Birliği'nin de karşısına çıkıp, göğsünü yumruklaya yumruklaya 
   "- Kafamı kızdırmayın, hiçbirinizi adam yerine koyduğum yok benim ben ne diyorsam o olur, diye bol bol naralanıyorsa... 
   
   Nasreddin Hoca uyurken bağırmaya başlamış 
   - Kıvııır, kıvır... 
   Karısı uyandırmış Hoca'yı 
   - Ne bağırıyorsun öyle kıvıır, kıvır, diye 
   Nasreddin Hoca gözlerini ovuşturarak anlatmış gördüğü rüyayı 
   - Adamın biri beni minare şerefesine çıkardı parmağını arkama sokarak aşağıya sarkıttı. Kıvırmazsa tepe üstü yere düşeceğim. Ondan bağırıyordum. 
   Şimdi bir soru 
   - KKTC'de referandum öncesi, acaba böyle bir rüya gören olacak mı 
   
   Bekri Mustafa'ya 
   - Yahu, dediler, Kıbrıs'ın her iki kesiminde de, referandumdan önce sakalı tutuşanlar var. Sen Kofi Annan'ın yerinde olsan ne yapardın 
   Bekri 
   - Hiç, dedi, yanlarına gider rica ederdim, "Sigaramı yakabilir miyim " diye... 
   
   Durmadan geçmişiyle övünüp duran bazı parti liderlerini gördükçe, insan ünlü Alman ozanı Henri Heine'nin bir sözünü hatırlıyor. 
   Geçmişiyle övünüp duran bir aristokrata vaktiyle Heine şöyle demiş 
   - Zatıaliniz tıpkı patatese benziyorsunuz. 
   Adam anlamamış 
   - Neden, diye sormuş. 
   - Neden olacak, patatesin de sadece toprak altındaki bölümü değerlidir üstündeki hiçbir işe yaramaz. 
   
   Adamın biri ölmüş. Sevabıyla günahı denk geldiği için, ne cehenneme, ne cennete ikisi arasındaki yüksekçe bir yer olan arafa gitmiş. 
   Araftan cehennem de görünüyormuş, cennet de... 
   Cennette pek kimse yokmuş. Cehennemde ise, şezlonga uzanmış biri, dizine çırılçıplak genç bir kız oturtmuş, hem onu okşuyor, hem de öteki eliyle bir viski şişesini dikiyormuş ağzına. 
   Araftaki adam şaşırmış 
   - Bu ne biçim cehennem yahu, demiş. Cehennemlik kişi, bir elinde viski şişesi, dizinde çıplak bir kız, keyfedip duruyor. 
   O sırada arafta görevli bir melek yaklaşmış yanına 
   - Görünüşe aldanma, demiş viski şişesinin dibi delik, kızınki de değil. 
   Şimdi seçilmek için büyük harcamalar yapmış bir belediye başkanı için anlatıyorlarmış bu fıkrayı... 
   Ve ekliyorlarmış 
   - Uzaktan görünüşe aldandı ve henüz fark etmedi cehenneme düştüğünü... 
   
   Parti liderleriyle seçmenler, bir fırtına sonucu ıssız bir adaya düşmüş iki erkekle bir kadının hikayesine benzermiş. 
   İki erkekle ıssız adada kalan kadın, bir süre sonra, iki erkeğin yaptıklarından öylesine bunalmış ki, intihar etmiş... 
   Bir süre sonra da, erkekler cansız kadınla yaptıklarından öylesine bir iğrenme duymuşlar ki, kadını gömmüşler. 
   Ve bir süre sonra da, erkekler birbirlerine yaptıklarından usanmışlar, kadını yeniden çıkarmışlar mezarından. 
   Bir anlamda tekrar seçimler gelmiş yani... 
   
   Orhan Veli'den bir dörtlük 
   Cep delik, cepken delik, 
   Kol delik, mintan delik, 
   Yen delik, kaftan delik, 
   Kevgir misin be kardeşlik 
   
      
   
</TEXT>
</DOC>
