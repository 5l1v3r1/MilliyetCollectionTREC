<DOC>
<DOCNO> 224373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/yasam/yas01.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserli hücreye gen çipli müdahale 
</HEADLINE>
<TEXT>

   Harvard Tıp Fakültesi'nde, gen çipleri ile kanser hastasındaki ve sağlıklı kişilerdeki genler karşılaştırılıyor. Bu da hastalığın oluşmasında genlerin rolünü ortaya çıkarıyor 
      AYŞEGÜL AYDOĞAN Harvard Tıp Fakültesi - BOSTON 
   
   ÖNCÜLÜK ettiği kanser araştırmaları ve tedavileriyle dünyanın bir numaralı kanser araştırma merkezi unvanına sahip Harvard Tıp Fakültesi'ndeki son buluşlardan biri gen çipleri. Dana Farber Kanser Enstitüsü ve Whitehead Biyomedikal Araştırma Enstitüsü'nün geliştirdiği gen çipleri, yeni milenyumda hücrelerin genetik parmak izini izlemede ve kanserin daha iyi anlaşılmasında önemli bir adım olarak nitelendiriliyor. 
   
   Sonuç bir günde alınıyor 
   HARVARD Tıp Fakültesi Dana Farber Kanser Enstitüsü'ndeki araştırmacılar, gen çiplerinin akciğer, meme, bağırsak, prostat, lösemi ve diğer kan kanserlerini içeren geniş bir alanda büyük umut verdiğini belirtiyor. 30 - 40 bin genin tarandığı çiplerle sonuç bir günde alınıyor. Hem kanser hastasındaki hem de sağlıklı kişilerdeki genler karşılaştırılıyor. Bu da hastalığın oluşmasında genlerin rolünü ortaya çıkarıyor. 
   
   Tedaviye geçiş kolaylaştı 
   BRIGHAM and Women's Hospital Lenfoma Bölüm Başkanı Dr. Lawrence Schulman, yeni teknolojiyi şöyle anlattı "Gen düzeyinde kanser hücresinin nasıl oluştuğunu artık anlayabiliyoruz. Kanserin farklı tiplerinde değişik gen mutasyonlarını tanımlayabiliyoruz. Bu bilginin elde edilmesiyle doğrudan kanseri hedef alan tedavilere geçildi. Bir geni hedef alan ilk ilaç Evastin , geçtiğimiz hafta ABD'de piyasaya çıktı." 
   
   Parkinsona 'canlı hücre' tedavisi    McLean Hospital Rejenerasyon Araştırmaları Merkezi Direktörü Dr. Ole Isacson, parkinson ve diğer nörolojik hastalıklar için geliştirdikleri kök hücre tedavisi müjdesini verdi. Isacson, parkinsonda beyin hücreleri ve beyin için önemli olan 'dopamin' maddesininin kaybedildiğini belirterek şunları söyledi "Hücre kaybı ve dopamin eksikliği hastayı hareket edemez hale getiriyor. Bu nedenle dopamini yerine koymak lazım. Bu maddeyi yerine koyan ilaç var. Ama biz kaybolan dopamin hücrelerini yerine koymak için canlı hücre transferi üzerinde çalışıyoruz. Bunun için embriyon kök hücrelerini geliştirdik. Diğer kök hücrelerden farkı, dopamin üreten özelleşmiş hücre elde edilmesi. Şimdiye kadar bu özelleşmiş hücreler üretilememişti. Bunu başardık." 
   
   
</TEXT>
</DOC>
