<DOC>
<DOCNO> 232972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas20.html </URL>
<DATE> 2004/04/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tatlı isteği spordan sonra azalıyor... 
</HEADLINE>
<TEXT>

     Japon bilim adamları, sıçanlar üzerinde yaptıkları deneyde, spor yapmanın tatlı yeme isteğini azalttığını tespit etti. 
     Osaka Üniversitesi'nde görevli Koji Okamura ve ekibi, Amerikan Fizyoloji Birliği'nin Washington'da düzenlenen yıllık toplantısında, araştırma hakkında bilgi verdi. 
     Sıçanların kafesine içinde normal su ve şekerli su olan iki ayrı şişe yerleştiren bilim adamları, iki saat egzersiz tekerleğinde koşan sıçanların, egzersizden önce ve sonra hangi suyu tercih ettiğine baktılar. 
     Araştırma sonucunda, sıçanların egzersizden önce şekerli su, egzersizden sonra da şekersiz su içtikleri ortaya çıktı. 
     İnsanlarda da benzer davranışın bulunduğunu belirten bilim adamları, bazı atletlerin spordan sonra tatlı gıdaların tatlarını daha yoğun aldıklarını söylediğini ifade ettiler. 
     Bilim adamları, bunun spor sırasında salgılanan mutluluk hormonu endorfinle ilgili olduğunu tahmin ediyorlar. 
     
</TEXT>
</DOC>
