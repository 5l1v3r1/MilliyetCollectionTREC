<DOC>
<DOCNO> 228787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas14.html </URL>
<DATE> 2004/04/05/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
Polisin sürpriz ev ziyaretleri... 
</HEADLINE>
<TEXT>

     Gaziantep'te bir polis heyeti, Türk Polis Teşkilatı'nın 159. kuruluş yıldönümü etkinlikleri kapsamında ev ziyaretlerinde bulundu. 
     Emniyet Müdür Yardımcısı Mustafa Kaya ve beraberindekilerden oluşan heyet, ilk olarak Çıksorut Semti'nde Ramazan Üzümlü'nün evinin kapısını çaldı. Heyete kapıyı, şeker hastalığı nedeniyle 2 yıldan bu yana yatağa mahkum yaşayan 3 çocuk babası Ramazan Üzümlü'nün eşi Makbule Üzümlü açtı. 
     Polisleri karşısında görünce kısa süreli bir şaşkınlık ve heyecan yaşayan Makbule Üzümlü, uykudan uyandırdığı eşinin hastalığına ilişkin bilgi verdi, yardım isteminde bulundu. 
     Hastalığı nedeniyle çalışamadığını, komşularının yardımlarıyla yaşamaya çalıştıklarını belirten Ramazan Üzümlü, ''Allah için bana yardım edin. Tedavi olmak istiyorum, yeşil kartım yok. Tedavi olmak ve çalışıp çocuklarımın rızkını kazanmak istiyorum. Kaymakamlıktan da bir yardım alamadık. Bize yardım edilirse seviniriz'' dedi. 
     Emniyet Müdür Yardımcısı Kaya, Ramazan Üzümlü'nün tedavi edilmesi için ellerinden gelen çabayı göstereceklerini belirterek, aileye geçmiş olsun dileğinde bulundu. 
     Kaya ve beraberindekiler, ev ziyaretleri sırasında ailelere çiçek ve çeşitli hediyeler verdi. 
     
</TEXT>
</DOC>
