<DOC>
<DOCNO> 231923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/oztrak.html </URL>
<DATE> 2004/04/16/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
IMF üzerinden siyasetin hafifliği 
</HEADLINE>
<TEXT>

   
   Uluslararası Para Fonu ile yapılan son anlaşmanın tamamlanmasına bir yıldan az bir süre kaldı. 
   Türkiye 2001 yılı başında tarihinin en büyük krizini yaşadığında IMF desteği ile bir program uygulamaktaydı. Asya krizini izleyen bu dönemde IMF uyguladığı programlar nedeniyle zaten önemli bir baskı altındaydı. Kemal Derviş ülkeye krizin tepe noktasında geldi. Bu dönemde hem hükümete hem de IMF'ye duyulan güven en düşük seviyesine gerilemişti. 
   Yeni ekonomi yönetimi ülkenin bürokrasisi tarafından hazırlanan yerli bir programla ortaya çıktı. Ülkenin borç yükü hızla artmıştı. Krizle mücadelede toplumun katlanacağı fedakarlığın boyutunu dış finansman imkanı belirler. Piyasaların kapandığı bir ortamda IMF'nin desteğinin sağlanması kaçınılmazdı. Ancak IMF üzerinde krizdeki ülkelere kredi verilmesinde dikkatli olunması konusunda ciddi bir baskı vardı. Diğer taraftan ülkeyi krize sokmuş bir hükümetle yola devam ediliyordu. Bu elverişsiz ortama rağmen Türkiye IMF'den tarihindeki en yüksek kredi desteğini sağladı. Bu aynı zamanda IMF'nin de bir ülkeye kotasına oranla sağladığı en yüksek kredi miktarı idi. Bu gelişmede Kemal Derviş'in uluslararası kuruluşlarla müzakere tecrübesi, IMF'ye üye ülkelerin ekonomi yönetimleri ile karşılıklı güvene dayalı ilişkileri ve uluslararası konjonktürü zamanında değerlendirme özelliği büyük rol oynadı. 
   Bu krediye rağmen programın ekonomik gerçekçiliğinden, yerli özelliğinden ve sosyal önceliklerinden taviz verilmedi. IMF enflasyonda çok daha hızlı bir düşüş istiyordu, kabul edilmedi. Kamu işçilerinin ücretlerinin sınırlanması ve kamu çalışanlarının sayısının azaltılmasında IMF'nin radikal taleplerine rağmen sendikalarla asgari bir uzlaşma zeminine dayanan çözüm uygulandı. Bütçe harcamalarının azaltılması sürecinde yatırım ve eğitim, sağlık gibi sosyal harcamalarda fedakarlığın asgari seviyede tutulmasına önem verildi. Gerçekleştirilen yapısal reformların tamamına yakını ülkenin beş yıllık kalkınma planlarında daha önce öngörülmüş tedbirlerden oluşmuştu. 
   Türkiye'nin 2001 yılından bu yana ekonomide yaşadığı süreç ve elde ettiği sonuçlar hem bizim gibi ülkeler, hem de IMF için öğretici unsurlar taşıyor. 
   Krizden çıkışta uygulanacak programlar dış finansman imkanı, harcamaların kısılması ve yapısal bozuklukların giderilmesi gibi üç temel alanda çözüm üretilmesini gerektiriyor. Ancak bu çözümleri sağlayacak politikaların seçiminde ülkelerin önlerindeki oyun alanını genişletme imkanlarına sahip olabileceği görülüyor. Yani krizle mücadele programları her ülke için aynı olmak zorunda değil. Ülkelerin kendi önceliklerini yansıtabilecek programları yapmaları ve buna uluslararası kuruluşların desteğini sağlamaları mümkün. 
   IMF'nin bu oyun alanını kabul etmesi ve gerçekçi olmak kaydıyla ülkelerin kendi geliştirdikleri programları desteklemesi krizle mücadelede başarı şansını artırıyor. 
   IMF'nin sağladığı finansman imkanı kadar izleme sürecinin sağladığı şeffaflık ve program disiplini, güveni artıran ve dolayısıyla uyumun büyüme üzerindeki maliyetini azaltan bir faktör olabiliyor. 
   Türkiye'nin tecrübesi her şeyden önce IMF'nin her desteklediği programın ideolojik bir yaklaşımla IMF programı diye nitelenmesinin haksızlık olduğunu gösteriyor. IMF ile yolları ayırmaya veya birlikte yürümenin şekline karar verirken ülkenin gerçeklerinin ve sahip olunabilecek oyun alanının teknik olarak soğukkanlılıkla değerlendirilmesi gerekiyor. 
   Ancak Nobel ödüllü iktisatçı Stiglitz'in ülkemize gelmeden önce verdiği demeçler kadar Sayın Derviş hakkında "IMF'nin adamı" gibi gerçeklerden, bilimsellikten ve küresel vizyondan uzak siyasi suçlamaların yeniden canlandırılması IMF ile ilişkiler konusunun siyasetin ana malzemelerinden biri haline gelmesi riskini artıyor. IMF sırtından siyaset yapmanın ise kimseye faydası olmuyor. 
   
      
   
</TEXT>
</DOC>
