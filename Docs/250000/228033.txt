<DOC>
<DOCNO> 228033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur12.html </URL>
<DATE> 2004/04/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Konya'da suç örgütü... Karaman Ticaret Odası Başkanı da yakalandı 
</HEADLINE>
<TEXT>

     Konya ve İzmir'de düzenlenen operasyonlarda adam öldürme ve uyuşturucu ticaretine karıştığı ileri sürülen toplam 14 kişi yakalandı. Yakalananlar arasında bulunan Karaman Ticaret ve Sanayi Odası Başkanı'nın da 300 bin dolar karşılığında adam öldürtmek istediği ileri sürülüyor. 
     Konya Emniyet Müdürlüğü'nden yapılan açıklamada, Organize Suçlarla Mücadele ve İstihbarat Daire Başkanlıkları ile koordineli çalışmalar yürütülerek, Konya'da faaliyette bulunan bir organize suç örgütünün takibe alındığı bildirildi. 
     Elde edilen bilgiler ışığında İzmir'de ve Konya'da gerçekleştirilen operasyonlarda adam öldürme, gaspa teşebbüs, uyuşturucu satışı, sahte kimlik düzenlemek gibi suçlara karıştığı ileri sürülen F.F 44 , D.T 38 , A.Ç 35 , H.Ç 35 , A.N.K , E.T 18 , Z.K 20 , N.U 43 , B.T 27 , İ.Y 42 A.B 50 , H.K 25 , E.B.A 31 ve İ.Ç 25 yakalandı. 
     Açıklamada, çıkar amaçlı suç örgütü oluşturduğu ileri sürülen şüphelilerin Konya'da ''pehlivan'' lakaplı Mustafa Durna, Antalya'nın Akseki İlçesi'nde Suat Şaran ile organize suç örgütü lideri olarak bilinen Hüsamettin Bedercan'ın öldürülmesi olaylarına karıştığı ifade edildi. 
     Şüpheliler ile birlikte 7 değişik çap ve markada tabanca şarjörleri, 116 adet 9 mm, 49 adet 7.65 çapında dolu fişek, 3 seyyar dipçikli kalaşnikof marka 7.62 mm çapında dolu uzun namlulu silah, 2 bin 600 adet Extacy hapı, 2 kilo 568 gram kubar esrar maddesi ve 2 adet sahte nüfus cüzdanı ele geçirildiği bildirildi. 
     Yakalananlar arasında bulunan ve azmettirici olarak suçlanan Karaman Ticaret ve Sanayi Odası Başkanı A.B'nin de, bir kişiyi öldürtmek için 300 bin dolar karşılığında bir tetikçi ile anlaştığı ileri sürülürken, tetikçinin cinayet için birkaç kez keşif yaptığı, ancak olayı gerçekleştiremeden operasyon kapsamında yakalandığı öğrenildi. 
     Şüphelilerin, 4422 sayılı Kanun'a muhalefet, çıkar amaçlı suç örgütü kurmak, örgüt adına uzun namlulu tüfeklerle kalaşnikof ve tabancalarla 3 kişinin öldürülmesi, örgüte gelir temin etmek için uyuşturucu madde ticareti yapmak, sahte kimlik düzenlemek, gaspa teşebbüs suçlarından adliyeye sevk edileceği kaydedildi. 
     
</TEXT>
</DOC>
