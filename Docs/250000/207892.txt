<DOC>
<DOCNO> 207892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun23.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Alman basınında AB yolundan dönüş yok 
</HEADLINE>
<TEXT>

     Başbakan Recep Tayyip Erdoğan, Türkiye ile AB üyelik müzakerelerine başlanmamasının Türk halkını derinden yaralayacağını söyledi. 
     Erdoğan, Almanya'da yayınlanan Frankfurter Allgemeine Sonntagszeitung gazetesine verdiği demeçte, Türkiye'nin çok sayıda yasayı Kopenhag kriterlerine uygun olarak değiştirdiğini ve Türk halkının yüzde 75'inin AB üyeliğinden yana olduğunu hatırlatarak, ''AB üyelik müzakerelerine başlanmaması halkımızı derinden yaralar. Birçok kişi, 'Batı yine oyun oynadı' der. Hükümetim, Türkiye'nin AB üyeliği için her türlü çabayı harcamaya kararlıdır. Bu konuda hükümet, muhalefet ve halkımız birlik içinde'' dedi. 
     Erdoğan, ''Türkiye ne zaman AB üyesi olabilir '' sorusu üzerine, ''Bu bizim sorunumuz değil. Önemli olan üyelik müzakereleri için bir takvim almamızdır. Daha sonra tüm kriterleri yerine getirdiğimizde üye oluruz. Tabii ki, bunun bir an önce gerçekleşmesini diliyoruz'' diye konuştu. 
     Almanya'nın Türkiye'yi AB üyeliği konusunda desteklemeye devam edeceğine inandığını belirten Erdoğan, ''Belki bu konudaki isteğimizi Alman halkının da benimsemesi için daha iyi açıklamalıyız. Halklarımız arasındaki bağ çok güçlü'' dedi. 
     
     ANNAN PLANINDA BAZI DEĞİŞİKLİKLER YAPILMALI 
     Başbakan Erdoğan, Kıbrıs sorunuyla ilgili olarak da Kıbrıs'ta her halükarda iyi, adil ve sürekli bir çözüm bulunmasını istediklerini belirterek, BM Genel Sekreteri Kofi Annan'ın planı temelinde tartışılabileceğini, ancak planda bazı değişikliklerin yapılması gerektiğini söyledi. 
     Rum tarafının da sorunun çözümü için çaba harcaması gerektiğine işaret eden Erdoğan, ''Kıbrıs sorununu 1 Mayıs'tan önce çözebilmek için her türlü çabayı harcıyoruz. Ancak bu sorunun çözümü, Kopenhag kriterleri arasında yer almamaktadır. Bu konu aniden karışık bir paket içinde kapımıza getirilirse bu bizi üzer'' diye konuştu. 
     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın iadesi ile ilgili soru üzerine Erdoğan, ''Almanya gibi hukuk devleti olan ülkelerde mahkemelere ne yapmaları gerektiği söylenemez. Mahkemeler tümüyle bağımsızdır ve biz yargıya müdahale edemeyiz. Ancak hukuki yollardan Kaplan'ın iade edilmesini sağlamaya çalışıyoruz'' dedi. 
     Başbakan Erdoğan, Türkiye'de yaşayan ''Kürtlerin'' haklarıyla ilgili soru üzerine de ''Kürtler tümüyle eşittir. Avrupa Parlamentosu, başbakanlığa seçilmemden sonra Leyla Zana'nın yeniden mahkeme huzuruna çıkartılmasını istedi. Ben de insan hakları açısından Zana'nın durumuyla ilgilenilmesini anlayışla karşıladığımı söyledim, ancak sadece bir şiir okuduğum için hapse girdiğimi hatırlattım. Tüm haklarım elimden alındı. O zamanlar AB neredeydi '' diye konuştu. 
     Erdoğan, Irak'ta Kürtlerin federasyon isteğiyle ilgili soru üzerine de bunun Irak'ın geleceği açısından çok yanlış olacağını belirterek, ''Etnik sınırlar sağlıklı olmaz'' dedi. 
     Başbakan Erdoğan, türban tartışmalarıyla ilgili olarak da ''Seçimlerden önce bu sorunu çözmek istediğimizi söylemiştik. Bu sadece partimizin değil, tüm Türkiye'nin bir sorunu. Biz başörtüsünü bir sorun olarak görmüyoruz. Bazı çevreler, bunun sadece sorun olması için çaba harcıyor'' diye konuştu. 
     Başörtüsünün siyasi değil, dini bir sembol olduğunu belirten Erdoğan, ''Başörtüsü siyasi bir sembol olsaydı sadece belirli bir partinin taraftarları başörtüsü takardı. Ancak Türkiye'de tüm partilerden onbinlerce kadın başörtüsü takıyor. Türkiye, çoğunluğu Müslüman nüfusa sahip bir ülke. Bizim AK Parti olarak görüşümüz şudur isteyen taşısın, istemeyen taşımasın. Bu konuda hiç kimseye ne yapması gerektiği söylenemez. Bunu hiç kimse bir şey için gerekçe göstermesin'' dedi. 
     
     AVRUPA YOLUNDAN DÖNÜŞ YOK 
     Başbakan Erdoğan, Alman Welt am Sonntag gazetesine verdiği demeçte de Almanya'da sadece hükümetin değil, muhalefet partilerinin ve vatandaşların da Türkiye'nin Avrupa'ya bağlanmasını gerekli gördüklerine inandığını belirterek, ''Çünkü Avrupa'da kültürler çatışmasının meydana gelmemesi, aksine kültürlerin birlikte yaşamaları çok önemli. Türkiye bunun için en iyi adres. Avrupa yolundan dönüş yok'' dedi. 
     Almanya'da Türkiye'nin AB üyeliğine karşı olanların Türkleri yeteri kadar tanımadığını, Türklerin de kendilerini tanıtmak için fazla çaba harcamadıklarını ifade eden Erdoğan, Almanya'da yaşayan Türklerin bu konuda daha faal olmaları gerektiğini söyledi. Erdoğan, ''Biz reformları kendi insanımızın refah standardını yükseltmek için yaptık. 2004 yılı sonunda üyelik müzakerelerine başlasak da başlamasak da biz bu reformlara bağlı kalacağız'' diye konuştu. 
     Erdoğan, ''Türbanın Almanya'da kadınların baskı altında tutulmasının bir sembolü olarak görüldüğünün'' hatırlatılması üzerine de ''Bunu kabul etmiyorum. Eşim ve kızlarım da başörtüsü takıyor. Ve bunu ben kendilerini zorladığım için yapmıyorlar. Kızlarım üniversiteyi bitirmek üzereler. Eğitimli insanlar olmalarına rağmen başörtüsü taşımaya karar verdiler'' diye konuştu. 
     Erdoğan, Türkiye'deki laik sistemde her dine eşit davranıldığını kaydetti. 
     Başbakan Erdoğan ayrıca, 17 yaşından bu yana politikanın içinde olduğunu ve zor günler geçirdiğini belirterek, ''Dayanma gücünüzü neye borçlusunuz '' sorusu üzerine de ''İnandığım değerlere. Benim inancımda şöyle bir söz vardır halkına hizmet eden Allah'a hizmet eder. İnsana hizmet etmenin önemi büyüktür. Diğer her bir şeyi unutabilirsiniz'' dedi. 
     
</TEXT>
</DOC>
