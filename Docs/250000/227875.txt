<DOC>
<DOCNO> 227875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun32.html </URL>
<DATE> 2004/04/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İtalyan basını Er ve Kılıç uzun süredir izleniyordu 
</HEADLINE>
<TEXT>

     İtalyan basını, Perugia'da dün düzenlenen bir baskın neticesinde yakalanan DHKP-C militanları Avni Er ve Zeynep Kılıç'ın, uzun süredir takibat altında olduğunu yazdı. 
     Basına sızan bilgilere göre, en azından 2002 yılından bu yana Avni Er ve Zeynep Kılıç'ın telefon görüşmelerinin yanı sıra internet aracılığıyla yaptıkları yazışmalar kontrol altındaydı. Hücre evine dinleme cihazları yerleştiren İtalyan güvenlik birimleri, Avni Er ve Zeynep Kılıç'ı dışarıda dolaştıkları sırada da takip altında tutuyordu. 
     ''Sinan'' kot adlı Avni Er'in 33 , kendisiyle birlikte tutuklanan Maria Grazia Ardizzone 40 ile 2002 yılında yaptığı evliliğin, İtalya'daki oturma iznini uzatma amacıyla bir ''anlaşmalı evlilik'' olduğu iddiası da dinlenen telefon konuşmalarına dayandırılıyor. 
     La Repubblica gazetesinde çıkan haberde, Er'in 2002 yılında yaptığı bir telefon görüşmesinde, ''On gündür kadının peşindeyim. Ay sonunda oturma iznim sona erecek. Pazartesi günü bu işi halledip mutlaka resmi başvuruyu yapmam gerekiyor'' dediği belirtildi. 
     Bu arada İtalyan makamları, Er ve Kılıç'la birlikte tutuklanan Maria Grazia Ardizzone, Alessia Monteverdi 32 ve Moreno Pasquinelli'nin, birbirlerinin örgütsel faaliyetlerinden habersiz olmalarının mümkün olmadığı kanaatinde. 
     
     TELEFON KAYITLARI 
     Perugia Savcısı Nicola Miriano'nun imzaladığı, ihtiyati gözaltı talebini içeren 260 sayfalık tutuklama emrinde, 2'si Türk, 3'ü İtalyan beş sanık, ''uluslararası terör teşekkülü girişiminde bulunmakla'' suçlanıyor. 
     Savcılığın elindeki en önemli kanıtlar ise takibat sürecinde derlenen bilgilerden oluşuyor. İtalyan basınındaki haberlere göre, Avni Er'in yaşamında telefon görüşmeleri önemli bir yer tutuyordu. Er'in sadece Pasquinelli adına kayıtlı telefondan yaptığı görüşmeler için Kasım 2001 ile Mayıs 2003 arasında ödediği toplam para yaklaşık 4 bin 400 euro civarındaydı. 
     Hücre elemanlarının telefon görüşmelerinin bant kayıtlarının 56 bin saat, eve yerleştirilen cihazlarla kaydedilen konuşmaların ise 5 bin saat olduğu belirtiliyor. 
     İnternet aracılığıyla yapılan yazışmalar konusunda ise 10 bin saatlik bir kayıttan söz ediliyor. Takibat sürecinde Er ve Kılıç'ı 2 bin 500 saat boyunca peşlerine eleman takarak izlemiş olan İtalyan güvenlik birimlerinin elinde, onlara ait görüntülü kayıtların ise yaklaşık 3 bin saati bulduğu belirtiliyor. Örgüt elemanlarının şifreli yazışmalarını deşifre edebilmek için ise yaklaşık 600 saatlik zaman harcandığı ileri sürüldü. 
     
     SİLAH TEMİNİ 
     İtalyan basınına sızan bilgilere bakılırsa, Avni Er'in Perugia'daki faaliyetleri, DHKP-C'nin faaliyetlerini telefon ve elektronik posta aracılığıyla yönlendirmekten, belirli eylemleri telefonla üstlenmekten ibaret de değildi. Il Giornale gazetesine göre Avni Er, terör eylemleri için İtalya'dan Türkiye'ye mali kaynak ve silah aktarma konusunda da önemli bir rol oynamaktaydı. 
     La Repubblica gazetesine göre ise Avni Er, İtalya'daki solcu terör örgütleri için Türkiye'den silah ve militan temini gayreti içindeydi. 
     Telefon kayıtlarına istinaden kaleme alınan bir haberde, Avni Er'in Türkiye'yle yaptığı bir telefon görüşmesinde, ''İtalya'da yaklaşık 2 bin 500 katıldığı ciddi operasyonlar yapıldı. Bir tarih belirleyebilirsek, buraya yeni militanlarla birlikte silah da gönderin. Başka işler de programlayabiliriz. Ankara'ya bir eleman gönderip fişek ve askeri üniforma alacağız'' dediği ileri sürüldü. 
     
</TEXT>
</DOC>
