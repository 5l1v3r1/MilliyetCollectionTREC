<DOC>
<DOCNO> 247512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun06.html </URL>
<DATE> 2004/06/13/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Avrupa Parlamentosu seçimleri... 732 yeni üye belirleniyor... 
</HEADLINE>
<TEXT>

     Avrupa Parlamentosu'nun AP 25 ülkeden gelen 732 üyesi, bugünkü seçimlerle belirleniyor. 
     Seçimler için oy verme işlemi, Kıbrıs Rum kesimi, Yunanistan, Macaristan ve Litvanya'da TSİ 07.00'de başladı. 
     AB üyesi İngiltere, Hollanda, İrlanda ve Çek Cumhuriyeti'nde seçimler perşembe ve cuma yapılırken, İtalya, Malta ve Letonya'da halk dün sandık başına gitmişti. 
     Seçim sonuçlarının tüm AB ülkelerinde oy verme işleminin sona ermesinden sonra açıklanması bekleniyor. 
     AB'ye üye ülkelerde, seçimlerde oy hakkına sahip 350 milyon civarında kayıtlı seçmen bulunuyor. 
     Almanya, 99 parlamenterle AP'de en fazla temsil edilen ülkeler sıralamasında ilk sırada yer alırken, Fransa, İngiltere ve İtalya'nın 78'er sandalye hakkı bulunuyor. 
     AP'de, Polonya ve İspanya 54'er, Hollanda 27, Belçika, Yunanistan, Portekiz, Macaristan ve Çek Cumhuriyeti 24'er, İsveç 19, Avusturya 18, Danimarka, Finlandiya, Slovakya 14'er, İrlanda ve Litvanya 13'er, Letonya 9, Slovenya 7, Lüksemburg, Kıbrıs Rum kesimi, Estonya 6'şar, Malta ise 5 sandalye hakkına sahip. 
     
</TEXT>
</DOC>
