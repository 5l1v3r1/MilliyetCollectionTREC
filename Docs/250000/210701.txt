<DOC>
<DOCNO> 210701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo32.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex Fenerbahçe bana harika bir teklif yaptı 
</HEADLINE>
<TEXT>

     Fenerbahçe'ye transferi adeta yılan hikayesine dönen ve sonunda gerçekleşmeyen Brezilyalı futbolcu Alex de Souza, Cruzerio ile yaşadığı başarıları sürdürebilmek için takımında kaldığını açıkladı. 
     Alex, yayın hayatına yeni başlayan ''FENERBAHÇE TV''ye yaptığı açıklamada, transferi ile ilgili yaşanan gelişmeleri anlattı. 
     Fenerbahçeli iki yönetici ile görüştüğünü belirten Alex, ''Fenerbahçeli yöneticiler bana harika bir teklif sundular. Ancak, ben kulübüm Cruzerio ile çok iyi bir 2003 yılı geçirmiştim. Bunu devam ettirebilmek için kulübümde kalmayı istedim'' dedi. 
     Alex, daha önce İtalya'nın Parma takımından da yüksek ücretin söz konusu olduğu bir teklif aldığını ifade ederek, ''O teklif çok hızlı gelişmişti ancak, olumsuz sonuçlanmıştı. Fenerbahçe'nin teklifi de çok hızlı gelişti. Bana Fenerbahçe'yi, Türkiye'yi, İstanbul'u, kulüpte teknik direktörlük yapan Brezilyalı hocaları anlattılar. Çok olumlu şeyler duydum'' diye konuştu. 
     Fenerbahçe'de forma giyen Brezilyalı futbolcular Nobre ve Luciano'yu tanıdığını belirten Alex, Aurelio'yu ise tanımadığını söyledi. 
     Brezilyalı futbolcu, eşinin hamile olduğunu ve bir kız çocuğunun dünyaya geleceğini de dile getirerek, ''Eşim normal bir hamilelik yaşıyor. Umarım herşey yolunda gider'' şeklinde konuştu. 
     Fenerbahçe ile görüşmesinin ardından internet siteleri vasıtasıyla Fenerbahçeli taraftarlardan çok sayıda mail aldığını anlatan Alex, sarı-lacivertli taraftarlara teşekkür ederken, Fenerbahçe'ye de başarılar diledi. 
     
</TEXT>
</DOC>
