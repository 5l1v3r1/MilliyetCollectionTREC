<DOC>
<DOCNO> 241042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur13.html </URL>
<DATE> 2004/05/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkiye-Europol işbirliği anlaşması imzalandı 
</HEADLINE>
<TEXT>

     Emniyet Genel Müdürü Gökhan Aydıner, güvenlik güçlerinin suç ve suçlularla mücadele etmesi için teknolojiyi yakından takip ederek kendini yenilemesi, ulusal ve uluslararası işbirliği yapması gerektiğini belirtti. 
     Emniyet Genel Müdürlüğü ile Avrupa Birliği Polis Teşkilatı Europol arasında ''İşbirliği Anlaşması'' imzalandı. Emniyet Genel Müdürlüğünün Dikmen'deki binasında yapılan törende konuşan Aydıner, suç odaklarının gelişen teknolojiyi kendi amaçları doğrultusunda kullandığını ve suçun sınırları aşarak uluslararası boyutlara ulaştığını anlattı. Aydıner, özellikle terör ve örgütlü suçlar alanında sadece bir ülkenin mücadelesinin yetersiz kaldığını söyledi. 
     Güvenlik güçlerinin suç ve suçlularla mücadele etmesi için teknolojiyi yakından takip ederek kendini yenilemesi, ulusal ve uluslararası işbirliği yapması gerektiğini kaydeden Aydıner, işbirliğinin zorunlu hale geldiğini ifade etti. 
     Türk emniyet teşkilatının faaliyetlerini ve Europol'e üyelik sürecini de anlatan Aydıner, konuşmasında şunları kaydetti 
     ''Europol, AB'nin suç istihbarat faaliyetlerini yöneten yasa uygulayıcı bir kuruluştur. Amacı, ciddi uluslararası organize suçların önlenmesi ve mücadele edilmesinde üye devletlerin yetkili makamlarının etkinliğinin ve bunlar arasındaki işbirliğinin arttırılmasıdır. 
     Görevi ise, özellikle suç örgütlerini hedef alarak AB'nin suç örgütlerine karşı yasaların uygulanmasına yönelik çabalarına önemli bir katkıda bulunmaktır. 
     Bu görev bir organize suç örgütünün bulunması ve iki veya daha fazla üye devletin etkilenmesi halinde yerine getirilmektedir.'' 
     
     EUROPOL MÜDÜRÜ STORBECK'İN KONUŞMASI 
     AB ve dünya ülkeleri için terörizm ile mücadelede işbirliğinin çok önemli olduğunu vurgulayan Eropol Müdürü Jürgen Storbeck ise konuşmasında terörizmin global bir tehdit olduğunu belirtti. Storbeck, terörün önlenmesi, soruşturulması ve suçluların yakalanması için işbirliğinin gerekli olduğunu anlattı. 
     Terörün yanı sıra uyuşturucu, insan, silah ve mühimmat kaçakçılığı ile değerli evrak ve kredi kartı sahteciliği konularında da işbirliği yapılması gerektiğini belirten Storbeck, özellikle uyuşturucu ile mücadelenin etkin olabilmesi amacıyla 'Veri Tabanı'' kurduklarını söyledi. 
     
     ''TÜRKİYE BİZİM İÇİN AB'YE ÜYE ÜLKELER DEĞERİNDE'' 
     Eropol'ün yeni projelerinden de bahseden Storbeck, yasadışı göç ve insan kaçakçılığı konularında Doğu Akdeniz bölgesini kapsayan yeni projelerine Türk Emniyet Teşkilatı'nın da dahil olmasını umut ettiklerini belirtti. 
     Türk polisinin özellikle organize suçla mücadelede profesyonel çalışmalar yaptığını ifade eden Storbeck şunları söyledi 
     ''Türk polisinin yaptığı çalışmalar ikili işbirliği anlaşmalarına örnek teşkil etmektedir. Türkiye suç ve suçlulukla mücadele alanlarında köşe taşı niteliğindedir. 
     Bu anlaşma ile Türk polisinin mevcut tecrübelerini Europol'ün imkanları ile birleştirme fırsatı bulacağız. 
     Türkiye AB'ye üye bir ülke değil, ancak bizim için Türkiye AB'ye üye ülkeler değerindedir.'' 
     
</TEXT>
</DOC>
