<DOC>
<DOCNO> 238452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur28.html </URL>
<DATE> 2004/05/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Batman'da boş tanker alev aldı 4 yaralı 
</HEADLINE>
<TEXT>

     Batman'da temizlenmek istenen boş bir tankerin alev alması sonucu 4 kişi yaralandı. 
     Bayındır Mahallesi'ndeki olayda, 72 AD 972 plakalı boş tankeri temizlemek isteyen Süleyman Danış ve Mahmut Usta, tankerin alev alması sonucu içeride mahsur kaldı. 
     Mahsur kalan 2 kişiyi kurtarmak isteyen İhsan Danış ile Nusrettin Kanat da kurtarma çalışmaları sırasında zehirlenirken, itfaiyenin çabaları sonucu yangın söndürüldü. 
     Olayda yaralanan Nusrettin Kanat, Mahmut Usta ile Süleyman ve İhsan Danış Batman Devlet Hastanesi'ne kaldırıldı. Süleyman Danış, buradan Dicle Üniversitesi Tıp Fakültesi Hastanesi'ne sevk edildi. 
     İtfaiye ve sağlık ekiplerinin, müdahale etmeden olayı izlediklerini ileri süren İhsan Danış, ''Kardeşim ve arkadaşı içerideydi ve kimse müdahale etmedi. Onları kurtarmak için ekiplerden gaz maskesi istedik. Gaz maskesi bulamayınca, tankerin içine girmek zorunda kaldık. Böyle sorumsuzluk olmaz'' diye konuştu. 
     
</TEXT>
</DOC>
