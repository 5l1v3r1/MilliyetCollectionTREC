<DOC>
<DOCNO> 246056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur20.html </URL>
<DATE> 2004/06/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ebru Şimşek'in "iftira" davasında gerginlik... 
</HEADLINE>
<TEXT>

     Eski manken Ebru Şimşek'in Adlığ , ''Adnan Hocacılar Grubu Davası'' sanıklarından Seçim Köse'ye iftira ettiği gerekçesiyle yargılanmasına başlandı. 
     İstanbul 12. Asliye Ceza Mahkemesi'ndeki duruşmaya, tutuksuz sanık Ebru Şimşek ile müşteki Seçim Köse katıldı. 
     Duruşmada sorgusu yapılan Şimşek, ''Öncelikle Allah'ın adıyla yenim ediyorum ki, ben bu şahsı tanımam. Kendisini ilk defa görüyorum. Ben bayan olduğunu sanıyordum'' dedi. 
     Hakkında İstanbul ve diğer illerde açılmış 320 hukuk ve ceza davası olduğunu, bunlardan 80'inin lehine sonuçlandığını, bütün bu davalardaki iddiaların ''iftira'' ve ''hakaret'' olduğunu savunan Şimşek, ''Bu dava da, beni yıldırmak ve sindirmek adına açılmış davalardan biridir'' diye konuştu. 
     Maruz kaldığı bir şantaj olayından dolayı 1994 yılında şikayette bulunduğunu ve o günden bu yana ifadelerini değiştirmediğini belirten Şimşek, müşteki hakkında açılan davanın hazırlık aşamasında savcılığın isteği üzerine ifade verdiğini söyledi. 
     Şikayeti sorulan Seçim Köse de, yaklaşık 11 yıldır sustuğunu, ilk defa bu duruşmada konuştuğunu kaydederek, ''Silah zoruyla bir kaset çektirdiğim iddia ediliyor. Bu kaseti getirdim. 1.5 dakikalık bir görüntüdür. İzlenirse silah zoruyla bir şey yapılıyor mu yapılmıyor mu anlaşılır. İzlenmesini istiyorum'' dedi. 
     
     DURUŞMADA GERGİNLİK 
     Mahkeme hakimi Recep Akyüz'ün, kasetin görülmekte olan davanın konusu olmadığını bildirmesi üzerine söz alan müşteki avukatı Uğur Poyraz, hakime hitaben, ''Dosyayı yeterince okumadınız herhalde. DGM'de verilen ifadelerin konusudur kaset'' dedi. 
     Hakim Akyüz'ün, avukat Poyraz'a konuşmalarına dikkat etmesi gerektiğini söylemesi üzerine bir süre gerginlik yaşandı. 
     Avukat Poyraz, kaset izlendiği takdirde, ''sanığın kaçırıldığı ve tecavüz edildiği'' yönündeki iddialarının doğruluğunun ortaya çıkacağı yönündeki söylemleri üzerine söze karışan Ebru Şimşek, kendisine tecavüz edildiği şeklinde bir iddiasının olmadığını ifade etti. 
     Şimşek'in sözünü kesmemesi için uyarılması gerektiğini, oysa kendisinin uyarıldığını söyleyen ve ''Hanımefendi ağzını tutarsa... 10 yıldır bizim sayemizde gündemde kaldı'' şeklinde konuşan avukat Poyraz ile sanık Şimşek ve hakim Akyüz arasında kısa süren bir tartışma oldu. 
     Kasedin izlenmesine yer olmadığı yönünde karar veren hakim, eksikliklerin giderilmesi amacıyla duruşmayı erteledi. 
     
     İSTENEN CEZA 
     İstanbul Cumhuriyet Başsavcılığı'nca hazırlanan iddianamede, sanık Ebru Şimşek'in İstanbul DGM Savcılığı'nda verdiği ifadesi sonucunda, Adnan Oktar ve müşteki Seçim Köse'nin de aralarından bulunduğu 35 sanık hakkında dava açıldığı belirtiliyor. 
     Şimşek'in uygun olmayan şekilde çekilen görüntüleri nedeniyle yitirdiği itibarını telafi etmek düşüncesiyle Adnan Oktar ve müştekinin de aralarında bulunduğu kişilere hayali birtakım isnatlar yakıştırdığı ve şikayetçi olduğu, bu isnatlar öncesinde hazırladığı planların Filiz Karataş tarafından mahkeme huzurunda açıklandığı, bu şekilde sanığın ''iftira'' suçunu işlediği sonucuna varıldığı öne sürülen iddianamede, Şimşek'in, 3 ay ile 3 yıl arasında hapis cezasına çarptırılması isteniyor. 
     
</TEXT>
</DOC>
