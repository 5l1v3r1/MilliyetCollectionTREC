<DOC>
<DOCNO> 247665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/siyaset/siy04.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan artık torun istiyor 
</HEADLINE>
<TEXT>


ANKARA'DA BUNLAR KONUŞULUYOR 

Serpil Çevikcan 


Üçüncü çocuğunu da temmuzda evlendirmeye hazırlanan Başbakan Recep Tayyip Erdoğan'ın makam aracının bagajında yolunu kesen çocuklar için taşıdığı armağanlar dikkat çekici biçimde çeşitlendi. 
Armağanları haftada bir değiştiren Erdoğan, şu sıralar makam aracının bagajında bol miktarda bebek taşıyor. Bir süre önce de erkek çocuklarını sevindirmek için oyuncak arabalarla doldurduğu bagajıyla dikkat çeken Erdoğan, geleneksel armağanları bisküvi ve çikolatadan da vazgeçmiyor. Yakın çevresi üçüncü çocuğunun mürüvvetini 11 Temmuz'da görecek olan Erdoğan ve eşinin artık torun istediğini belirtiyorlar. 

Sezer'le de görüşmek istiyorlar 

Cezaevinden tahliyeleri, Kürt sorununun çözümü konusunda yeni bir dönemin işareti olarak kabul edilen eski DEP milletvekilleri Leyla Zana, Hatip Dicle, Orhan Doğan ve Selim Sadak, AKP'li Kürt milletvekillerinin de devreye girmesi sonucu tarihi bir ziyarete imza atarak Dışişleri Bakanı Abdullah Gül'le görüştü. Bunun bir zincirin ilk halkası olduğu önceki gün CHP lideri Deniz Baykal'a yapılan ziyaretle ortaya çıktı. DEP'lilere yakın kaynaklar, eski milletvekillerinin "barış ve demokratik çözüm" mesajını resmi makamlarla mümkün olduğunca "paylaşmak" istediklerini söylüyorlar. Dün başlayan Güneydoğu gezisinin ardından DEP'lilerin devletin diğer önemli noktaları ile de görüşmek istediği belirtiliyor. Bu çerçevede Cumhurbaşkanı Ahmet Necdet Sezer'le de görüşmeyi düşünen eski DEP'lilerin ne zaman talepte bulunacağı merak konusu. Daha çok merak edilen ise böyle bir randevu talebi geldiğinde Çankaya Köşkü'nün kapılarının açılıp açılmayacağı. 

Genelkurmay'dan 'çuval bilgisi' 

Ankara'ya geçen hafta bomba gibi düşen "çuvalın rövanşı alındı" haberini gazetelerde gören ve daha önce Genelkurmay tarafından Türk ve ABD askerlerinin sınırdaki temasıyla ilgili olarak bilgilendirilmediği ortaya çıkan Erdoğan, kurmayları aracılığıyla olayın gerçek yönlerini öğrenmiş. Genelkurmay, Başbakan'a da "ABD askeriyle sınırda bir temas oldu. Ama çuval geçirme yok" demiş. 
Erdoğan bu bilgiyi Genelkurmay'dan aldıktan sonra kurmaylarıyla açıklamanın hükümet tarafından yapılıp yapılmamasını tartışmış. Genelkurmay'la da görüşüldükten sonra açıklamanın askerler tarafından yapılmasına karar verilmiş. 

Bahçeli hasta mı 

Son haftalarda Ankara'da, MHP lideri Devlet Bahçeli'nin önemli bir sağlık sorunu yaşadığı yolundaki iddialar yoğunlaştı. Son dönemde kilo kaybına uğradığı belirtilen ve uyarılara rağmen günde iki paket Tekel 2000 sigarası tüketen Bahçeli'nin kardiyolojik bir sorunla boğuştuğu konuşuluyor. Kimi MHP'li kaynakların yorum yapmaktan kaçındığı, kimilerinin de peşinen yalanladığı iddialara göre, Bahçeli, Gazi Hastanesi'nde bir tedavi süreci yaşıyor. Bahçeli'nin kalbinde koroner bir problemin olduğu öne sürülüyor. Bütün bu iddialara karşın MHP lideri, sık sık objektiflerin karşısına çıkıyor. 


</TEXT>
</DOC>
