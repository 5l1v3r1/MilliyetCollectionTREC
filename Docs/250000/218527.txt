<DOC>
<DOCNO> 218527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko14.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kansere yakalanan memurun, baz istasyonları davası... 
</HEADLINE>
<TEXT>

     Yargıtay'ın önündeki baz istasyonlarına yakın bir odada çalışan ve kansere yakalanan Yargıtay 10. Ceza Dairesi'nde çalışan Zehra Tolunay'ın açtığı davada, mahkemenin baz istasyonlarının sökülmesi için verdiği kararın, Yargıtay 4. Hukuk Dairesi'nce onandığı bildirildi. 
     Tüketici Hakları Derneği THD Başkanı Turhan Çakar, konuyla ilgili Dernek Merkezi'nde düzenleği basın toplantısında, Yargıtay'ın kararına uygun olarak üç şirket tarafından Yargıtay'ın önünde kurulan baz istasyonlarının söküleceğini söyledi. 
     Kansere yakalanan Tolunay'ın THD Hukuk Komisyonu üyesi bir avukat aracılığı ile Ankara Asliye 9. Hukuk Mahkemesi'ne açtığı dava sonucu Yargıtay'ın aldığı kararın, çevre ve tüketici hukuku ile çevre ve tüketici sağlığına yaklaşım yönünden tarihsel ve çok büyük bir önem taşıdığını vurgulayan Çakar, şunları kaydetti 
     ''Çünkü, Yargıtay'ın bu kararında 'zarar görenin zararını değil, tesis ve işletme sahibinin tesisin işletmesinden dolayı kişilere, bu bağlamda çevreye bir zarar vermediği ve herhangi bir olumsuz sonuç yaratmadığını kanıtlaması gerekir' denilmektedir. 
     Yargıtay'ın kararında ''hiçbir hizmet, insan yaşamı kadar öncelik ve önem taşımaz' denilerek, tüketici ve çevre sağlığı açısından çok önemli bir hükme varılmıştır. Yargıtay'ın bu kararına uygun olarak, 1995 yılında üç şirket tarafından Yargıtay'ın önüne kurulan baz istasyonları ve mini link antenleri sökülecektir.'' Çakar, böylece Türkiye'nin her tarafında gelişi güzel kurulan, tüketici sağlığı açısından büyük bir tehlike oluşturan, Uluslararası Kanser Araştırmaları tarafından da muhtemel kanser yapan maddeler sınıfına alınan baz istasyonlarının sökülmesinin yolunun Yargıtay'ın kararı ile açıldığını söyledi. 
     Bu konuda tüketicilere görev düştüğünü belirten Çakar, tüketicilere ''mahallenizde, evinizin çevresinde, çalıştığınız işyerinde ya da işyerinin çevresinde, çocuğunuzun gittiği okul ya da kreşin çevresinde, yaşadığınız çevredeki camilerin minaresinde baz istasyonları varsa, Yargıtay'ın kararı emsal göstererek dava açınız'' çağrısında bulundu. 
     
</TEXT>
</DOC>
