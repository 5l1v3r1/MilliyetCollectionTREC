<DOC>
<DOCNO> 218349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo42.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize-Elazığ Düşmenin finali 
</HEADLINE>
<TEXT>

     Çaykur Rizespor, yarın sahasında oynayacağı Elazığspor maçının hazırlıklarını tamamlayarak kampa girdi. 
     Teknik Direktör Yılmaz Vural, Elazığspor ile yapacakları karşılaşmanın iki takım açısından da final niteliğinde olduğunu söyledi. 
     Elazığspor maçına ilişkin futbolcularıyla toplantılar yaptığını ve tüm hazırlıkları tamamladıklarını bildiren Vural, şöyle konuştu 
     ''Bu maç her iki takım açısından da final niteliğindedir. Bu nedenle Elazığspor maçını kayıpsız atlatmamız gerekiyor. Zor bir maç olacağını tahmin ediyorum. Elazığspor son haftalardaki çıkışını bizimle oynayacağı maçta da sürdürmek isteyecek. Çekişmeli bir maç olacak. Rakibimiz için gereken önlemleri aldık. Savaşan, koşan, eline geçen pozisyonları iyi değerlendiren tarafın bu maçtan galip ayrılacağını tahmin ediyorum.'' Yeşil-mavili ekipte sağ ayak adalesinde yırtık bulunan kaleci Murat ve hasta olan Sedlak'ın dışında eksik oyuncu bulunmadığını kaydeden Vural, ''Futbolcularımın bu maçı kazanacaklarına inancı tamdır. Onların bu motivasyonunu daha da artırmak için gayret gösteriyorum. Maça iyi konsantre olup, stressiz, telaşsız bir futbol ortaya koyabilir ve oyunumuzu rakibe kabul ettirebilirsek maçtan galip ayrılan taraf biz oluruz'' diye konuştu. 
     Çaykur Rizespor'un Elazığspor maçına şu 11 ile çıkması bekleniyor 
     ''Murat Şahin, Kürşat, Koray, Ahmet, Serkan Özdemir, Cem Baki, Zafer, Şener, Victoria, Okan, Saffet Akyüz'' 
     
</TEXT>
</DOC>
