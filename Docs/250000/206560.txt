<DOC>
<DOCNO> 206560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko09.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Benetton, İtalya'dan sonra en çok Türkiye'de satıyor... 
</HEADLINE>
<TEXT>

     Benetton Türkiye Genel Müdürü Zeynep Selgur, 2003'de cirolarının 65 milyon dolara yükseldiğini belirterek, ''Toplam satışın yüzde 32'sini Anadolu'ya yapıyoruz. Anadolu'da yayılımımızı sürdüreceğiz'' dedi. 
     Selgur, 18 yıldır Türkiye pazarında bulunan Benetton'un, 2003 yılında 41 ilde 187 mağaza ve 15 bin 326 metrekare satış alanına ulaştığını bildirdi. 
     Irak savaşı ve İstanbul'daki bombalı saldırıları içinde barındıran 2003'ün, perakende sektörü açısından zor bir yıl olduğunu ifade eden Selgur, ''Benetton Türkiye açısından başarılı geçen 2003 yılında fiili ciromuz 65 milyon dolara ulaştı. Toplam 3 milyon 200 bin adet de fiili satış gerçekleştirdik. 2002'ye göre ciroda yüzde 11, satışta yüzde 7 büyüme oldu'' diye konuştu. 
     Toplam satışın yüzde 32'sini Anadolu'da yaptıklarını aktaran Selgur, ''Benetton, Anadolu'da son derece yaygın ve iyi temsil edilen bir marka. Anadolu'da yayılımımızı sürdüreceğiz. Van ve Konya ile ilgileniyoruz'' dedi. 
     2003 yılındaki en önemli gelişmenin İtalya'nın, çok zor ve farklı bir pazarı bulunan İsrail operasyonunu Türkiye'ye vermesi olduğunu vurgulayan Selgur, Çin ürünlerinin istilasına uğrayan bu ülkeye mal satmaya başladıklarını ifade etti. 
     
     HEDEF TÜRK CUMHURİYETLERİ... 
     Türk Cumhuriyetleri ve Kafkaslar operasyonunun da Benetton Türkiye tarafından gerçekleştirildiğini ve bakir bir pazar olan Türk Cumhuriyetleri'nde daha da büyümek istediklerini ifade eden Selgur, şunları kaydetti 
     ''2004'de Türk Cumhuriyetleri'nde yayılımımızı sürdüreceğiz, İsrail'de Benetton olarak büyüyeceğiz. Büyükşehirlerde bazı alışveriş merkezleri, bulunmadığımız caddeler ve yeni yerleşim birimlerini de değerlendiriyoruz. Ciro bazında 2004'de minimum yüzde 10 büyüme hedefliyoruz. İsrail operasyonu 2003'de rakamlarımıza tam yansımadı. Bunun meyvelerini de 2004'de alacağız.'' Selgur, Benetton'un Hindistan ve Suriye'den sonra lisans verdiği 3 ülkeden biri olan Türkiye'nin, diğerlerinin yanında bir dev olduğunu belirterek, ''İtalya'dan sonra en çok satan 2. ülkeyiz'' dedi. 
     
     ''BÖLGENİN KALESİYİZ'' 
     Selgur, kriz yönetme konusunda son derece antrenmanlı olduklarını belirterek, ''Benetton'un Türkiye'ye güveni tam. Rakamlar onu gösteriyor. Türk Cumhuriyetleri ve İsrail'le birlikte bölgenin kalesiyiz'' diye konuştu. 
     Selgur, 2004 yılının hem şirketler, hem de tüketicinin alım gücünün yükselmesi adına daha iyi olacağını ve tüketimde bir canlılık yaşanacağını ifade etti. 
     Ege ve Akdeniz gibi turistik bölgelerde çok kuvvetli olduklarını, asıl başarılarının ise son 2 yıldır gerçekleştirdikleri Doğu ve Güneydoğu Anadolu'daki yayılım olduğunu kaydeden Selgur, özellikle Iğdır'ın bu işe yeni bir ivme kattığını söyledi. Selgur, şöyle devam etti 
     ''İlk hazır giyim markası olduğumuz Iğdır'da önemli satış rakamlarına ulaştık. Sezonda 2 bin 500-3 bin adet mal satıyoruz. Bu, bizim ve o bölge için iyi rakamdır. Orada bayrağımızın dalgalanması çok önemli. Iğdır'da en çok satan pantolonla Akmerkez ve Milano'daki de aynı. 
     Şu anda hızlı iletişim ve teknoloji sayesinde insanların beğenileri ve trendler paralellik arz ediyor. Beğeni, tercih ve renklerde fark bulunmamasına karşın, sadece bedende bölgesel fark var. İzmir'de kadın bedeninde en çok 36 satılırken, Gaziantep'te bu 40-42 olabiliyor. Karadeniz'de bedenler daha büyüyor, ama Ege ve Akdeniz'de küçülüyor. İstanbul'da ise ortalama beden 38.'' Selgur, Benetton'un Türk pazarında 18 yıldır taklit edildiğini ve özellikle son 2 yılda bu işin turistik bölgelerde ciddi boyutlara ulaştığını kaydetti. 
     
</TEXT>
</DOC>
