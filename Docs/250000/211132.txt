<DOC>
<DOCNO> 211132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/guncel/gun11.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble yol faciası 1 ölü, 1 yaralı 
</HEADLINE>
<TEXT>

   MERSİN DHA 
   
   Hükümetin Acil Eylem Planı'yla uygulamaya koyduğu duble yol projesinde facia yaşandı. Mersin - Antalya karayolunun Erdemli ilçesi yakınında yapımının üzerinden henüz bir tam kış bile geçmeyen duble yolda sağanak yağmur sonucu açılan bir çukur İbrahim Esmeyelim'in canına mal oldu. Mersin Kocahasanlı ve Kızkalesi arasındaki 16 kilometrelik bölümde, yazın duble yol çalışması başlatıldı. Yoğun tempoda süren çalışmalarla altyapı ve asfaltlaması bitirilerek, yol çift şeritte trafiğe açıldı. Ancak 3 trilyon lira maliyetle tamamlanan duble yolda, son şiddetli yağışlar sırasında çukurlar açıldı, yapılan yamalar da çözüm sağlamadı. Limonlu'daki köprüde oluşan çukursa, otomobilinin hakimiyetine kaybetmesine yol açtığı Esmeyelim'in ölümüne neden oldu. 14 Ocak'ta Esmeyelim'in otomobilinin takla attığı kazada, arkadaşı Ali Aşkın da ağır yaralandı. Kaza sonrası açıklama yapan Karayolları 5. Bölge Müdürü Mahmut Çelikcan ise, şunları söyledi "Beton asfalt olsa bunlar olmazdı ama onun maliyeti beş kat fazla. Ekonomik olması için çaba harcadık." 
   
   
</TEXT>
</DOC>
