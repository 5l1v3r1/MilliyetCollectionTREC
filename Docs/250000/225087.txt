<DOC>
<DOCNO> 225087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun10.html </URL>
<DATE> 2004/03/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Şeyh Yasin İsrail'e ateşkes mi önerdi 
</HEADLINE>
<TEXT>

     Gazze'de önceki gün öldürülen Hamas örgütünün kurucusu ve dini lideri Şeyh Ahmed Yasin'in, 1997 yılında İsrail'e 30 yıllık ateşkes önerdiği ileri sürüldü. 
     İsrail istihbarat servisinin eski üyelerinden Efraim Halevy, İsrail televizyonuna yaptığı açıklamada, Şeyh Yasin'in 1997'de İsrail cezaevinden nasıl salındığını anlattı. 
     Halevy, Şeyh Yasin'in, Ürdün'de Halid Meşal'i öldürmeye çalışan ve ardından yakalanan 6 Mossad ajanının serbest bırakılması karşılığında salındığını söyledi. 
     Dönemin Ürdün Kralı Hüseyin'in sırdaşı olduğunu belirten Halevy, Kral Hüseyin'in, 1989'da tutuklanan Şeyh Yasin'in 6 ajan karşılığında serbest bırakılması teklifini bizzat yaptığını belirtti. 
     Halevy, Şeyh Yasin'in, İsrail'le Filistin arasında 30 yıllık ateşkes anlaşması fikrini, cezaevindeyken, Meşal'e suikast girişimi düzenlenmeden önce ortaya attığını ve daha sonraki gelişmeler üzerine serbest bırakıldığını kaydetti. 
     Şeyh Yasin'in öneriyi, Kral Hüseyin aracılığıyla İsrail'e ilettiğini kaydeden Halevy, İsrail hükümetinin teklifi görüşmeye değer bulmadığını ve dönemin Başbakanı Benjamin Netanyahu'nun, Meşal'e düzenlenen saldırı öncesinde tekliften haberdar edilmemiş olabileceğini söyledi. 
     Halevy, ''Teklif ciddiye alınmamış olabilir. Ancak kesinlikle yapıldı'' dedi. 
     Şeyh Yasin, 1997'de serbest bırakıldıktan hemen sonra Associated Press'e yaptığı açıklamada, Batı Şeria ve Gazze Şeridi'ndeki tüm askerlerini çekmesi şartıyla İsrail'le 10 yıllık ateşkes anlaşması yapmaya hazır olduklarını söylemişti. 
     Şeyh Yasin'in teklifi kabul edilseydi Ortadoğu'daki durumun şu ankinden çok daha farklı olabileceğini belirten Halevy, teklifin şartları hakkında bilgi vermedi. 
     
</TEXT>
</DOC>
