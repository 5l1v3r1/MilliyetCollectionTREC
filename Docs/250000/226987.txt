<DOC>
<DOCNO> 226987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur20.html </URL>
<DATE> 2004/03/30/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bedri Baykam'dan Baykal'a istifa daveti 
</HEADLINE>
<TEXT>

     CHP eski Parti Meclisi Üyesi ressam Bedri Baykam, CHP Genel Başkanı Deniz Baykal'a ''istifa etme'' çağrısında bulundu. 
     CHP Genel Başkanı Baykal'a ''istifaya davet'' başlıklı mektup gönderen Baykam, ''Sayın Deniz Baykal, 28 Mart seçimlerinin sonuçları tüm yurtta sosyal demokratlar ve CHP'liler adına yine çok üzücü bir tablo oluşturdu'' dedi. 
     Mektubunda, ''Türkiye'nin Başkenti'nde, İstanbul, Gaziantep, Antalya ve tüm İç Anadolu'da belediyelerin AK Parti'ye kaptırıldığını'' kaydeden Baykam, özetle şu görüşleri savundu 
     ''Bu büyük mağlubiyeti kabul edilebilir ya da yenilir yutulur hale getirmek için onun hemen ertesinde yaptığınız basın toplantısında öne sürdüğünüz gerekçelerin hiçbiri partilileri veya kamuoyunu tatmin edemedi. Sayın Baykal, bu mağlubiyet her zerresiyle size aittir. 
     Sayın Baykal, bir an önce kurmay heyetiniz ve sorumluluğu paylaştığınız atamalarınızla beraber istifa etmeniz yalnız CHP'nin değil, Türkiye Cumhuriyeti'nin önünü açacaktır. Sizi tarih önünde parti yönetiminden çekilmeye, böylece partinin ve ülkenin içinde neden olduğunuz zararlara son vermeye davet ediyorum.'' 
     
</TEXT>
</DOC>
