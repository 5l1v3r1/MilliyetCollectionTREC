<DOC>
<DOCNO> 200589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko09.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te 156 milyon dolarlık özelleştirme sözleşmesi imzalandı... 
</HEADLINE>
<TEXT>

     Özelleştirmede bu yıl şimdiye kadar yapılan satışlar, halen imza ya da onay aşamasında olan satışların tamamlanması ile 542 milyon 239 bin 670 dolara ulaşacak. 
     Özelleştirme İdaresi Başkanlığı'nın ÖİB verilerine göre, bu yıl şimdiye kadar, ÖİB tarafından yapılan ihaleler sonucunda, 143 milyon 237 bin 165 dolarlık arsa, varlık, işletme ve tesis satıldı. Bu satışlar sonucunda, 122 milyon 159 bin 410 dolar gelir tahsil edildi. 
     Şirketlere verilen yetki çerçevesinde de Sümer Holding, SEKA, EBÜAŞ, THY, TEKEL, KBİ tarafından 13 milyon 619 bin 581 dolarlık taşınmaz veya hisse satışı gerçekleştirilirken, şirketler satış tutarının 9 milyon 631 bin 708 dolarlık bölümünü tahsil etti. 
     Buna göre, yılın 11 aylık döneminde, ÖİB ve yetki verilen şirketler tarafından 156 milyon 856 bin 746 dolarlık işletme ve varlık satışı tamamlanırken, bunun 131 milyon 791 bin 118 doları tahsil edildi. 
     
     İHALE SÜRECİ TAMAMLANAN SATIŞLAR 
     Verilere göre yılın 11 aylık döneminde, ÖİB 378 milyon 850 bin dolarlık, yetki verilen kuruluşlar da 6 milyon 2 bin 924 dolarlık özelleştirme ihalesini tamamladı. 
     Halen sözleşme imza veya ÖYK onayı aşamasında olan bu satışların toplam tutarı, 385 milyon 382 bin 924 dolar. 
     Bu satışların ÖYK tarafından onaylanması halinde, bu yıl şimdiye kadar yapılan özelleştirme uygulamalarının toplamı 542 milyon 239 bin 670 dolara ulaşacak. Bunun 522 milyon 87 bin 165 doları doğrudan ÖİB, 20 millyon 152 bin 505 doları da yetki verilen şirketler aracılığıyla gerçekleştirilmiş olacak. 
     ÖİB verilerine göre, aralarında TÜPRAŞ, PETKİM, ESGAZ, BURSAGAZ ve gübre fabrikalarının da bulunduğu 9 tesisin ihale süreci devam ederken, ATAKÖY Otelcilik, ATAKÖY Marina, ATAKÖY Turizm, TÜMOSAN, SEKA ve Sümer Holding'in bazı işletmelerinin de aralarında bulunduğu 13 işletmenin satışına ilişkin ihalelere yakın zamanda çıkılacak. 
     TÜGSAŞ'ın Türk-Arap Gübre, EBÜAŞ'nin YASATAŞ'deki hisselerinin, TDİ'nin 5 gemi ve 12 lojmanının satışına ilişkin ihalelerin iptalinden sonra, yakın zamanda bu satışlar için yeni ihale açılması bekleniyor. 
     
</TEXT>
</DOC>
