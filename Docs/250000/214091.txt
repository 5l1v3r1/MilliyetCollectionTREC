<DOC>
<DOCNO> 214091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo18.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor taraftarları iddialı... 
</HEADLINE>
<TEXT>

     Çaykur Rizespor Taraftarlar Derneği Basın Sözcüsü Erol Katmer, Fenerbahçe'yi kupa dışına iterek kendilerine yapılan haksızlığın cevabını vermek istediklerini söyledi. 
     Katmer, AA muhabirine yaptığı açıklamada, futbola hiçbir zaman intikam gözüyle bakmadıklarını ve centilmenlikten ayrılmayacaklarını belirterek, ''Bize Futbol Federasyonu'nun, Fenerbahçe taraftarının ve kulübünün yaptığı haksızlıklar vardı. Ancak biz onları unuttuk. Biz Karadenizliyiz. Onlara gereken cevabı sahada veririz'' dedi. 
     Fenerbahçe maçında tribünleri tıklım tıklım dolduracaklarını da ifade eden Katmer, ''Çaykur Rizespor'u seven herkesin Fenerbahçe maçı için bir çalışması olacaktır. Centilmenlikten ayrılmayacağız. Ama bize göstermedikleri ilgiyi biz onlara gösterecek değiliz. Fenerbahçe'yi kupa dışına iterek bize yapılan haksızlığın cevabını vermek istiyoruz'' diye konuştu. 
     Malatyaspor maçıyla bir çıkışa geçtiklerini de kaydeden Katmer, yeni teknik direktörleri Yılmaz Vural ve yeşil-mavili futbolculara güvendiklerini sözlerine ekledi. 
     
     BİLET FİYATLARI BELLİ OLDU 

     Rize Atatürk Stadı'nda çarşamba günü yapılacak karşılaşmanın bilet fiyatları belli oldu. 
     Numarasız tribün biletleri 5 milyon, kapalı numaralı tribün biletleri ise 10 milyon liradan yarın satışa çıkarılacak. 
     Fenerbahçe taraftarına ise 600 kişilik bir yer ayrılacağı bildirildi. 
     
</TEXT>
</DOC>
