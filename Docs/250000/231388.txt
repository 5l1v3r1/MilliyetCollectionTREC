<DOC>
<DOCNO> 231388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo32.html </URL>
<DATE> 2004/04/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Biyediç A. Sebatspor ile sezonun en önemli maçını yapacağız... 
</HEADLINE>
<TEXT>

     Bursaspor Teknik Direktörü Nejat Biyediç, Akçaabat Sebatspor ile hafta sonunda deplasmanda sezonun en önemli maçını yapacaklarını söyledi. 
     Nejat Biyediç, antrenman öncesinde düzenlediği basın toplantısında, 2-1 yenildikleri Trabzonspor maçında, sonuçtan çok takımın sahada istediği mücadeleyi gösterememesine üzüldüklerini bildirdi. 
     Maçtan sonra futbolculara, yapılan yanlışları hatırlattığını ve yinelememelerini istediğini anlatan Biyediç, ''Bu hafta önemli bir 3 puan kaybettik. Rakiplerimiz de 3 puan alınca tekrar puan farkı açıldı. Akçaabat Sebatspor ile sezonun en önemli maçını oynayacağız. Tüm Türkiye'nin şampiyonluk yarışından bile daha çok merakla beklediği bir maç olacak'' diye konuştu. 
     Biyediç, ''final'' niteliği taşıyan maçın berabere bitmesi veya yenilmeleri durumunda ligde kalma şanslarının yalnızca ''matematiksel'' olarak kalacağını vurgulayarak, şunları söyledi 
     ''Bu maçta hem taktik hem de futbolcuların göstereceği mücadele ve hırs üst düzeyde olursa, istediğimiz sonucu alabiliriz. Sonuç olarak herşey bize kalıyor. Sahaya çıkıp onlardan daha iyi bir takım olduğumuzu göstermek zorundayız. Galibiyetten başka sonuç düşünmüyoruz.'' Bir gazetecinin, ''Futbolculara kötü futbolun nedenini sorduğunuzda, ne cevap aldınız '' sorusunu Biyediç, ''Tabii stres olduğunu, hata yapmaktan çekindiklerini söylüyorlar. Ancak çok da mantıklı bir cevap veremiyorlar. Bundan daha kötü bir duruma düşemezsiniz. Artık herşeylerini, sahaya yansıtmak zorundalar'' diye yanıtladı. 
     Biyediç, Sertan'ın kadro dışı bırakılma nedeninin sorulması üzerine de, ''Sertan daha önce 2-3 kez antrenmanda bu tür tatsız olaylar yaşatmıştı. Hele hele böyle zor bir dönemde bu tür olaylar yaşanmamalı. Bu saatten sonra mücadele edecek oyunculara ihtiyacım var. Sadece kendisini düşünen oyuncularla bu savaşı kazanamazsınız. Kim olursa olsun bu tür davranışlara izin verilmeyecektir. Kendisini sezon sonuna kadar kadro dışı bıraktık'' yanıtını verdi. 
     
</TEXT>
</DOC>
