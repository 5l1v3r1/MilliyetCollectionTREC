<DOC>
<DOCNO> 245851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/guncel/agun.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onlar bizi öldürüyor, boğazlarını kesmeliyiz' 
</HEADLINE>
<TEXT>


Filistinli çocuklar için, ölüm ve İsrail'den nefret etmek, yaşamın parçası haline gelmiş. Başlıktaki cümle, bir militanın değil, 6 yaşında bir çocuğun dudaklarından döküldü 

Ayça Atay Ramallah 

Ramallah'ın girişindeki Kalandiya kontrol noktasında İsrail askerleriyle Filistinli çocuklar arasında sık sık çatışmalar yaşanıyor. Filistinli çocukların elinde taş ve sapanları var, İsrail askerlerininse plastik mermileri ve gaz bombaları. Bu çocuklar şiddetle çok erken yaşta tanışıyor. İsrail askerlerinin açtığı ateş sonucu her yıl birçoğu yaşamını kaybediyor. Filistinlilere göre ülke "açık hava hapishanesi", yaşam koşullarıysa dayanılmaz. 
Filistin Ulusal Yönetimi'nin merkezi olan Ramallah'ta, Yaser Arafat'ın kararg hıyla tüm bakanlıklar ve resmi dairelerin bulunduğu kente giriş çıkışlar İsrail askerleri tarafından kontrol ediliyor. Kentin giriş noktası olan Kalandiya kontrol noktası gece 22.00'de kapanıyor. O saatten sonra acil durumlar dışında, kentten çıkış yapmak mümkün değil. 

HAMAS'ın 'gıdası' yoksulluk 
Filistin'de şiddet, çocukların gündelik yaşamının parçası olmuş. Kalandiya yakınlarındaki mülteci kampının duvarları, sloganlar ve çatışmalarda ölen silahlı örgüt militanlarının fotoğraflarıyla süslü. Sadece bu kampta değil, bütün Filistin sokaklarında aynı fotoğraf ve sloganlar var. HAMAS örgütü de, özellikle yoksulluk ve işsizliğin yoğun yaşandığı mülteci kamplarında güçlü. 

'Büyüyünce militan olacağım' 
Kalandiya Mülteci Kampı'nda bizi karşılayan çocuklar, İsrailli askerlere taş atıp atmadıkları sorusuna karşılık sapanlarını gösteriyor. İçlerinden daha gelişmiş olanı öne çıkıyor. Kalandiya kontrol noktası yakınlarında, birkaç gün önce Filistinli bir gencin öldürüldüğü bir çatışmada, onun da taş atanlar arasında olduğunu öğreniyoruz. 
Bu çocuklar için taş atmak bir oyun gibi. Ama karşılarındaki ateş saçan makineler gerçek. Ölüm kadar gerçek. Adı Recai. 4. sınıf öğrencisi. Yüzünde gururlu bir gülümsemeyle poz veriyor. Şimdi elinde sapanı var. Gelecekte militan olmak istiyor. 

Korkutan yanıt 
Filistin'de şiddet ve zor yaşam koşullarından zenginler de etkileniyor. Ülkenin az sayıdaki özel okulundan birindeyiz. Ramallah'ın "lüks" semtlerinden birindeki Friends okulunda eğitim dili İngilizce. Birinci sınıf öğrencilerinin sınıfına konuk oluyoruz. Yabancı dil eğitimine anaokulunda başlandığı için öğrenciler mükemmele yakın İngilizce konuşuyor. 6 - 7 yaşlarındaki bu çocuklara, İsrailliler ve barış hakkında ne düşündüklerini soruyoruz. Bir tanesi parmak kaldırıyor ve şöyle diyor 
"İsraillilerden korkuyoruz, çünkü bize ateş ediyorlar." 
Bir başkası ayağa kalkıyor ve yüzündeki çocuk masumiyetiyle şu tüyler ürpertici cümleyi ediyor 
"Daha dün bir genci öldürdüler. Onlar bizi öldürdükleri için bizim de onların boğazını kesmemiz lazım." 

Güne Fatiha'yla başlıyorlar 
Filistin'de çocuklar için okula gitmek bile zahmetli bir iş haline gelebiliyor. Ramallah yakınlarındaki Katarreh'teki bir ilköğretim okulunda matematik öğretmeni olarak görev yapan Raid Asad, bazı öğrencilerin okula gelebilmek için birkaç İsrail kontrol noktasından geçmek zorunda olduklarını ve çocukların her geçişlerinde çantalarının arandığını anlatıyor. 
Katarreh'teki bu okulda sabah törenine katılıyoruz. Sadece kız öğrencilerin gittiği, Birleşmiş Milletler denetimindeki bu okulda her sabah tören yapılıyor. 
Türkiye'deki "Türküm, doğruyum, çalışkanım" diye başlayan "Andımız"ın okunduğu törenleri çağrıştıran bu seremoninin, temel bir farkı var Çoğu türbanlı olan ortaokul öğrencisi kızlar, güne Fatiha suresini okuyarak başlıyor. 
İçlerinde az sayıda başı açık öğrencinin bulunması dikkatimizi çekiyor. Okul müdürüne sorduğumuzda, türbanın zorunlu değil, ailelerinin tercihi olduğunu anlatıyor. 

Mülteci çocukları BM eğitiyor 
Filistin'de üç tip ortaöğretim kurumu bulunuyor. Mülteci kamplarındaki okullardan Birleşmiş Milletler sorumlu. 9. sınıfa kadar eğitim verilen bu okullar parasız. Öğrencilerin okul malzemelerini BM tedarik ediyor. 
Filistin Ulusal Yönetimi'ne bağlı okullarda 12. sınıfa kadar eğitim veriliyor. Bu okullar paralı. Yılda 50 NIS yaklaşık 11.5 dolar ücret alınıyor. Ancak bir ailenin ortalama 7 - 8 çocuğu olduğu düşünülürse yıllık okul masrafı, yoksul bir ailenin bütçesini zorlayabiliyor. Mülteci kampındaki okulları bitirenler, Filistin Ulusal Yönetimi'ne bağlı okullara devam ediyor. Ülkede az sayıda özel okul da bulunuyor. Bu okullara zengin ailelerin çocukları devam ediyor. 


Zengin çocukları da kin ve nefret dolu 

Ramallah'ın en zengin semtlerinden birinde bulunan 'Friends' ilkokulunun eğitim dili İngilizce. Burada 1. sınıf öğrencileri bile İngilizceyi akıcı konuşuyor. Ancak yoksul yaşıtları gibi onlar da şiddet ve nefret döngüsünden payını almış. 1. sınıf öğrencilerinin İsrailliler hakkındaki sözleri ürkütücü. 


40 gün içinde 2 oğlunu yitirdi 

Samer ve Yaser El Kespeh, iki kardeşti. Samer 15, Yaser ise 11 yaşındaydı. Kalandiya kontrol noktası yakınlarındaki Kalandiya Mülteci Kampı'nda yaşıyorlardı. Yaser, İsrail askerlerinin taşlara mermiyle cevap verdiği bir gün, kontrol noktası yakınlarında, yoldan geçiyordu. Plastik bir mermi geldi ve canını aldı. Samer ise, Arafat'ın kararg hının yakınında yapılan bir protesto gösterisine katıldı. Bıyıkları yeni terleyen delikanlı, bir başka plastik mermiye hedef oldu. İki oğlunu 40 gün arayla yitiren anne Fatima El Kespeh üstte , "Yeter artık, barış gelsin" diyor. 


527 Filistinli çocuk öldürüldü 

Filistin İzleme Örgütü'nün istatistiklerine göre, Filistin'de İkinci İntifada'nın başladığı 28 Eylül 2000 ile 1 Mart 2004 tarihleri arasında 2 bin 859 kişi öldürüldü. Bunların 527'si çocuktu. Öldürülen çocukların 35'i olay sırasında yoldan geçerken vuruldu. Filistin'de aynı tarihler arasında yaklaşık 41 bin kişi yaralandı. BM İnsan Hakları Komisyonu'nun 2002 raporuna göreyse, 2000-2002 tarihleri arasında yaklaşık 7 bin çocuk yaralandı, 500 çocuk da sakat kaldı. 


</TEXT>
</DOC>
