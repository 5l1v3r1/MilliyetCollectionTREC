<DOC>
<DOCNO> 201263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/asiy.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Buraya kadarmış 
</HEADLINE>
<TEXT>

   AKP iktidara geldikten sonra türban eylemlerine ara veren imam hatipliler, dün Antalya'da seslerini yükseltti. Yolu trafiğe kapatan öğrenciler araçları yumrukladı 
      ALİ KÖSE MAHİR VARLI DHA 

   
   Türban yasağına tepki gösteren imam hatip lisesi öğrencileri, AKP iktidarı döneminde bu eğitim yılında ilk kez Antalya'da eylem yaptı. Yönetmeliğin yeniden tavizsiz uygulanmasına tepki gösteren kız öğrenciler, erkek arkadaşlarıyla birlikte yolu trafiğe kapatarak araçları yumrukladı. Müdür Enver Sarıca, "3 Kasım 2002'den beri yaşanan süreç öğrencileri beklentiye itti" derken, müdür yardımcısı Mehmet Kurt olayların ardından idari görevinden istifa etti. 
   
   Erkekler de eyleme katıldı 
   Anadolu İmam Hatip Lisesi'nin de bünyesinde bulunduğu Antalya İmam Hatip Lisesi'nde öğrenim gören 193'ü kız 340 öğrenciden 40 kız öğrenci, dün 08.00'de tören alanında toplandı. Uyarılara rağmen türbanlarını çıkartmayan öğrencilerle konuşan Müdür Enver Sarıca, öğrencilerin bahçeye ve derslere türbanlı giremeyeceklerini söyledi. Öğrencilerin bir bölümü türbanlarını çıkartarak içeri girerken, uyarıları dikkate almayan 15 kız, bazı erkek öğrencilerle okul önünde slogan attı. Bazı öğrenciler türbanlarını demir parmaklıklı ana kapıya, bir erkek öğrenci de okulun tabelasına türban taktı. Trafiği durduran ve otomobilleri yumruklayıp tekmeleyen erkek öğrenciler, bir aracın üzerine çıkarak sürücüyü tartakladı. Protesto 14.00 sıralarında sona erdi. 
   
   'Sorunu siyasiler çözmeli' 
   Olay üzerine Milli Eğitim müfettişleri okula geldi. Siyasilerin kendilerini öğrencilerle karşı karşıya bıraktığını savunan Müdür Yardımcısı Mehmet Kurt, istifasını açıkladı. Öğrencilerle karşı karşıya kaldıklarını belirterek "Zalim mi olalım " diye soran Kurt, "İstifam eyleme destek verdiğim anlamına gelmemeli. Sorunu siyasiler çözmeli. Öğrenciler çevrelerinden etkilenip cesaretleniyor" dedi. Sarıca da, "Biz yönetmeliği uyguluyoruz. Kanun koyucu değil, uygulayıcısıyız" diye konuştu. Yönetmeliğe uyulmadığı gerekçesiyle Ramazan Bayramı öncesi Sarıca hakkında soruşturma başlatıldığı, bu nedenle türbanlı öğrencilerin dünden itibaren okula alınmadığı belirtildi. 
   
   
   
   
   
</TEXT>
</DOC>
