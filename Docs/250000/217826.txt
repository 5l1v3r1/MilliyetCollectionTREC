<DOC>
<DOCNO> 217826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur42.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK Edirne Bölge hastanesi'nde ilaç hırsızlığı 
</HEADLINE>
<TEXT>

     SSK Edirne Bölge Hastanesi Eczanesi'nden, 80 milyar lira değerinde kanser ilacı, aşı ve serum çalındı. 
     Edinilen bilgiye göre, Atatürk Caddesi'nde Şafak Gıda'nın sahibi Nahit Rayit, SSK Edirne Bölge Hastanesi Eczanesi çevresinde iki kişinin ellerindeki torbalarla koştuğunu görünce, hastanenin güvenlik görevlisi Vedat Erdoğan'ı aradı. Erdoğan, iki kişinin farları açık İstanbul plakalı bir otomobile binerek olay yerinden uzaklaşmaları üzerine, polisi aradı. 
     Polisler, olay yerinde yaptıkları incelemede, eczaneye arka penceresinin sökülerek girildiğini ve çok miktarda ilacın çalındığını belirledi. 
     Hastane Başhekimi Dr. İbrahim Karamanoğlu, AA muhabirine yaptığı açıklamada, hırsızlığın organize bir iş olduğunu belirterek, şunları söyledi 
     ''İlaç hırsızlığı nedeniyle hastalarımızı mağdur etmedik. Eczaneden çalınan kanser ilacı, aşı ve serumların seri numaralarını Edirne Valiliği, Sağlık Müdürlüğü ve Edirne Tabip Odası'na bildirdik. Çalınan ilaçların değeri 80 milyar lira. Kurum zarar görmesine rağmen hastalarımız bu olaydan etkilenmedi.'' 
     
</TEXT>
</DOC>
