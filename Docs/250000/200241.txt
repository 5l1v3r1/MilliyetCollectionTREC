<DOC>
<DOCNO> 200241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur10.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan hükümete bir övgü bir uyarı... 
</HEADLINE>
<TEXT>

     TBMM Başkanı Bülent Arınç, 3 Kasım seçimleriyle başlayan süreçte enflasyon ve faizlerin düştüğüne işaret ederken, "Kim yapmış olursa olsun ki yapan bellidir, alkışlanacak bir harekettir" diye hükümeti överken, 3 Kasım seçimlerinden örnek vererek, "Yüzde 22'lerden yüzde 1.5'a düşüren güç, yüzde 35'lerden yüzde 5'e düşürmesini de bilir" uyarısında bulundu. 
     TBMM Başkanı Arınç konuşmasında uzun yıllar avukatlığını yaptığı Hak-iş'in Türkiye'nin demokratikleşmesinde, özgürleşmesinde, ekonomik büyümesinde, gelişmesinde büyük payı olduğunu kaydetti. 
     Ekonomik alanda Türkiye'nin bulunduğu noktayı "iyi bir nokta" olarak değerlendiren Arınç, İyiye giden, ümit veren bir noktadayız. Düne bakarak söylüyorum bugün geldiğimiz nokta hamdolsun denilecek bir noktadır" dedi. 3 Kasım seçimlerinin çok önemli bir dönüm noktası olduğunu dile getiren Arınç, "Seçim öncesi 48 siyasi parti vardı. Bunun 18'i seçime girdi ve iki parti parlamentoya girdi. Bu müthiş bir olaydır. 10 aylık bir siyasi parti yüzde 35'le birinci parti olmuştur. Bu kendi kendine olmuş, gelişigüzel bir haüdise değildir. Böylesine köklü, radikal bir sonuç niye ortaya çıktı. İskender'in kılıcıyla düğümü çözdüğü gibi 3 Kasım'da böyle bir sonuç ortaya çıktı" diye konuştu. 
     Ekonomik alanda 3 Kasım öncesine göre bir dirilme, bir iyileşme, bir ümit bulunduğuna işaret eden Arınç, enflasyon ve faizlerdeki düşüşü dilye getirerek, "Kim yapmış olursa olsun ki yapan bellidir, alkışlanacak bir harekettir" diyerek hükümete övgüler yağdırdı. Ancak konuşmasında hükümeti 3 Kasım seçimlerinden örnek vererek uyaran Arınç, "Yüzde 22'lerden yüzde 1.5'a düşüren güç, yüzde 35'lerden yüzde 5'e düşürmesini de bilir" dedi. 
     
     EN BÜYÜK DEVRİMLERİ BU MECLİS YAPTI 

     Meclis Başkanı olarak görevinin milletin egemenliğinin önündeki engelleri kaldırmak ve Meclis'in itibarını yeniden sağlamak olduğunu dile getiren Arınç, bir yıllık sürede bu konuda epey yol aldıklarını söyledi. 
     Arınç, son aylarda yapılan anketlerde TBMM'nin güvenilen kurumlar arasında 3-4 basamak birden yukarı çıktığına işaret ederken, "Bir yıldan bu yana TBMM milletimize açılmıştır. Bu Meclis halkımızın meclisidir. Esmerin, sarışının, başörtülünün, başörtüsüzün, şu taraftan, bu taraftan... bu meclis 70 milyon insana her zaman açık kalacaktır" diye konuştu. 
     Konuşmasında 22. Dönem TBMM'nin yaptığı çalışmaları da öven Arınç, Türkiye'nin AB'ye tam üye olmak istediğine işaret ederek, "Türkiye'nin 50 yılda yaptığından fazlasını bu Meclis yaptı. En büyük devrimleri bu Meclis gerçekleştirdi" dedi. 
     
</TEXT>
</DOC>
