<DOC>
<DOCNO> 227921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko14.html </URL>
<DATE> 2004/04/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dış borcun 29 milyar doları ''Türk'ün Türk'e borcu'' 
</HEADLINE>
<TEXT>

     Türkiye'nin 2003 yılında 147.3 milyar dolara ulaşan Türkiye'nin dış borç stokunun 29 milyar dolara yakın bölümünün "Türk'ün Türk'e dış borcu" olduğu belirlendi. 
     Devletin ve özel sektörün yabancı ülke ve kuruluşlarına olan borcu olarak bilinen dış borç stokunun yüzde 20'sine yakın bölümü Merkez Bankasındaki kredi mektuplu döviz hesapları ve Türk vatandaşları, bankalar ve şirketlerin sahip olduğu eurobondların dış borç içerisinde gösterilmesinden kaynaklanıyor. 
     2003 yılı sonu itibariyle Merkez Bankasında yurt dışında yaşayan Türk vatandaşlarına ait toplam 17 milyar 76 milyon dolar tutarında kredi mektuplu döviz tevdiat hesabı ve süper döviz hesabı bulunuyor. Söz konusu hesapların 14 milyar 218 milyon doları orta ve uzun vadeli, 2 milyar 828 milyon dolarlık kısmı ise kısa vadeli dış borçlar içerisinde gösteriliyor. 
     Merkez Bankası'nın vatandaşlarından mevduat toplamasının dünyanın diğer çağdaş ülkelerinde başka bir örneği bulunmuyor. Bu nedenle de son yıllarda Merkez Bankası döviz rezervlerindeki güçlenmeye bağlı olarak faiz oranlarını da azaltarak söz konusu hesapları süreç içerisinde azaltmayı amaçlıyor. 
     Ticari bankaların normal döviz tevdiat hesaplarına ödediğinden çok daha yüksek bir oranda faiz ödenen kredi mektuplu döviz tevdiat hesapları özellikle kriz dönemlerinde Merkez Bankası'nın elini önemli ölçüde güçlendirmişti. Söz konusu hesaplar hiç bir kriz de azalmamış ve Bankanın rezervlerinin kritik düzeylere inmesini engellemişti. 
     Merkez Bankası 2003 yılında kredi mektuplu döviz tevdiat hesapları ve süper döviz hesaplarına 1 milyar 28 milyon doları orta ve uzun vadeli, 100 milyon doları da kısa vadeliler için olmak üzere toplam 1 milyar 128 milyon dolar faiz ödemesi yaptı. Bu yıllık ortalama yüzde 6.6 oranında ir faiz ödemesine denk geliyor. 
     Dış borç stoku içerisinde "Türk'ün Türk'e borcu" olarak nitelendirilen bir diğer önemli kalemi ise, Hazinenin uluslararası piyasalara ihraç ettiği ve 2003 sonunda 27 milyar 572 milyon dolara kadar yükselen eurobondlardan kaynaklanıyor. 
     Söz konusu euborondların 2003 sonu itibariyle 11 milyar 862 milyon dolarla yüzde 43'lük bir bölümü Türkiye'deki bankalar, vatandaşlar ve şirketlerin kontrolünde bulunuyor. Bu miktar son haftalarda giderek de artıyor. Şubat ayı sonunda bu miktar 13.5 milyar dolar düzeyine ulaşmıştı. 
     Dış borç olarak gözüken, ancak gerek Merkez Bankası'nın gerekse de Hazine'nin Türk vatandaşlarına olan söz konusu iki kalemden kaynaklanan toplam borç 2003 sonu itibariyle 28 milyar 919 milyon dolar düzeyinde bulunuyor. Bu rakam 2003 sonunda 147 milyar 264 milyon dolar olan Türkiye'nin kamu ve özel sektör olarak toplam dış borcunun yüzde 19,1"i kadar bir büyüklük oluşturuyor. 
     Hazine ve diğer kamu kuruluşları ile Merkez Bankası'nın 94 milyar 685 milyon dolara ulaşan dış borçlarının ise yüzde 30.6'sını oluşturuyor. Söz konusu borçlar iç borç değil de dış borç olarak nitelendirilseydi, kamu kesimi ve Merkez Bankası'nın toplam dış borcu 67 milyar 756 milyon dolar, Türkiye'nin toplam dış borç stoku ise 118.3 milyar dolarla GSMH'nin yüzde 49.7'si düzeyinde kalacaktı. 
     Bu oran Türkiye'yi uluslararası karşılaştırmalarda dış borçlarda çok borçluluktan da kurtaracaktı. 
     
     ÖZEL SEKTÖRDE DE VAR 

     Bu arada, benzeri bir durumun özel sektörün dış borçlarında da yaşandığı belirtiliyor. Yurt içi kredi kullanımı üzerindeki vergi ve benzeri yükler nedeniyle Bankaların, Türkiye'deki reel sektörü vergi ve diğer yükler daha düşük kaldığı için yurt dışındaki banka ve şubeleri aracılığıyla kredilendirlikleri belirtiliyor. Türkiye'deki ağır kamusal yükler nedeniyle bankaların kredi faaliyetlerini yurt dışına kaydırdıkları ve bunun son yıllarda giderek arttığı, buna paralel olarak reel kesimin de dış kredi kullanımının giderek arttığı tespit ediliyor. 
     Bankaların yurt içi kredilerinin üçte birine yakın bir miktarda da yurt dışı bankaları aracılığıyla kredi açtıkları belirtiliyor. Buna paralel olarak reel sektörün de 1996 yılında 7.3 milyar dolar olan orta ve uzun vadeli dış borçlarının 2003 sonunda 27.6 milyar doları bulduğuna dikkat çekiliyor. Reel sektörün kullandığı bu kredinin önemli bir bölümünün Türk bankacılık sektörünün yurt dışı şube ve bankaları tarafından açılan kredilerden oluştuğu tahmin ediliyor. 
     
     OLUMSUZ İMAJ 

     Bu arada, dış borç stokunun bu yapısı Türkiye'nin dış borçlarıyla ilgili olarak olumsuz bir imaj yaratılmasına da yol açıyor. Örneğin çok popüler bir karşılaştırma olan kişi başına dış borçlara, bu borçlar da dahil ediliyor. Dış borç stokunun GSMH'ye oranını yüzde 50'nin de üzerine çıkardığı için uluslararası borçluluk karşılaştırmalarında olumsuz bir görünüm ortaya çıkmasına yol açıyor. 
     Aslında Türk vatandaşlarına ödenen faizin, dış borç faizi olarak sınıflandırılmasına ve dolayısıyla faiz yükünün ihracat ve diğer döviz gelirlerine olan oranının, olduğundan büyük gözükmesine de neden oluyor. 
     
</TEXT>
</DOC>
