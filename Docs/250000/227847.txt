<DOC>
<DOCNO> 227847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun04.html </URL>
<DATE> 2004/04/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD Dışişleri Adanın geleceği, Kıbrıslı seçmenlere bağlı" 
</HEADLINE>
<TEXT>

     ABD, Kıbrıs'ın geleceğinin, 24 Nisan tarihinde yapılacak referandumla Kıbrıs halkı tarafından belirleneceğini ve Annan planının her iki tarafın da çıkarına hizmet edeceğini anlatmayı sürdüreceklerini bildirdi. 
     ABD Dışişleri Bakanlığı sözcüsü Adam Ereli, ''Adanın geleceği Kıbrıslı seçmenlere bağlı. Annan planı, 24 Nisan'da referanduma sunulacak. Kıbrıs halkı, geleceğinin ne olacağını belirleyecek tarihi bir fırsat edinecek. Annan'ın son çözüm planının, adil bir uzlaşma getirerek bütün Kıbrıslıların temel çıkarlarını karşıladığına ve ortak bir gelecek için güvenli bir çerçeve sağladığına inanıyoruz'' dedi. 
     Ereli, ABD'nin, Annan çözüm planının tam uygulanmasına destekte kararlı olduğunu belirtirken, Avrupa Komisyonu tarafından düzenlenecek bağış konferansında da ciddi bir yardıma hazırlandıklarını kaydetti. 
     Kıbrıs Rum Kesimi'nin, Annan planına karşı olumsuz yaklaşımda bulunduğu yönündeki bir soru üzerine Ereli, tarafların, Annan planını kabul etmekte anlaştığını, bu planın, referandum ile halk önüne getirileceğini kaydetti. Yunanlı gazeteciler ise Ereli'nin sözlerine karşılık, Kıbrıs Rum Kesimi'nin, Annan'ın son planına değil izlenecek sürece onay verdiğini savundu. 
     Ereli, ''Burada önemli olan, Annan planının iyi bir çözüm sunması, uzlaşma içermesi ve her iki tarafa da olabilecek en iyi anlaşmayı sunması. Uluslararası toplum, onyıllardır kendisini meşgul eden probleme bir çözüm öneriyor. Annan ve diğer yetkililerle birlikte, bu planın desteklenmesi için çalışıyor olacağız. Ancak elbette karar Kıbrıs halkının. Adada Türkler ve Rumlara, planın kendi çıkarlarına olduğunu anlaşmaya devam edeceğiz'' diye konuştu. 
     Adam Ereli, ABD Dışişleri Bakanlığı Kıbrıs Özel Koordinatörü Tom Weston ve ABD Dışişleri Bakanı Colin Powell ile birlikte çözüm yönündeki çabaların sürdürüleceğini kaydetti. 
     Ereli, ABD Başkanı George W. Bush'un, Türk ve Yunan muhataplarını telefonla aradığını ve 1 Mayıs'ta birleşmiş bir Kıbrıs'ın tek bir varlık olarak AB'ye girmesine yönelik aktif desteklerini sürdüreceğini kaydetti. 
     
</TEXT>
</DOC>
