<DOC>
<DOCNO> 201628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko44.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hülya Avşar" markasına Arap ülkeleri ve Japonya'dan talep 
</HEADLINE>
<TEXT>

     Ünlü sanatçı Hülya Avşar'ın tişört koleksiyonu, ''White company by H'' markasıyla Mudo mağazalarında satışa sunuldu. 
     Mudo Yönetim Kurulu Başkanı Mustafa Taviloğlu, Hülya Avşar ve Mudo işbirliğini duyurmak amacıyla düzenlenen basın toplantısında yaptığı konuşmada, bu işin fikir anasının, yaratıcısının Hülya Avşar olduğunu, kendilerinin sadece pazarlamayı üstlendiklerini söyledi. 
     Avşar'ı bir marka olarak nitelendiren Taviloğlu ''Marka olmak kolay değil, bunu 40 senelik deneyimimle rahatlıkla söyleyebilirim. Beyaz tişört işi çok doğru bir iş. Ben hatırla iş yapmam, doğru olduğu için böyle bir işbirliğine gittik. Parayı hiç konuşmadık, ürün iyi olduğu için semeresi de olacaktır'' diye konuştu. 
     Tişörtlerin 18.5 ile 28.5 milyon lira arasında değişen fiyatlarla bugün itibariyle tüm Mudo mağazalarında satışa sunulduğunu kaydeden Taviloğlu, kalitesine göre tişörtün fiyatının ucuz olduğunu bildirdi. 
     Hülya Avşar da konuşmasında, kaliteli beyaz tişört bulmak çok zor olduğu için bu işe girmeyi yıllardan beri düşündüğünü belirterek, ''Ticari beklentim yok, tamamen hobi. Bir sanatçı olarak topluma birşey kazandırıp, vergimi ödemek istiyorum, Türkiye'nin buna ihtiyacı var. Beyaz tişört dendiğinde adres biz olmalıyız'' dedi. 
     Tişört koleksiyonunun 9 ürün çeşidiyle ve içinde kendisinin imzalı kartıyla satılacağını kaydeden Avşar, çok iyi satış beklediğini söyledi. 
     
     ARAP ÜLKELERİ VE JAPONYA'DAN TALEP GELDİ 
     Tişörtün sadece yurtiçinde satılacağını belirten Avşar, ''Ama Arap ülkelerinden de çok isteniyor. Bakacağız, bu konuda tamamen acemiyim, Mudo sayesinde yol alıyorum'' diye konuştu. 
     Avşar, tişört koleksiyonunda daha sonra kendi özel eşyasının resimlerinin yer aldığı baskılı modellerin üretileceğini, çocuklar için de üretim yapmayı düşündüğünü kaydetti. Avşar, ayrıca ileride kendi mağazasını da oluşturmayı planladığını bildirdi. 
     Ürünlerden sorumlu ''White Company by H'' adlı firmanın yetkilisi Evin Şaşmaz da yurtdışına çalışan Türkiye'deki büyük bir firmanın sadece kendileri için tişört üretimi yaptığını belirtti. 
     Piyasaya ilk etapta 11 bin adet olarak sundukları ürünlere diğer mağaza zincirlerinden de talep geldiğini ifade eden Şaşmaz, bir soru üzerine, ''Dubai, Arabistan, Ortadoğu, Japonya'dan bile ürüne talep geldi. Japonya'da İlhan Mansız ile birlikte Hülya Avşar da tanınıyor'' dedi. 
     
</TEXT>
</DOC>
