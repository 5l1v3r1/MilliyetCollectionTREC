<DOC>
<DOCNO> 227006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas07.html </URL>
<DATE> 2004/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İngilizler "leblebi gibi" depresyon ilacı tüketiyor... 
</HEADLINE>
<TEXT>

     İngiltere'de doktorların çok hafif depresyon hallerinde bile ilaç yazdıkları, depresyon ilaçlarının ''leblebi gibi'' tüketilmeye başladığı bildirildi. 
     Aile hekimlerinden alınan her üç randevudan birinin hastanın depresyon şikayetiyle bağlantılı olduğuna dikkat çeken Norwich Uninon adlı sağlık vakfı, hekimlerin yüzde 75'inin bu tür ilaçları yazmaya ''aşırı hevesli'' olduğunu itiraf ettiğine dikkat çekti. 
     Anket sırasında 250 aile hekimiyle görüşüldüğü ve bunların yüzde 81'inin gereğinden fazla anti-depresan reçetesi yazdığını kabul ettiği belirtildi. 
     Ankete katılan aile hekimlerinden yüzde 72'si, bugün beş yıl öncekine göre çok daha fazla depresyon ilacı reçetesi yazdığını kabul ederken, buna da hastaya psikolojik terapi önerme imkanı bulamamalarının yol açtığını bildirdi. 
     Hekimlerin yüzde 26'sı, hükümetin önceliğinin psikolojik terapi imkanlarını artırmak olması gerektiğini belirtirken, depresyon ilaçlarının uzun vadede yan etkileri olabileceğini, hastada intihar eğilimini artırabileceğini kabul etti. 
     Bu arada halkın bu konudaki görüşlerini de soran Norwich Union, yaklaşık yüzde 30'luk bir kesimden ''kendilerinin ya da tanıdıklarının hafif de olsa bazı ruhsal sorunları bulunduğu'' yanıtını aldı. 
     Ankete katılanların yüzde 17'si bu konuda profesyonel yardım için başvurduğunu belirtirken, erkeklerin büyük bölümü ise işini kaybetme korkusuyla sorunlarından hiç söz etmediğini bildirdi. 
     
</TEXT>
</DOC>
