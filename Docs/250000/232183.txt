<DOC>
<DOCNO> 232183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy07.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekibi Derviş'in arkasında değil 
</HEADLINE>
<TEXT>

   EZELHAN ÜSTÜNKAYA Ankara 

   
   CHP'de parti yönetiminden istifa eden İstanbul Milletvekili Kemal Derviş'in ekibi de dağıldı. Derviş, 1980 öncesi gençlik kolları başkanları ve yöneticileri olarak görev yapan ve kendilerine, "Yeniden CHP Hareketi" diyen muhalif grupla temasa geçti. Derviş kontenjanından önce milletvekili seçilen daha sonra da Merkez Yönetim Kurulu'na MYK giren İstanbul milletvekilleri Zeynep Damla Gürel, Bihlun Tamaylıgil ve Ersin Arıoğlu'nun yolları ayrıldı. Gürel, Derviş ile birlikte MYK'dan istifa etti. Tamaylıgil ve Arıoğlu ise beklenenin aksine parti yönetimindeki görevlerine devam edeceğini bildirdi. Derviş, Yeniden CHP Hareketi'nin 8 Mayıs'ta İstanbul'da yapacağı çağdaş sosyal demokrasiyle CHP'yi tartışacağı toplantıya katılacak. Hareket, tüzükte, seçimli olağanüstü kurultay ve genel başkanlığa aday olmaya ilişkin zorlaştırıcı hükümleri değiştirmeyi hedefliyor. 
   
   
   
   
</TEXT>
</DOC>
