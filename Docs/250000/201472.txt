<DOC>
<DOCNO> 201472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/guncel/gun02.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yemeği dondurup 1 hafta yeriz' 
</HEADLINE>
<TEXT>

   İl Emniyet Müdürü olduğu Antalya'ya en son kendi balayında giden Naciye Ekmekçibaşı, vakti olmadığı için hafta sonları yaptığı yemekleri donduruyor 
      TOLGA ŞARDAN Ankara 
   
   Cumhurbaşkanı Ahmet Necdet Sezer'in önceki akşam onayladığı İl Emniyet Müdürleri kararnamesiyle Antalya Emniyet Müdürlüğü'ne atanan Türkiye'nin ilk kadın İl Emniyet Müdürü Naciye Ekmekçibaşı, toplumsal olayları görünce üzüldüğünü belirterek, "Bunlara tanık olunca niye cop kullanılıyor, niye olaylar yaşanıyor diye üzülürüm. İşteki annelik, evdeki annelikten farklı değil" dedi. 
   Antalya'ya en son balayında gittiğini söyleyen Ekmekçibaşı, "Güne erken başlayıp, geç saatlere kadar çalışırım. Bazen akşamları eş - dost ziyaretine gideriz, bu beni rahatlatıyor. Yemekleri de hafta sonları yapıp dondurucuya koyuyorum. Hafta arası tüketiyoruz. Kırıkkale'de iş yoğunluğundan bir çorba kaynatamamıştım, maaşımın yarısı polis evine gitmişti" diye konuştu. 
   
   'Evin reisi ben değilim' 
   1992'de Türkiye'nin ilk kadın il emniyet müdürü olarak Kırıkkale'ye atanan ve emniyet teşkilatında "Naciye Abla" olarak isimlendirilen Ekmekçibaşı, evinde "reis" olmadığını belirterek, "Yeni Medeni Kanun her şeyin eşit olduğunu söylüyor" dedi. 
   Son görev yeri olan Emniyet Teftiş Kurulu Başkanlığı'nda çoğunluğu erkek 355 emniyet müdürünün birim amirliğini yürüttüğünü anlatan Ekmekçibaşı, sözlerini şöyle sürdürdü 
   "Ağabeylerim ve kardeşlerim bana çok yardımcı oldular. Astlarım arasında erkek kadın ayrımı yapmıyorum, benim için hepsi önce polis. İşimiz çok zor. Kırıkkale'deyken 3 - 4 saat uykuyla görev yaptığım zamanlar çok oldu. Uykusuz geceler yine devam edecek, hizmetin gereği yapılacak." 
   
   Başkomiser kızı 
   Hukuk Fakültesi'nden arkadaşı Çetin Ekmekçibaşı'yla evlenen Naciye Ekmekçibaşı'nın 57 bankacı ve iktisatçı iki kızı var. Üniversitede okurken 1969'da emekli başkomiser kızı olarak emniyet teşkilatına giren Ekmekçibaşı, uzun yıllar Ankara'da Pasaport Şubesi'nde başkomiser, büro amiri ve şube müdürü olarak görev yaptı. Ekmekçibaşı, Emniyet Genel Müdürlüğü bünyesinde Sosyal Hizmetler, Yabancılar ve Güvenlik Daire başkanlıklarını yürüttü. 
   
   
   
</TEXT>
</DOC>
