<DOC>
<DOCNO> 201570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun30.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Köktendinciliğin her çeşidi tehlikelidir'' 
</HEADLINE>
<TEXT>

     Almanya Cumhurbaşkanı Johannes Rau, köktendinciliğin her çeşidinin tehlikeli olduğunu söyledi. 
     Rau, bugün Berlin'deki Bellevue Sarayı'nda, Almanya'da akredite olan yabancı gazeteciler için düzenlediği basın toplantısında, ''İslamcılık köktendinciliktir. Köktendinciliğin her çeşidi de tehlikelidir. Köktendinciler ile, gerçek anlamda inançlı insanları değil, sadece kendi dininin geçerli olduğuna inanan ve diğer inançlara saygı duymayan insanları kast ediyorum'' dedi. 
     Almanya'daki başörtüsü ile ilgili tartışmalara da değinen Rau, ''Federal Anayasa Mahkemesi'nin bu konuda daha açık bir karar almasını dilerdim. Şimdi yasakla ilgili karar eyalet hükümetlerine bırakıldı. Sadece başörtüsü değil, tüm dini sembollerin yasaklanması konusu tartışılmalı. Ve bu konuda ülke çapında tek bir düzenlemeye gidilmeli'' diye konuştu. 
     Rau, Göç Yasası ile ilgili olarak, ''Bu yasaya acilen ihtiyacımız var. Partilerin yasayla ilgili görüşleri de birbirinden çok farklı değil. Tüm partilere bu konuda bir an önce anlaşmaları çağrısında bulunmak istiyorum. Göçle ilgili sorunlara değinilen çok sayıda mektup alıyorum. Göç Yasası olsa bu sorunların hepsi çözülür'' dedi. 
     Cumhurbaşkanı Rau, Almanya'daki Yahudi düşmanlığına ilişkin bir soruya karşılık da, ''Yahudi düşmanlığı konusunda geçmişimizden dolayı çok ihtiyatlı davranmalıyız. Ancak Yahudi düşmanlığı diğer ülkelerde de var. Yahudi ve yabancı düşmanlığı için hiçbir mazeret kabul edilemez'' diye konuştu. 
     Yahudi aleyhtarı sözlerinden dolayı Hıristiyan Demokrat Birlik Partisi'nden CDU ihraç edilen milletvekili Martin Hohmann'ın halk arasında fazla destek bulduğunu sanmadığını belirten Rau, Alman halkının savaşlardan dersini aldığını, bu nedenle büyük çoğunluğun yabancı düşmanlığına karşı olduğunu söyledi. 
     AB'nin genişlemesi ile ilgili bir soruya da Rau, ''Avrupa sadece Hıristiyan kıtası değildir ve sadece Hıristiyan değerlere de sahip değildir. Kriterleri yerine getiren ülkeler girebilir'' şeklinde karşılık verdi. 
     Rau, Ortadoğu sorunuyla ilgili olarak da, ''Terörden dolayı İsrail'in endişelerini anlayabiliyorum, ancak bölgede duvar kurulmasını siyasi açıdan yanlış buluyorum. BM Genel Sekreteri Kofi Annan ile de bu konuyu görüştüm. Bu konuda görüş ayrılığımız yok'' dedi. 
     Terörizme karşı mücadele adı altında, kişi hak ve özgürlüklerinin büyük ölçüde kısıtlanmasına da karşı olduğunu ifade eden Rau, Almanya'da bundan şikayetçi olmadığını söyledi. 
     Avrupa ülkelerinin ABD olmadan Ortadoğu'da tek başına siyaset yapamayacaklarını, sadece ABD'nin politikasını destekleyebileceklerini kaydeden Rau, Amerikan yönetiminin yurtdışındaki politikalarının da bir nedeni olduğunu ve bunların da anlaşılması gerektiğini sözlerine ekledi. 
     Almanya'da Amerikan aleyhtarlığının fazla olmadığını ifade eden Rau, ''Almanya'nın özellikle doğudaki yeni eyaletlerinde, Amerikan aleyhtarlığının yoğun olduğu bazı bölgeler var. Ancak, bu eyaletlerin uzun yıllar eski komünist Doğu Alman rejimi altında bulunduğu da unutulmamalı'' dedi. 
     Almanların nasıl olmasını istediği şeklindeki bir soruya karşılık da Rau, Almanların daha mütevazı ve diğer ülke ve kültürlerle daha fazla ilgilenen insanlar olmalarını dilediğini belirtti. 
     Rau, Cumhurbaşkanlığı seçimi ile ilgili bir soruya karşılık, Cumhurbaşkanlığı görevinin 7 yıl olmasından, cumhurbaşkanının da 2. kez seçilememesinden yana olduğunu tekrarladı. 
     
</TEXT>
</DOC>
