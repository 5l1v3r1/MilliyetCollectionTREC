<DOC>
<DOCNO> 205043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/spor/spo04.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk kelepçesi 
</HEADLINE>
<TEXT>

   Trabzonspor yönetimi, Başkan Atay Aktuğ'un kupaya ulaşmadan kendilerine izin vermeyeceğini açıkladığı Gökdeniz Karadeniz ve Kaptan Fatih Tekke ile Antalya kampında masaya oturacak 
      
   Talimat verdi 
   BORDO - Mavili kulüp, üç büyüklerin transferde iştahını kabartan Gökdeniz ve Fatih Tekke'ye imza attırıp, bu konudaki tartışmalara son vermenin hesaplarını yapıyor. Başkanlığa getirilmesinin ardından "İkisini de şampiyon olmadan bırakmayız" açıklamasını yapan Atay Aktuğ'un, Fatih Tekke ve Gökdeniz'in sözleşmesinin uzatılması talimatını verdiği öğrenildi. Yönetimin 2 Ocak'taki Antalya kampında iki yıldızla masaya oturacağı bildirildi. 
   
   2. Fatih yolda 
   ARA transferde kadrosunu iki veya üç futbolcu ile güçlendirmek isteyen yönetim, bu konudaki arayışlarını da sürdürüyor. Teknik Direktör Turgay Semercioğlu'nun raporu doğrultusunda genç ve yetenekli isimlere yönelen Trabzon, gözünü Sakaryaspor'un gurbetçi savunma oyuncusu Fatih'e çevirdi. Teklif götürmeye hazırlanan yönetim takas formülünü de gündemine alacak. 
   
   Şota'dan ret    TRABZONSPOR'UN, eski futbolcusu Şota'ya teklif götürdüğü, ancak kendisinin olumsuz yanıt verdiği öğrenildi. Gürcü oyuncu, "Şu anda Glasgow'da mutluyum" dediği bildirildi. Şota'nın, Dinamo Tiflis'ten Kvirkvelia ve Khizaneishvili ile Lokomotif Tiflis'ten Kemoglidze'yi tavsiye ettiği iddia edildi. 
   
   İlk ödemeler    ATAY Aktuğ başkanlığındaki Trabzon yönetimi, eski yönetimin futbolculara dağıttığı 250 milyar liralık çeklerin karşılığını hafta başında oyunculara ödeyecek. Ayrıca oyuncular ve diğer borçlular için de 20 Ocak'a kadar toplam 1 milyon 350 bin dolar ödeme yapılacağı bildirildi. Mali Sayman Yüksel Şimşek, "Herhangi bir sorun yaşanmaz, kimsenin de alacağı gecikmez" açıklamasını yaptı. 
   
   Menajerliği suya düştü    YÖNETİMİN menajer olmasını istediği yardımcı antrenör Orhan Çıkrıkçı, statüsü gereği böyle bir görevin kendisi için uygun olmadığını söyledi. Antrenörlük diploması olduğunu hatırlatan Çıkrıkçı, "Menajerlik yaparsam, statü gereği üç yıl antrenörlük yapamam" dedi. Bu görev için Hami Mandıralı, Lemi Çelik, Hamdi Arslan ve Serdar Bali gibi isimler üzerinde duruluyor. 
   
   
</TEXT>
</DOC>
