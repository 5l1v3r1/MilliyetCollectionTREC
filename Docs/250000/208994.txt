<DOC>
<DOCNO> 208994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yasam/yas04.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars trafiği karıştı 
</HEADLINE>
<TEXT>

   ABD Başkanı Bush'un yeni uzay projelerini açıkladığı gün Rusya, "Kızıl Gezegen'e ilk insanı biz göndereceğiz" dedi... 
      CENK BAŞLAMIŞ Moskova 
   
   İnsanoğlunun en çok merak ettiği gezegenlerin başında gelen Mars'a ilk insanlı uçuşu yapmak isteyen ABD ile Rusya arasında kıyasıya bir yarış başladı. 
   ABD Başkanı George W. Bush, önceki gün yeni geliştirilecek uzay araçlarıyla insanoğlunun ABD'li astronotlar 2015'e kadar aya geri dönerek bir üs kurmasını ve bu üssün insanın Mars'a ayak basması için bir sıçrama noktası olarak kullanılmasını planladıklarını söyledi. 
   Aynı saatlerde daha iddialı bir program açıklayan Rusya'nın uzay uçuşlarından sorumlu kuruluşu Rosavyakosmos'un Başkan Yardımcısı Nikolay Moiseyev de, "Kızıl Gezegen"e ilk uçuşu ABD'den önce ve çok daha ucuza yapabileceklerini öne sürdü. 
   
   'Bizimki daha ucuz' 
   Moiseyev, bir Rus uzay adamını taşıyan aracın 2014 yılında Mars'a inebileceğini, hazırlıkların ve uçuşun toplam maliyetinin ise sadece 15 milyar dolar olacağını açıkladı. Bush, Amerikan Mars programını açıklarken 150 milyar dolarlık bir bütçeden söz etmişti. 
   Rus yetkili, Ay'da sürekli bir üs kurmak için de önümüzdeki dönemde çalışmalara yeniden başlayacaklarını bildirdi. Bush da konuşmasında Ay'da bir üs kurmak istediklerini açıklamıştı. 
   
   
</TEXT>
</DOC>
