<DOC>
<DOCNO> 230687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo18.html </URL>
<DATE> 2004/04/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bursaspor, Trabzon'a yenilerek kümede kalma umutlarını zora soktu 
</HEADLINE>
<TEXT>

     Geçen sezon son hafta maçları sonucu ligde kalan Bursaspor, sahasında Trabzonspor'a 2-1 yenilince, kümede kalma umutlarını iyice zora soktu. 
     Beşiktaş, Galatasaray ve Fenerbahçe'den sonra Türkiye Süper Birinci Ligi'nde küme düşmeden aralıksız en uzun süre mücadele eden takım olan ''Yeşil Timsahlar'', bitime 5 hafta kala kümede kalma mücadelesi verdiği rakibi Akçaabat Sebatspor'dan 5 puan geriye düşerek, ligden düşme korkusunu iyice hissetmeye başladı. 
     Bursaspor'da, sezona ''Karpatlar'ın Maradonası'' diye adlandırılan Rumen Gheorghe Hagi yönetiminde başlanırken, hedef olarak, ilk yıl için ''Koşan, pres yapan, kazanmak için sahaya tüm gücünü koyan, kaybettiği maçlarda bile taraftarlarından alkış alan'' bir takım oluşturmak, uzun vadede ise zirve yarışında yer alan ekipler arasına girmek belirlenmişti. 
     Hagi'nin yönetiminde, geçen yıl ki kadrosunu büyük ölçüde değiştiren, Romanya'dan 4 yabancı oyuncu takviyesi yapan yeşil-beyazlı takım, 12 haftada 2 galibiyet, 4 beraberlik ve 6 da yenilgi alarak, bu dönemde sadece 7 puan toplayabildi. 
     Rumen teknik adam, iddialı başladığı görevini ancak 12 hafta sürdürebildi ve gemiyi erkenden terk etti. 
     
     GELEN GİDENİ ARATTI 
     Bursaspor yönetimi, Hagi'nin istifasının ardından fazla vakit geçirmeden Ümit Kayıhan'ı göreve getirdi. 
     Birinci Süper Futbol Ligi'nin 13. haftasında Bursa Atatürk Stadı'nda oynanan ve 1-1 sona eren Akçaabat Sebatspor maçında ilk kez Bursaspor'un başında sahaya çıkan Kayıhan, yeşil-beyazlı takımla ligde yalnızca 1 kez galibiyetle tanışırken, takımına 11 haftada 7 puan kazandırabildi. 
     Kayıhan yönetimindeki Bursaspor, Türkiye Kupası 2. kademe maçında Kayseri Erciyespor'u 1-0'lık skorla yenerek tur atlarken, 3. kademe maçında ise kendi evinde Konyaspor'a aynı skorla yenilerek elendi. 
     Ayrıca Kayıhan, Bursaspor'a kendi sahasında 2 yenilgi tattıran isim oldu. 
     
     BİYEDİÇ 6 MAÇTA 8 PUAN KAZANDIRDI 
     Beklenen başarının yakalanamaması üzerine Ümit Kayıhan'ın da görevine son verildi ve artık kurtarıcı gözüyle bakılan, ''İmparator'' lakaplı Nejat Biyediç, bir kez daha takımın başına getirildi. 
     Boşnak çalıştırıcının yönetiminde İlk maçında Konyaspor deplasmanında 1-1 sonuçla ayrılan Bursaspor, 6 maçta 2 galibiyet, 2 beraberlik ve 2 yenilgiyle, hanesine 8 puan yazdırdı. 
     
     DEPLASMAN KABUSU ADANA'DA SON BULDU 
     Bursaspor'un, 2 yıllık deplasman galibiyeti hasreti, Adana'da son buldu. 
     Ligde son deplasman galibiyetini 2001-2002 sezonunun 26. haftasında Kocaelispor'a karşı 2-1'lik skorla alan yeşil-beyazlı takım, 2 yıl sonra Adanaspor'u evinde 3-0 yenerek bu ilginç rekoruna son vermiş oldu. 
     
</TEXT>
</DOC>
