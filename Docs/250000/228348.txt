<DOC>
<DOCNO> 228348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/siyaset/siy05.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal istifa etsin' 
</HEADLINE>
<TEXT>

   Ankara ve İstanbul'daki gösterilerde Baykal'ı istifaya çağıran CHP'li muhalifler, olağanüstü kurultayın en kısa sürede toplanmasını istedi 
      ANKARA, İSTANBUL Milliyet 

   
   Kendilerini "Anadolu Hareketi" olarak adlandıran muhaliflerin öncülüğünden bir grup partili, CHP Genel Merkezi önünde yaptıkları gösteride Genel Başkan Deniz Baykal ve parti yönetimini istifaya çağırdı. 
   Eski milletvekilleri Erdal Kalkan, Veli Aksoy, Celal Topkan, Ethem Cankurtaran ve Rıza Yılmaz'ın da aralarında yer aldığı protestocular "Seninle olmuyor" yazılı kokart taşırken, bazı gençler de başlarına "Geleceğimi istiyorum" yazan bantlar taktı. "Geleceğimi karartma, kökümüzü kurutma", "Çözüm Baykal değil, çözüm CHP", "Sen hep haksız çıktın" pankartları taşıyan grup, "Baykal istifa" sloganları attı. Anadolu Hareketi Sözcüsü Kalkan, seçimlerdeki başarısızlıktan Baykal ve yönetiminin sorumlu olduğunu savundu. Seçim öncesi yönetime yaptıkları uyarıların dikkate alınmadığını kaydeden Kalkan, "Emeğin partisi olması gereken CHP, tuzu kuruların partisi oldu. CHP, kimsenin babasının malı değil. CHP'yi bu duruma düşürenler en kısa sürede istifa etmeli, olağanüstü kurultay toplanmalıdır" dedi. 
   Bina merdivenlerine büyük bir abaküs sayı boncuğu bırakan grup da "Hesap bilmiyorsanız, bunu alın öğrenin" dedi. 
   
   'CHP huzurevi değil' 
   Eski CHP PM üyeleriyle bazı il ve ilçe başkanlarının aralarında bulunduğu Demokrasi ve Hukuk Girişimi de İstanbul The Marmara Oteli'nde bir araya geldi. 1000'e yakın partili, "CHP huzurevi değildir" ve "Baykal istifa" sloganları attı. 
   Gaziantep'te de 20 CHP kurultay delegesi, parti kurultayının olağanüstü toplanması isteminde bulundu. 
   
   'Ankara'ya gitmeye mecbur etmeyin'    Eski PM üyesi Bedri Baykam sağda , Baykal'a gönderdiği istifaya davet mektubunu partililere dağıtarak, "Yanıt gelmedi, heyecanla bekliyorum" dedi. Eski İstanbul İl Başkanı Mehmet Bölük ortada , "Bizi Ankara'ya gitmeye mecbur etmesinler. Partiyi ve siyaseti tıkıyorsunuz" diye konuştu. Eski CHP İstanbul İl Başkanı Ali Özcan da Baykal'ın istifasını ve yönetimin çekilmesini istedi . 
   
   
   
</TEXT>
</DOC>
