<DOC>
<DOCNO> 239612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun07.html </URL>
<DATE> 2004/05/13/ </DATE>
<TIME> 01.25 </TIME>
<AUTHOR>  </AUTHOR>
<HEADLINE>
İşkenceci kadın asker konuştu Gördükleriniz birşey değil 
</HEADLINE>
<TEXT>

     Irak'taki Ebu Garib cezaevinde, yüzükoyun yatan Iraklı bir tutuklunun boynuna geçirdiği tasmayı çekerken görüntülenen fotoğrafıyla medyada yer alan Amerikalı kadın er Lynndie England, ''üstlerinin kendisini kutladığını'' söyledi. Er Englanda, bir televizyon kanalında soruları yanıtlarken de, 'Fotoğraflarını gördükleriniz birşey değil. Ama ne olduğunu söyleyemem' dedi. 
     Bağdat'taki Ebu Garib cezaevinde tutuklulara işkence etmekle suçlanan England 21 , CBS televizyonuna yaptığı açıklamada, ''Bize sadece 'Süper iş, devam edin' dediler'' diye konuştu. İşkencelerin ve fotoğraf çekme emirlerinin üstlerinden geldiğini anlatan er England, kendisini 'Biz o sırada yapmamız gereken birşeyi yaptığımızı düşünüyorduk. Yaptıklarımızın yanlış olduğunun farkında değildik' diye savundu. 
     England, bazı esirlerin cinsel organlarını gülümseyerek gösterirken görüntülendiği fotoğraf için, ''Bana orada, başparmağımı yukarı kaldırmış halde durmam söylendi. 'Makineye bak, çekiyoruz' dediler'' ifadesini kullandı. 
     Poz verme emrini kimden aldığı sorusuna England, ''Üstlerim'' yanıtını verdi. Amerikalı asker, bunun o an kendisine ''biraz saçma'' geldiğini de belirtti. 
     England, 'fotoğraflarını gördüğümüz işkencelerden daha da kötüleri yapıldı mı' sorusuna ise 'Evet bunlar birşey değil. Ama olanları size anlatamam' diye yanıt verdi. 
     Irak'taki Ebu Garib cezaevinde, 372'inci Askeri Polis Birliği'nde görev yapan 21 yaşındaki England bir süre önce Fort Bragg üssüne geri gönderilmişti. England, askeri mahkemede suçlu bulunursa, kınama, hapis ya da görevden alınma cezalarına çarptırılabilecek. 

     
</TEXT>
</DOC>
