<DOC>
<DOCNO> 217496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo32.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Valencia maçı için marşlar eşliğinde uğurlandı... 
</HEADLINE>
<TEXT>

     Beşiktaş, İspanya'nın Valencia takımıyla 26 Şubat Perşembe günü yapacağı UEFA Kupası 3. tur ilk maçı için İspanya'ya gitti. 
     Kulüp başkanı Serdar Bilgili, Valencia karşılaşmasının kendileri için kader maçı olduğunu belirterek, ''Bu sezonki en zor Avrupa kupası maçına çıkacağız. Valencia, kupanın favorilerinden biri. Eğer turu geçersek en büyük favori biz oluruz. Deplasmandaki maçtan beraberlik veya galibiyet bekliyorum'' diye konuştu. 
     Beşiktaş'ın ligdeki durumuna da değinen Bilgili, son dönemlerde Beşiktaş'ta sanki bir düşüş varmış gibi gösterilmeye çalışıldığını ifade ederek, ''Şu an 3 puan önde ve lideriz. Taraftarımız paniklemesin. Belki iyi bir devre arası hazırlık dönemi geçiremedik. Son iki maçımızı da karlı sahalarda oynadık. Şampiyonluğun tartışmasız birinci adayı Beşiktaş'tır. Taraftarımız rahat olsun. Geriye de düşsek, zaman zaman kötü de oynasak, sezon sonunda şampiyonluğa ulaşacağız'' dedi. 
     Fenerbahçe Kulübü Asbaşkanı Murat Özaydınlı'nın halka arz ile ilgili olarak Beşiktaş için yaptığı yorumun hatırlatılması üzerine de Bilgili, ''Elma ile armudu kıyaslamamak lazım. Beşiktaş, Futbol Anonim Şirketi'ni gelir ve giderleriyle birlikte açtı. Galatasaray ve Fenerbahçe'nin halka açılış şekilleri daha farklı'' şeklinde konuştu. 
     28 Şubat Cumartesi günü yapılacak Divan Kurulu Başkanlığı seçimine de değinen Bilgili, yönetim olarak seçimin dışında olduklarını söyledi. 
     Divan Kurulu'nun Beşiktaş'ın en yüksek organı olduğunu anlatan Serdar Bilgili, ''Biz Divan Kurulu ile her zaman ağabey-kardeş ilişkisi içinde olmak istiyoruz. Bu seçimlere adımız karıştırılmak isteniyor, ama biz yönetim olarak seçimlerin tamamen dışındayız'' diyerek sözlerini tamamladı. 
     
     KÜRÜM ''EN AZINDAN BERABERLİK İÇİN GİDİYORUZ'' 
     Kulüp asbaşkanı ve futbol şube sorumlusu Haşmet Bedii Kürüm, Atatürk Havalimanı'nda yaptığı açıklamada, Valencia'ya en azından bir beraberlik için gittiklerini söyledi. 
     Kürüm, Beşiktaş'ın bu maçta favori gösterilmemesinin kendileri için avantaj olduğunu kaydederek, ''Valencia çok güçlü bir ekip. Biz de güçlüyüz. Giunti dışında eksiğimiz yok. Orada alacağımız bir beraberlik, bizim için iyi sonuç olur'' dedi. 
     S34 
</TEXT>
</DOC>
