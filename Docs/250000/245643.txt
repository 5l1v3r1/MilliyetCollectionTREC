<DOC>
<DOCNO> 245643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas07.html </URL>
<DATE> 2004/06/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yüksek tansiyonda İç Anadolu bölgesi birinci sırada 
</HEADLINE>
<TEXT>

     Türk Hipertansiyon ve Böbrek Hastalıkları Derneği'nin 4 bin 910 hasta üzerinde yürüttüğü "Hipertansiyon Prevalansı Çalışması", Türkiye'de yüksek tansiyonun en çok İç Anadolu Bölgesi'nde görüldüğünü ortaya çıkardı. 
     "6. Ulusal Hipertansiyon ve Böbrek Hastalıkları Kongresi"ne katılan Hacettepe Üniversitesi H.Ü Tıp Fakültesi Nefroloji Bilim Dalı Öğretim Üyesi Prof. Dr. Çetin Turgan, AA muhabirine yaptığı açıklamada, "Hipertansiyon Prevalansı Çalışması" sonuçlarına göre, Türkiye'de 18 yaş üzeri erişkinlerde hipertansiyon görülme sıklığının yüzde 31,8 olduğunu kaydetti. 
     Türk Hipertansiyon ve Böbrek Hastalıkları Derneği tarafından yapılan çalışmanın tüm bölgelerde 4 bin 910 hasta üzerinde yürütüldüğünü ifade eden Turgan, "18 yaş üzeri nüfusun 3'te 1'ine yakın kısmında hipertansiyon var" dedi. 
     Prof. Dr. Çetin Turgan, hipertansiyonda kadın ve erkek arasında da fark görüldüğünü bildirdi. Erkeklerde yüksek tansiyon görülme sıklığının yüzde 27,5 olduğuna değinen Turgan, "Kadınlarda ise bu sıklık yüzde 36,1. Kadınlarda hipertansiyon görülme sıklığı daha yüksek. Bunda da obezitenin kadınlarda daha yüksek görülmesi, menopoz, stres ve hareketsizlik etkili" dedi. Türkiye'de hipertansiyonun en çok 38,5 ile İç Anadolu Bölgesi'nde görüldüğünü vurgulayan Çetin Turgan, ikinci sırada yüzde 34 ile Marmara Bölgesi, üçüncü sırada yüzde 33,2 ile Karadeniz Bölgesi, dördüncü sırada yüzde 28 ile Akdeniz ve Güneydoğu Anadolu bölgelerinin olduğunu, hipertansiyona en az rastlanan bölgenin ise yüzde 25 ile Doğu Anadolu Bölgesi olduğunu bildirdi. 

     
</TEXT>
</DOC>
