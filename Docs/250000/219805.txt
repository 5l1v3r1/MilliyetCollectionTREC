<DOC>
<DOCNO> 219805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim istifa ediyor... 
</HEADLINE>
<TEXT>

     Galatasaray Teknik Direktörü Fatih Terim, 100. yılda kulübe yeni bir takım, yeni bir stat ve yeni bir hocanın heyecan getirebileceğini söyledi. 
     Maçtan sonra düzenlediği basın toplantısında, sezon sonunda istifa edeceğinin sinyallerini veren Fatih Terim, kulüp başkanı Özhan Canaydın'ın 100. yıl için yeniden başkan seçilmesini isteyenlerden biri olduğunu belirterek, ''Seçimden sonra yeni bir takım, yeni bir stat ve yeni bir hoca da heyecan getirebilir. Başkanın yolunu açmak adına bunu, yarın kendisine teklif edeceğim. Galatasaray'dan ayrılsam bile her zaman başkanımın ve camiamın yanındayım'' diye konuştu. 
     Sezon sonuna kadar takımının başında kalacağını ifade eden sarı-kırmızılı takımın teknik direktörü, ''Sezon boyunca buradayım, bir yere gitmiyorum. Genç takımdan oyuncular alıp UEFA Kupası'na katılmak için mücadele edeceğim'' dedi. 
     Galatasaray'da alınan sonuçlarda tüm sorumluluğun kendisine ait olduğunu vurgulayan Terim, sözlerini şöyle tamamladı 
     ''Bir suçlu varsa o da benim. Ancak başkan Özhan Canaydın ne cevap verir bilemiyorum. Başarısızlık da bir sonuçtur ve ben başarısız oldum. Ben Galatasaray'ın ve Türk futbolunun menfaatlerini her şeyin üstünde tutarım.'' 
     
</TEXT>
</DOC>
