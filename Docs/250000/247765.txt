<DOC>
<DOCNO> 247765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko29.html </URL>
<DATE> 2004/06/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Merkez Bankası Formula 1 havalesi ücret alınmadan gerçekleştirildi 
</HEADLINE>
<TEXT>

     Merkez Bankası yetkilileri, Formula 1 organizasyonuna dönük 13.5 milyon dolarlık transferin yapılması için Banka'ya 3 Haziran tarihine kadar herhangi bir resmi başvuruda bulunulmadığını, 3 Haziran günü Başbakanlık Tanıtma Fonu Kurulu Başkanlığı'nın yazılı talebi üzerine, bahse konu para transferinin ''hiçbir ücret alınmadan'' gerçekleştirildiğini söylediler. 
     Yetkililer, ''hal böyle iken söz konusu transferin Bankamızca istenilen komisyon ücreti nedeniyle 1 Haziran 2004 günü yapılmadığının belirtilmesi gerçekleri yansıtmamakta olup, konu yukarıdaki açıklamalar çerçevesinde değerlendirilmelidir'' dediler. 
     Merkez Bankası yetkilileri, 27 Mayıs tarihinde Gençlik ve Spor Genel Müdürlüğü ilgililerinin Merkez Bankası Ankara Şubesi görevlilerini telefonla arayarak, hesaplarındaki Türk Lirası karşılığı döviz alımı yaparak yurtdışına 13.5 milyon dolar transfer ettirmek istediklerini ilettiklerini bildirdiler. 
     Yetkililer, Merkez Bankası'nın Ankara Şubesi görevlilerinin de katma bütçeli idare statüsünde olan Gençlik ve Spor Genel Müdürlüğü'nün bir kısım işlemleri için Banka mevzuatı uyarınca komisyon ödenmesi gerektiğini ancak Hazine, genel bütçeli daireler, bu dairelere bağlı döner sermayeli işletmeler ve fonların Bankaca yapılacak yurt içi ve yurt dışı her türlü işlemlerinin komisyon ücreti ve masraf alınmaksızın yapıldığını ifade ettiklerini belirttiler. 
     Merkez Bankası yetkililerine göre, 28 Mayıs 2004 günü Gençlik ve Spor Genel Müdürlüğü yetkililerinin söz konusu transferin Formula 1 yarışları için Hükümet adına yapılacağını Banka'ya bildirmeleri üzerine, kendilerine bu işlem için komisyon alınmayacağı belirtilerek işlemlerin gerçekleştirilmesi için yazılı taleplerin gönderilmesi istendi. 
     Ancak Gençlik ve Spor Müdürlüğü'nden ne 28 Mayıs ne de takip eden günlerde Merkez Bankası'na herhangi bir talebin ulaşmadığını vurgulayan yetkililer, şöyle dediler 
     ''Bu süreçte Bankamız yetkililerince anılan Genel Müdürlük yetkileriyle transferin yapılması konusunda muhtelif telefon görüşmeleri yapılmış, bu tür transfer taleplerinin genelde saat 16'ya kadar kabul edilmesine ve Şubemiz mesai saatinin 17.30'da bitmesine rağmen söz konusu transferin yapılabilmesi için 1 Haziran 2004 günü Bankamız Ankara Şubesi saat 18.00'e kadar açık tutulmuş ancak herhangi bir transfer talebi gelmemiştir.'' Söz konusu transferin yapılması için Merkez Bankası'na 3 Haziran tarihine kadar herhangi bir resmi başvuruda bulunulmadığını belirten yetkililer, 3 Haziran günü Başbakanlık Tanıtma Fonu Kurulu Başkanlığı'nın yazılı talebi üzerine, bahse konu para transferinin ''hiçbir ücret alınmadan'' Banka tarafından gerçekleştirildiğini söylediler. 
     Yetkililer, hal böyle iken söz konusu transferin Banka tarafından istenilen komisyon ücreti nedeniyle 1 Haziran 2004 günü yapılmadığının belirtilmesinin gerçekleri yansıtmadığını belirttiler. 
     
     YILDIRIM NE DEMİŞTİ 
     Formula 1 Türkiye projesini yürüten İTO Başkanı Mehmet Yıldırım, hafta sonu basında yer alan haberde, F1'in dünya organizasyonu olan Formula One Association FOA Başkanı Bernie Ecclestone'a, 94.5 milyon dolarlık teminat verilmesi gerektiğini, yediye bölünen bu paranın 13.5 milyon dolarlık ilk taksitinin 1 Haziran'a kadar ödenmesi gerekirken, bu para için Merkez Bankası'nın havale ücreti olarak 750 milyar lira istemesi nedeniyle ödemenin 3 Haziran tarihinde yapılabildiğini söylemişti. 
     Paranın Ziraat Bankası üzerinden havale yapılması yönünde ilk önce Başbakan Yardımcısı Mehmet Ali Şahin'i devreye soktuklarına işaret eden Yıldırım, sonunda Başbakan'ın devreye girerek, bu paranın Türkiye'yi Tanıtma Fonu'ndan gönderilmesi yönünde talimat vermesiyle sorunun çözüldüğünü bildirmişti. 
     
</TEXT>
</DOC>
