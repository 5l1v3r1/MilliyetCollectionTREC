<DOC>
<DOCNO> 212848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/yasam/yas01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Super Bowl'a süper şov 
</HEADLINE>
<TEXT>

   Amerikan futbolunun şampiyonluk maçı 'Super Bowl'a bu yıl Janet Jackson'un göğüsleri, kızlar maçı, erotik bir defile ve maç sırasında sahaya fırlayan, yarıçıplak fanatik damga vurdu 
      Dış Haberler Servisi 
   
   Amerikan Futbol Ligi'nin şampiyonluk maçı 'Super Bowl'da bu yıl sahadaki mücadeleden çok, sahnedeki şov konuşuldu. New England Patriots ve California Panthers takımları arasında oynanan ve milyonlarca Amerikalıyı televizyon başına kilitleyen 'Super Bowl'un devre arasında, 'süper bir şov' vardı. Yapımcılığını müzik kanalı MTV'nin üstlendiği şovda, önce Janet Jackson ile Justin Timberlake sahne aldı. Bir ara Jackson'a, "Bu şarkı bitmeden seni soyacağım" diyen Timberlake dediğini yaptı. Timberlake'in, sağ göğüs bölümünü koparmasıyla, Jackson'un ucunda metal bir takı olan göğsü tüm çıplaklığıyla ortaya çıktı. Jackson göğsünü kapatırken, CBS kanalı yayına ara verdi. 
   
   CBS özür diledi ama... 
   Olayın ardından çok sayıda izleyici kanalı arayıp şik yette bulununca, CBS televizyonu, "Hafta boyunca provalarını izledik, böyle bir şeyin olacağına dair hiçbir belirti yoktu. Olaydan rahatsızlık duyan herkesten özür diliyoruz" açıklaması yaptı. 
   Maçta çıkan rezaletler, bununla da sınırlı kalmadı. Maçın 3. çeyreğinden önce bir fanatik, soyunarak saha içine daldı ve görevlileri peşinden koşturdu. Paralı bir televizyon kanalının da, devre arasına denk gelecek şekilde, sadece iç çamaşırı giyen seksi mankenlerin futbol maçını ekrana getirdiği Super Bowl'u, New England Patriots 32 - 29 kazandı. 
   
   Oğul Powell'dan soruşturma 
   ABD'de Federal İletişim Komisyonu FCC Başkanı Michael Powell, Justin Timberlake'in Janet Jacskon'un sağ göğsünü açtığı müzik gösterisinin televizyonlarda yayımlanmasıyla ilgili soruşturma açılması talimatı verdi. ABD Dışişleri Bakanı Colin Powell'ın oğlu olan Michael Powell, yapılanın "seviyesiz, kaba ve acınacak" bir gösteri olduğunu belirtti. 
   
   
</TEXT>
</DOC>
