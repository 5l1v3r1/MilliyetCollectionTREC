<DOC>
<DOCNO> 207431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Moda Siyah-Beyaz 
</HEADLINE>
<TEXT>

   Beşiktaş ile anlaşma aşamasına gelen Adrian İlie, Avrupa'da zirveye oynayan takımların aynı renkte olduğuna dikkat çekti, "Lucescu büyük hoca. Takımda da süper yıldızlar var" dedi 
      BÜNYAMİN OSMAN 

   
   Övgüler yağdırdı 
   BEŞİKTAŞ'A imza atması artık an meselesi olan Adrian İlie, Romanya'da Milliyet'in sorularını yanıtladı. Avrupa'da zirveye oynayan takımların aynı renkte olduğuna dikkat çeken Rumen futbolcu, "Valencia ve Beşiktaş örneği ortada. Futbolda son moda Siyah - Beyaz... Türk futbolu büyük patlama yaptı. Bazı oyuncuların mantalitesi değişirse, başarı yüzdeniz daha da artar" dedi. 
   
   'Parayı düşünmem' 
   BEŞİKTAŞ ile görüşmelerinin sürdüğünü dile getiren İlie, gözünün parada olmadığını açıkladı. Yıldız futbolcu, "Hayatımı kurtarmış durumdayım. Birçok kulüpten teklifler aldım. Hedefim tecrübemi sergileyebileceğim bir ligde mücadele etmek. Galatasaray'da güzel günler geçirmiştim. İyi dostlarım oldu. Ancak oradan kendi isteğimle değil, yönetim kararıyla gönderildim" dedi. 
   
   'Lucescu'yu övdü' 
   RUMEN futbolcu, Lucescu'nun büyük bir hoca olduğunu ve farklı bir takım yarattığını söyledi. İlie şöyle konuştu "Başarıları ortada. Galatasaray değerini anlayamadı. Onun için korkak deniyor, ama yanlış. Beşiktaş kollektif randımanı üst düzeyde olan bir takım. Sergen ve İbrahim çok başarılı. İlhan ise Hakan Şükür'ün başarılarını geçebilir" diye konuştu. 
   
   Yoğun tempo    2 saat çalıştılar 
   İKİNCİ yarı hazırlıklarına başlayan Beşiktaş, dün yaptığı iki idmanla çalışmalarını sürdürdü. Teknik Direktör Mircea Lucescu yönetiminde, BJK Nevzat Demir Tesisleri'nde karla kaplı sahada gerçekleştirilen idman, yaklaşık 2 saat sürdü. Futbolcular, önce sahanın kenarında kardan temizlenmiş bölümde kondisyon çalışması yaptı. Daha sonra karla kaplı sahada çift kale oynadı. 
   
   Tümer, İsviçre yolcusu 
   YOĞUN kar yağışına rağmen futbolcuların idmanda çok neşeli oldukları gözlendi. Özellikle çift kalede Lucescu'nun da izniyle birbirlerini karlara iterek oynayan futbolcular, ilginç görüntüler sergiledi. Kasığında sakatlığı bulunan ve dün riske edilmeyen Tümer'in İsviçre'ye kontrole gideceği açıklanırken, Zago, Ronaldo ve Cordoba'nın bugün İstanbul'a geleceği öğrenildi. 
   
   Yollar kapandı    Zago gitmiyor 
   SİYAH-Beyazlı takımın Brezilyalı yıldızı Zago, Fiorentina ile anlaşamadı. İtalya'nın ünlü RAİ televizyonu, Fiorentina'nın Beşiktaş'ın yanı sıra Zago'yu ikna etmeyi başaramadığını belirtti. Haberde, Zago'nun 2006 yılına kadar sözleşme yapmak istediği, Mor Menekşeler'in ise 2005'te direndiği belirtildi. Bu gelişme üzerine Fiorentina, Udinese'den Manfredini'nin peşine düştü. 
   
   Kaan Dobra ve Serdar imzaya hazır    Parada anlaştılar 
   BEŞİKTAŞ'IN iç transferde henüz imza atmadığı Kaan Dobra ve Serdar Topraktepe ile maddi konularda kesin anlaşmaya vardığı öğrenildi. Teknik Direktör Mircea Lucescu'nun raporu doğrultusunda, iki futbolcu ile yapılan ilk görüşmeler, mutlu sonla noktalandı. Kaan ve Serdar'ın önümüzdeki günlerde Siyah - Beyazlı kulüple yeni mukavele imzalayacakları açıklandı. 
   
   
</TEXT>
</DOC>
