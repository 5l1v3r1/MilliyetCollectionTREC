<DOC>
<DOCNO> 202558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur13.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisine imam nikahı kıyan öğretmen, 18 ay hapis cezası aldı 
</HEADLINE>
<TEXT>

     Kayseri'de, öğrencisine imam nikahı kıyıp birlikte yaşadığı gerekçesiyle yargılanan Din Kültürü ve Ahlak Bilgisi öğretmeni Miktat Öccü, 18 ay 10 gün hapis cezasına çarptırıldı. 
     Kayseri 2. Ağır Ceza Mahkemesi'ndeki duruşmaya bir önceki duruşmada tahliye edilen Öccü katılmazken, avukatı Mustafa Sedat Dezgahcı ile öğretmeni ile imam nikahı kıydığı iddia edilen Hatice S'nin avukatı Cavit Dursun katıldı. 
     Avukat Dezgahcı, mahkeme heyetine sunduğu savunmasında müvekkilinin, evlenme amacıyla öğrencisiyle duygusal ilişkiye girdiğini, duygularına hakim olamamasının cezasını çektiğini belirterek, hakkında uygulanacak hükümlerde hafifletici sebeplerin gözönünde bulundurulmasını istedi. 
     Duruşmada Miktat Öccü, imam nikahı kıydığı iddia edilen öğrencisi Hatice S. ile nikaha aracılık ettikleri iddia edilen Mustafa Avcı ve Mustafa Şaşmaztürk, ''resmi nikah olmadan imam nikahı kıyma'' suçundan beraat ettiler. 
     Mahkeme heyeti, ayrıca Öccü'ye reşit olamayan kıza kendi isteğiyle ırza geçmesi suçundan 12 ay 15 gün ve alıkoymak suçundan 5 ay 25 gün hapis cezası verdi. 
     Kayseri'de Şubat ayında jandarma ekiplerinin çalışması sonucu, Hürriyet Endüstri Meslek Lisesi Din Kültürü öğretmeni Miktat Öccü'nün 46 , geçen yıl görev yaptığı Melikgazi İmam Hatip Lisesi'ndeki öğrencisi Hatice S. 16 ile gönül ilişkisine girdiği ve okulların yarıyıl tatiline girmesinden sonra da imam nikahı kıyarak birlikte kaçtıkları ortaya çıkarılmış, baba Hüdavendigar S'nin şikayeti üzerine kızı Hatice S. ve Miktat Öccü, jandarma ekipleri tarafından yakalanmıştı. 
     Miktat Öccü'nün 1976'da Asiye Öccü ile resmi nikahla evlendiği ve 4 çocuk sahibi olduğu, 1997'de eski öğrencisi Sevim Serim ile imam nikahı ile evlendiği ve bir çocuk sahibi olduğu da ortaya çıkmıştı. 
     Öccü, cezaevinde yattığı süre gözönüne alındığında, İnfaz Yasası'na göre cezasını tamamlamış oldu. 
     
</TEXT>
</DOC>
