<DOC>
<DOCNO> 242370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko31.html </URL>
<DATE> 2004/05/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
McDonald's DVD kiralama işine de el attı... 
</HEADLINE>
<TEXT>

     Bülent Keneş 

Dünyanın en büyük fast-food zincirine sahip olan McDonald's, bundan böyle hamburgerin yanı sıra film de kiralayacak. 
     Las Vegas ve Washington'da küçük çaplı deneme uygulamasından aldığı olumlu sonuçlar üzerine McDonald's'ın Denver'da bulunan 105 restoranında kuracağı kiosklarla DVD kiralamaya başlayacağı açıklandı. 
     Günlüğü 1 dolardan kiralanacak olan DVD'ler herhangi bir yerde bulunan bir McDonald's restoranına iade edilebilecek. 
     ABD'nin en büyük DVD kiralama dükkanları zinciri durumundaki Blockbuster, DVD'leri üç günlüğüne 3,99 dolara kiralıyor ve DVD'nin aynı mağazaya teslim edilmesini şart koşuyor. 
     Şirketin DVD kiralamaktan para kazanmak gibi bir amacının olmadığını ifade eden McDonald's Yöneticisi Mats Lederhausen, sadece müşterilerine yeni bir hizmet sunduklarını kaydetti. 
     McDonald's kiosklarda kiralanan DVD'lerin yüzde 80'ini oluşturan en çok kiralanan 30 DVD'nin bulunacağı belirtilirken, projenin başarılı olup olmadığının ancak yaz sonunda belli olacağı ifade edildi. 
     
</TEXT>
</DOC>
