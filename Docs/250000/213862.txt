<DOC>
<DOCNO> 213862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş New York'a iyi niyetle gidiyoruz... 
</HEADLINE>
<TEXT>

     KKTC Cumhurbaşkanı Rauf Denktaş, New York'a iyi niyetle gittiklerini belirterek, ''Gaye, süratle yapılabilirse, her iki tarafı da memnun eden, sağlam, kalıcı, adil bir anlaşma yapmaktır. Bu her iki tarafın istemine ve atacağı adımlara bağlıdır'' dedi. 
     Denktaş, BM Genel Sekreteri Kofi Annan ile gürüşmek üzere, New York'a gitmek için, saat 06.20'de KKTC'den ayrılarak İstanbul'a hareket etti. Denktaş'a, Başbakan Mehmet Ali Talat, Dışişleri Bakanı ve Başbakan Yardımcısı Serdar Denktaş ile Cumhurbaşkanlığı Müsteşarı Ergun Olgun eşlik ediyor. Heyete, İstanbul'da, Denktaş'ın anayasa konusundaki danışmanı Prof. Dr. Mümtaz Soysal da katılacak. Heyet, İstanbul'dan, saat 11.00'da New York'a geçecek. 
     Denktaş, Geçitkale Havaalanı'nda yaptığı açıklamada, ''BM Genel Sekreteri'nin daveti üzerine, Kıbrıs konusunun son durumu hakkında görüşmek üzere New York'a gittiklerini'' ifade ederek, şöyle konuştu 
     ''Bugüne kadar bildiğimize göre bir günlük bir temas olacaktır. Uzayabilir diyorlar. Tabiatıyla bir pazarlık safhasında olunduğu için fazla bir şey söylemek istemiyorum. Halkımız bizim durumumuzu, tutumumuzu iyi bilmektedir. 
     Gaye, süratle yapılabilirse, her iki tarafı da memnun eden, sağlam, kalıcı, adil bir anlaşma yapmaktır. Bu her iki tarafın da istemine ve atacağı adımlara bağlıdır. İyi niyetle gidiyoruz. İnşallah güzel haberlerle döneriz.'' Heyeti, Geçitkale Havaalanı'ndan Cumhuriyet Meclisi Başkanı Fatma Ekenoğlu, Kıbrıs Türk Barış Kuvvetleri Komutanı Korgeneral Işık Koşaner, KKTC Güvenlik Kuvvetleri Komutanı Tuğgeneral Necmeddin Baykul ile diğer yetkililer uğurladı. 
     
</TEXT>
</DOC>
