<DOC>
<DOCNO> 233299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas12.html </URL>
<DATE> 2004/04/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
ARD, Almanya'ya gelen 2 Türk'ün hayatını anlatan film yayınlayacak 
</HEADLINE>
<TEXT>

     Alman birinci televizyonu ARD, 1960'lı yıllarda Almanya'ya gelen 2 Türkün yaşantısını anlatan ve 2 bölümden oluşan ''Goldsucher'' Altın Arayıcıları adlı bir film yayınlayacak. 
     Filmi hazırlayan Westdeutsche Rundfunk WDR adlı radyo ve televizyon kuruluşu tarafından Köln'de yapılan açıklamada, yönetmenliğini Rolf Schübel'in senarist Tevfik Başer ile birlikte yaptığı ve başrolde Hilmi Sözer'in oynadığı filmin yıl sonunda ARD'de gösterime gireceği belirtildi. 
     Schübel, Türk asıllı oyuncuların filmi birinci kuşak Türk işçilerine yönelik bir ''onur görevi'' olarak kabul ettiklerini, filmin ''normal insanların'' günlük tecrübelerini aktardığını söyledi. 
     Köln, Oberhausen, Münih kentlerinde ve Türkiye'de geçen filmde, Anadolu'da yaşayan 3 arkadaştan 2'sinin Almanya'ya çalışmak için gelip ayrı düşmeleri konu ediliyor. 
     
</TEXT>
</DOC>
