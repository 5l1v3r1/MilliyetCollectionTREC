<DOC>
<DOCNO> 223564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisa Presley., Michael Jackson'u savundu... 
</HEADLINE>
<TEXT>

     Michael Jackson'un eski eşi Lisa Marie Presley, ''Michael'in çocuklara karşı hiçbir uygunsuz davranışını görmedim'' dedi. 
     Elvis Presley'in kızı olan Lisa Presley'in bir konser turnesi için bulunduğu Avustralya'da bir televizyon kanalına yaptığı açıklamalar, Los Angeles'teki sözcüsü tarafından basına duyuruldu. 
     
     AÇIKLAMALARIM YANLIŞ YANSITILDI 

     Lisa Marie Presley açıklamasında ''Üzüntüyle belirtmek istiyorum ki, Michael Jackson hakkında yürütülen çılgınlık nöbeti yüzünden, Avustralya'da televizyona verdiğim demeç, amacından saptırıldı ve yanlış biçimde yorumlandı'' dedi. 
     Lisa Marie'nin açıklamaları basına ''Michael Jackson'dan, olaylara istediği şekilde yön vermemesi, güçsüz kalması ve kendini bir makinenin parçası gibi görmesi yüzünden ayrıldığı'' biçiminde yansıtılmıştı. 
     Presley, ''Michael Jackson ile aralarında yaşananların karı-koca arasında kalması gereken şeyler olduğuna'' da dikkati çekti. 
     Michael Jackson, çocuklara karşı uygunsuz davranışlarda bulunduğu yolunda hakkında açılan soruşturmada suçsuz olduğunu çeşitli kereler dile getirmişti. 
     Duruşma gününü bekleyen sanatçı, 3 milyon dolar kefaletle serbest bırakılmıştı. 
     
</TEXT>
</DOC>
