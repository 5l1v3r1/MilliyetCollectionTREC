<DOC>
<DOCNO> 241756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur03.html </URL>
<DATE> 2004/05/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bayrampaşa'da yangın 
</HEADLINE>
<TEXT>

     Bayrampaşa'da bir ayakkabı imalathanesi, çıkan yangın sonucunda kullanılamaz hale geldi. 
     A.A muhabirinin aldığı bilgiye göre, Kışla Caddesi 104 numarada bulunan Zeki Obdan ve ortaklarına ait 3 katlı Yıldız Plastik adlı ayakkabı imalathanesinde, saat 03.00 sıralarında henüz belirlenemeyen bir nedenle yangın çıktı. 
     Binanın 3. katında oluşan alevler kısa sürede çatıya sıçrarken, alt katları da etkisi altına aldı. 
     Olay yerine gelen Eyüp İtfaiyesi ekipleri, binanın giriş katında bulunan demir kapıları açmak için uzun süre uğraştı. 
     Alevlerin iyice büyümesi üzerine olay yerine takviye olarak gelen Gaziosmanpaşa, Bayrampaşa, Bağcılar ve Fatih itfaiye ekipleri, uzatılan merdivenlerden binaya su sıktılar. İtfaiye ekipleri, zaman zaman küçük patlamaların da yaşandığı yangını kontrol altına almakta güçlük çekti. 
     Yaklaşık bin metrekarelik alanda kurulu binadaki yangın, saat 06.00 sıralarında kontrol altına alınarak söndürüldü. Yaralanan kimsenin olmadığı yangın sonucunda, çatısı çöken imalathanedeki hammadde ve ürünlerin tamamı yandı. 
     
</TEXT>
</DOC>
