<DOC>
<DOCNO> 209375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/siyaset/siy05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Savunmayı kısalım' 
</HEADLINE>
<TEXT>

   Yunanistan Dışişleri Bakanı Papandreu "Türkiye ile Yunanistan, savunma harcamalarının eşit azaltılması için anlaşma yapmalı" 
      LÜTFÜ KARAKAŞ Dedeağaç DHA 

   
   Yunanistan Dışişleri Bakanı Yorgo Papandreu, Türkiye ile Yunanistan arasında savunma harcamalarının azaltılmasına yönelik ortak bir anlaşma imzalanması önerisinde bulundu. 
   Seçim kampanyası çerçevesinde dün geldiği Batı Trakya'nın Dedeağaç kentinde halka seslenen Papandreu, "Barış benim hayalimdir. Bu nedenle Türkiye hükümeti ve halkına çağrıda bulunuyorum. Yıllık bazda savunma harcamalarının eşit şekilde ve aşamalı olarak azaltılması için bir anlaşmaya varalım. Böyle bir anlaşma Yunanistan'taki 7 Mart seçimlerinin ardından imzalanabilir" dedi. 
   
   Büyük kaynak olur 
   Papandreu, böyle bir anlaşmaya varılması durumunda, her iki ülkede de muazzam üretim kaynaklarının, toplumsal kalkınmaya yönelik çalışmalara sevk edilmesi için serbest kalacağını ifade etti. Papandreu, "Bu anlaşma barış ve istikrara yapılmış ortak bir yatırım olacaktır. Böyle bir anlaşma imzalamak, biz siyasi liderlerin halklarımıza karşı olan bir borcudur" diye konuştu. 
   
   
</TEXT>
</DOC>
