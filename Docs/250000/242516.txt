<DOC>
<DOCNO> 242516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/ekonomi/eko05.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici güveniyor ama satın alma umudu yok 
</HEADLINE>
<TEXT>


Tüketici güven endeksi, nisanda marta göre aynı kaldı. Ancak eğilim anketi, tüketicilerin bugün ve gelecekteki satın alma olasılıklarının azaldığını gösterdi 

EKONOMİ SERVİSİ 

Merkez Bankası ve Devlet İstatistik Enstitüsü'nün birlikte düzenlediği tüketici güven endeksi, nisanda mevcut seviyesini korumasına karşın katılımcıların bugün ve gelecekteki satın alma gücü tahminlerinde olumsuza kayış sürüyor. Tüketici eğilim anketine göre, satın alma gücünde geçen aylara göre iyimserlikte azalma var. 

İş bulma beklentisi düştü 
Güven endeksi nisan sonuçları açıklandı. Endeks değeri martta olduğu gibi nisanda da 111 olurken alt kollarda farklı gelişmeler yaşandı. Tüketiciler, endeksi oluşturan beş alt kalemden dayanıklı tüketim malı almak için zamanın uygunluğu ve genel ekonomik durumdaki beklentisi konusunda olumluya döndü. Satın alma gücü ve iş bulma olanaklarında olumsuz gidiş geçen ayda olduğu gibi sürdü. 
Eğilim anketine göre, altı ay öncesine göre bugün satın alma gücü "daha iyi ya da iyi" diyenlerin oranı gerilerken "bir değişiklik olmadı" diyenlerde artış gözlendi. Martta katılımcıların yüzde 44.5'i "aynı" derken oran nisanda yüzde 49.2'ye yükseldi. Benzer durum gelecekteki satın alma gücü beklentisinde de gözlendi. Martta "daha iyi olacak" diyenlerin oranı yüzde 30.8 iken oran nisanda yüzde 27.7'ye düştü. "Daha kötü olacak" diyenlerin oranı yüzde 17.9'dan yüzde 17.7'ye geriledi. "Aynı kalacak" diyenlerde yüzde 44.5'ten yüzde 48.4'e yükseldi. 
Tüketicilerin dayanıklı tüketim malı, ev, araba alma olasılıklarında ise artış sürüyor. Katılımcıların sadece yüzde 10.6'sı dayanıklı tüketim malı, yüzde 3.6'sı otomobil, yüzde 3.5'i ev alabileceğini belirtirken yüzde 90'ların üzerindeki kısım bunun mümkün olmadığını bildirdi. 

Tüketicinin güveni marta göre değişmedi Mart Nisan Değişim Satın alma gücü mevcut dönem 99.8 99.2 -0.60 Satın alma gücü gelecek dönem 106.1 104.7 -1.31 Genel ekonomik durum gelecek dönem 113.1 -1.74 0.89 İş bulma olanakları gelecek dönem 95.6 95.1 -0.51 Dayanıklı tük. malı almak için uygunluğu mevcut dönem 140.2 141.6 1.02 Tüketici Güven Endeksi 111.0 111.0 0.00 



</TEXT>
</DOC>
