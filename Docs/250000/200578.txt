<DOC>
<DOCNO> 200578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun38.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kaçırılan yabancılardan biri İrlandalı... 
</HEADLINE>
<TEXT>

     İran'ın güneydoğusundaki Sistan ve Belucistan eyaletinde silahlı uyuşturucu kaçakçıları tarafından kaçırılan yabancılardan birinin İrlandalı, diğer ikisininse Alman olduğu bildirildi. 
     İran hükümet kaynakları, Reuters'e yaptıkları açıklamada, geçen hafta Pakistan-Afganistan sınırı yakınlarındaki dağlık eyalet Sistan-Belucistan'da kaçırılan turistlerin, Bem ve Zahedan şehirleri arasında bisikletle seyahat ettiklerini belirttiler. 
     Aynı kaynaklar, uyuşturucu kaçakçıları tarafından kaçırıldığı sanılan turistlerin serbest bırakılmaları için 5 milyon euro fidye istendiğini kaydettiler. 
     İranlı yetkililer, kaçırılanların serbest bırakılmaları için ne gibi çabalar harcandığı konusunda ise açıklama yapmadılar. 
     Almanya Dışişleri Bakanlığı, İran'da Alman turistlerin kaçırıldığından haberdar olduğunu açıklamıştı. 
     İrlanda Dışişleri Bakanlığı ise İran'da bir İrlandalının kaçırıldığı yönünde doğrulanmamış bilgiler alındığını, ancak yorumda bulunmak için Tahran yönetiminden İrlanda vatandaşının kaçırıldığını doğrulamasının beklendiğini bildirdi. 
     
</TEXT>
</DOC>
