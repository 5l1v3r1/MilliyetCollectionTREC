<DOC>
<DOCNO> 234424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy08.html </URL>
<DATE> 2004/04/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İçişleri Bakanı Aksu "Duble yollar yapıldı, kazalar azaldı" 
</HEADLINE>
<TEXT>

     İçişleri Bakanı Abdülkadir Aksu, bu yıl 3 bin kilometre duble yol yapılacağını belirterek, ''Duble yollar yapıldı, kazalar azaldı'' dedi. 
     İçişleri Bakanı Aksu ile Bayındırlık ve İskan Bakanı Zeki Ergezen, Antalya'nın Kumluca İlçesi'ndeki 5. Tarım ve Seracılık Şenliklerine katılmak için geldikleri ilçede, Kumluca Belediye Başkanı Hüsamettin Çetinkaya'yı ziyaret ettiler. Bakanlar, ziyaretin ardından, beraberindekilerle birlikte yürüyerek şenlik alanına geçtiler. 
     Şenlik alanında düzenlenen törende konuşan İçişleri Bakanı Abdülkadir Aksu, Kumluca'nın bugün, şenlikler ve içme suyu projesinin uygulamaya konulmasıyla 2 bayramı birden yaşadığını belirterek, seraların meydana getirdiği ''dünyanın en iyi manzarasının'' Kumluca'da olduğunu söyledi. 
     Kumluca'daki seracılığın önemine değinen Bakan Aksu, ''Kumluca, sera üretimi ve tarımıyla çok zengin bir bölge. Seracılığın merkezi olmuştur. Biz bu şenliğin, seracılık üretimine büyük katkı sağlayacağına inanıyoruz. Ülke seracılığının yüzde 25'i Kumluca'da yapılmaktadır. Bu, gelecek yıllarda daha da artacaktır'' dedi. 
     İktidarlarının, ne vaat ettiyse onu yerine getirmeye çalıştığını ve yerel seçimlerde de partilerini iktidara getiren vatandaşlara minnet borçlu olduklarını belirten Aksu, şunları söyledi 
     ''Artık hizmet zamanı. Türkiye Cumhuriyeti tarihinde ilk defa bir hükümet, yapacaklarına süre vererek taahhüt altına girmektedir. Türkiye Cumhuriyeti tarihinde bugüne kadar 3 bin 858 kilometre duble yol yapıldı. Geçen yıl 1600 kilometre yol yapılmıştır, bu yıl 3 bin kilometre yapılacaktır. Bu yılı Trafik Yılı ilan ettik. Bunun en önemli unsuru yoldur. Duble yollar yapıldı, kazalar azaldı.'' 
     
     BAKAN ERGEZEN 
     Bayındırlık ve İskan Bakanı Zeki Ergezen de konuşmasına, ''Rabbim, Filistinlilerle Iraklılara da sizin gibi huzurlu günler versin'' sözüyle başladı. 
     İçme suyu projesi Mayıs ayında bitmesi gerekirken, Şubat ayında tamamlandığını ve Kumluca'nın 210 bin nüfusa yetecek kadar şişe suyu kalitesinde içme suyuna kavuştuğunu belirten Ergezen, ilçenin kanalizasyon ve arıtma sorunlarının da çözüleceğini vurguladı. 
     Türkiye'nin parasının iyi değerlendirilmesi ve çok dikkatli olunması gerektiğini belirten Bakan Ergezen, şöyle devam etti 
     ''Millet, ülke, belediyeler borç altında. Harcamalarımızı dikkatli yapmalıyız. Burada domates güreşi yapılıyor. Ankara ve İstanbul gibi illerde bir çok insan, domatesi çöplerde bile bulamıyor. Buranın kıymetini iyi bilin. Ancak gelişigüzel seracılık var. Artık modern seracılık yapılmalı. Şehrin kirlenmesinin önüne geçilmeli. Binalar bu kadar iç içe yapılmamalı. Birileri rant sağlayacak diye buna izin verilmemeli.'' Antalya-Kemer, Finike-Kale, Antalya-Alanya, Antalya-Elmalı, Kemer-Tekirova yolunun duble olacağını bildiren Ergezen, ''İktidar, konuşmak değil, iş yapmak zorundadır. Muhalefet konuşsun'' dedi. 
     Bakan Ergezen ve Aksu, şenlik alanında hayvanların geçişinin yapıldığı ''yörük yürüyüşü'' ile geleneksel ''domates güreşleri''ni de izledi. 
     Konuşmaların ardından, tamamlanan içme suyu projesinin hizmete girmesi dolayısıyla, Bakan Ergezen ve Aksu tarafından sembolik açılış da yapıldı. 
     
</TEXT>
</DOC>
