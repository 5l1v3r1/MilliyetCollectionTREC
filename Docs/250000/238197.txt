<DOC>
<DOCNO> 238197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo35.html </URL>
<DATE> 2004/05/07/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Samet Aybaba, babası için yaptırdığı ilkokulu açtı... 
</HEADLINE>
<TEXT>

     Teknik Direktör Samet Aybaba, doğum yeri Osmaniye'de babasının anısını yaşatmak için yaptırdığı Hasan Aybaba Anadolu Öğretmen Lisesi'nin açılış törenine katıldı. 
     Osmaniye Valisi İsa Küçük ile okulun bulunduğu Fakuşağı Köyü'ne gelen Samet Aybaba, davul zurna eşliğinde karşılandı. Bu sırada halk oyunları ekibi de gösteriler sundu. 
     Osmaniye İl Milli Eğitim Müdürü Mehmet Ayan törende, Samet Aybaba ve yakınlarının katkılarıyla yapılan okuldan binlerce öğrencinin yararlanacağını belirterek, Aybaba ailesine teşekkür etti. 
     Samet Aybaba ise, bugünlere merhum babasının sevgisiyle geldiğini ve babasına olan görevini bir nebze de olsa yerine getirmenin mutluluğunu yaşadığını söyledi. 
     Aybaba, ''Bizi bu günlere babamın sevgisi getirdi. Bu mutluluk 10 şampiyonluktan daha güzel bir duygu. Artık futbol camiasının bu tür katkılara duyarlı olunmasını istiyorum'' dedi. 
     Osmaniye Valisi İsa Küçük ise, Samet Aybaba'nın doğduğu yer ile doyduğu yeri birleştirdiğini söyledi. 
     Vali Küçük, Samet Aybaba'ya katkılarından dolayı teşekkür ederek, ''Bu okulun yapımında tüm takımların ruhu olduğunu düşünüyorum. Bu çok anlamlı ve gurur verici bir davranıştır'' diye konuştu. 
     Küçük, teşekkür belgesini Samet Aybaba'nın annesi Pakize Aybaba'ya, plaketi ise eşi Şeliz Aybaba'ya verdi. 
     Açılış sonrası vali Küçük ile 24 derslikli okulun sınıflarını gezen Samet Aybaba, bir sınıfın yazı tahtasına ''Vatanını seven herkesi Milli Eğitim'e katkı yapmaya davet ediyorum'' diye yazdı. 
     Son olarak öğrencilerin penaltı isteğini kırmayan Samet Aybaba, okulun halı sahasında vali İsa Küçük ile öğrencilere penaltı atışı yaptı. 
     Törene Futbol Federasyonu Asbaşkanı Orhan Saka, yönetim kurulu üyesi Hikmet Çinçin, Kayserispor Kulübü Başkanı Recep Mamur, Futbol Federasyonu MHK Üyesi Mahmut Çetiner ve spor adamları ile çok sayıda davetli katıldı. 
     
</TEXT>
</DOC>
