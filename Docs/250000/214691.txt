<DOC>
<DOCNO> 214691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/uras.html </URL>
<DATE> 2004/02/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
IMF 'faiz' devlet 'maaş - ücret' için 'zam peşinde' 
</HEADLINE>
<TEXT>

   
   Maliye Bakanı dün sabah basın toplantısında "Nereye, ne kadar zam yapılacağı, IMF heyeti geldikten sonra belli olur" dedi... 
   Maliye Bakanı'nın söylediklerini radyodan kendi sesinden dinleyince "tüylerim diken diken oldu..." Demek ki, Devlet Planlama Teşkilatı ile, Hazine ve Maliye teşkilatı ile, bizim koskoca Ankara bürokrasimiz, "nereye ne kadar zam yapılacağını" bilemiyor. Veya biliyor da buna kendi başlarına karar verme yetki ve gücüne sahip değil. IMF'den üç - beş görevli geliyor. Bizim hükümetimize nereye ne kadar zam yapılacağını söylüyor. 
   Tekrarda yarar var. IMF'yi kovalım diyen yok. IMF ile iyi ilişkinin yararını görmezden gelen yok. Ama IMF ile ilişkinin de bir sınırı olmalı... IMF ile iyi ilişki sürdüreceğiz diyerek, "iktidarı" IMF memurlarına teslim etmek ve de IMF'nin her isteğini, "tartmadan - biçmeden" yerine getirmek çok yanlış bir davranış. 
   Sayın okuyucularım, 2004 yılı için milli gelir tahmini 420 katrilyon lira. Açık anlatımıyla bu yıl bu ülkede bu kadar değer yaratılacak. Gelir elde edilecek. Bu rakam, Türk halkının 2004 yılında yatırım, üretim ve tüketim için harcayabileceği, bir kenara koyabileceği paranın tamamını gösteriyor. 
   Ama halkımız bu paranın tamamını elinde tutamayacak. 
   Çünkü, hükümet, bu gelirin 150 katrilyon liralık bölümünü yüzde 35'ini değişik yollardan halkın elinden alacak, TBMM'de kabul edilen bütçeye uygun olarak kendi bildiği şekilde dağıtacak. 
   Faize 66 katrilyon lira milli gelirin yüzde 15'i gidecek. 
   Devlet memurlarına, işçilerine, emeklilere, bunların sosyal güvenlik kuruluşlarına 50 katrilyon lira milli gelirin yüzde 12'si gidecek. 
   Hükümetin elinde kala kala 35 katrilyon lira milli gelirin yüzde 8'i gibi bir para kalacak. 
   İşte hükümet bu para ile yatırım yapacak, okul yapacak, hastane yapacak, mahkemeleri düzeltecek... Hükümetin sebebi hikmeti bu. Ama hükümetin bu işleri yapacak parası yok. 
   IMF, hükümetin elini kolunu bağlamış durumda... "Bu harcama kalıbının dışına çıkamazsın, faize ayırdığın para ile, faiz dışı fazla rakamına dokunamazsın" diyor. 
   Hükümet işçiye, emekliye üç kuruş zam yapmaya kalktı, şimdi bu zammı IMF fitil fitil hükümetin burnundan getiriyor. "Haydi bakalım vergiye, ürünlere zam yap. Halktan bu parayı toplayın ki, faiz ödemelerin aksamasın" diyor. 
   Tedbir paketi demek, zam demek. Kaba anlatım ile, halkın 420 katrilyon gelirinden, 150 katrilyon liralık bütçe harcaması için toplayacağı paradan sonra kalan 270 katrilyon liraya ek olarak hükümetin bir miktar daha paraya el koyması demek. 
   Bu paranın yatırıma, üretime, tüketime gidecek yerde hükümete gitmesi demek... 
   Hükümete giden para ile hükümet hizmet yapmış olsa, bu parayı yatırıma, üretime yöneltse... Halk gene de "helal edecek"... Ama hükümet paket paket topladığı, zam üstüne zam ile aldığı paralar ile faiz ödüyor. İş yapmaya para kalmıyor. Sorun burada... 
   
      
   
</TEXT>
</DOC>
