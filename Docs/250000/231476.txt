<DOC>
<DOCNO> 231476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas28.html </URL>
<DATE> 2004/04/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
SAT.1'in 'Yıldız Aranıyor' yarışmasında 3 Türk... 
</HEADLINE>
<TEXT>

     Alman özel televizyon kanalı SAT.1 tarafından düzenlenen ''Star Search 2'' Yıldız Aranıyor yarışmasına 3 Türk katılıyor. 
     Yarışmanın ilk turunda mankenlik dalında İbo Altıntop, 16 yaş üstü şarkı yarışmasında Ümit Güven ve komedi dalında Volkan Erik bir üst tura geçmek için mücadele edecekler. 
     Güven, müziği çok sevdiğini, 7 yıl önce arkadaşlarıyla birlikte bir müzik gurubu kurduğunu söyledi. 
     Yarışmaya kız arkadaşının isteğiyle katıldığını ifade eden Güven, ''Ben de katılmayı çok istiyordum. Ancak katılım formunu doldurmaya ve yarışmaya katılmaya cesaret edemiyordum. Kız arkadaşımın bunu benim için yapması çok iyi oldu'' dedi. 
     Bir Katolik yurdunda yetiştiğini ve bu nedenle Türkçe konuşamadığını belirten Güven, ''Zamanım oldukça Türkçe öğrenmeye çalışacağım. Türk Milli Takımı'nın ve İlhan Mansız'ın hayranıyım'' diye konuştu. 
     Erik ise daha önce çeşitli tiyatrolarda komedi gösterileri yaptığını, kendisine çok güvendiğini, yarışmada Almanya'daki Türk toplumunu en iyi bir şekilde temsil etmek istediğini belirtti. 
     Güven yarın, Erik 17 Nisan Cumartesi, Altıntop da 23 Nisan Cuma günü yarışacaklar. 
     ''Star Search''ün geçen yılki yarışmasını, babası Türk annesi Alman olan Martin Kesici kazanmıştı. 
     
</TEXT>
</DOC>
