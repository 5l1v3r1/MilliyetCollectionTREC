<DOC>
<DOCNO> 243028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo28.html </URL>
<DATE> 2004/05/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fenerbahçe'den, Trabzonspor'a Gökdeniz konusunda yanıt... 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, Trabzonspor Kulübü Başkanı Atay Aktuğ'un, Gökdeniz ile ilgili Aziz Yıldırım'ın sözlerine karşılık yaptığı açıklamaların, gündemi değiştirmeye yönelik olduğunu öne sürerek, ''Kimse gündemi değiştirmek için Fenerbahçe'yi kullanmasın'' dedi. 
     Fenerbahçe Stadı'nda bir basın toplantısı düzenleyen Özaydınlı, Atay Aktuğ'un bazı açıklamalarına yanıt verdi. Trabzonsporlu Gökdeniz'in son günlerde sürekli medyanın gündeminde yer aldığını ifade eden Murat Özaydınlı, etiğe uygun olarak, Trabzonspor Kulübü Futbol Şube Sorumlusu Süleyman Atal'a, Gökdeniz'i almak istediklerini ilettiklerini, ancak başkan Atay Aktuğ'un, ''Bana gelen bir teklif yok. Benim dışımda yapılmışsa abestir'' sözlerini yadırgadıklarını söyledi. 
     Bir kulüpte futbol şube sorumlusu varsa, doğal olarak onunla ilişki kurulması gerektiğini anlatan Özaydınlı, ''Süleyman Atal da sanırım konuyu başkan ve yönetim kuruluna götürmüştür. Trabzonspor'da bir yönetim kurulu mu var, yoksa sadece başkan mı '' diye konuştu. 
     Gökdeniz için tekliflerini yaptıklarını, satıp satmamaya Trabzonspor Yönetim Kurulu'nun karar vereceğini kaydeden Özaydınlı, Atay Aktuğ'un, taraftarların tepkilerini de düşünerek, gündem değiştirmek için Fenerbahçe'yi kullandığı iddiasında bulundu. Özaydınlı, ''Atay, Ergun Gürsoy ile sınıf arkadaşıymış. Madem açık konuşuyor, o zaman Gürsoy ile neler konuştuklarını da açıklasın. Kimse gündem değiştirmek için Fenerbahçe'yi kullanmasın. Bir husumet oluşturmaya çalışıyorlar. Fenerbahçe camiası olarak Trabzonspor ile kırgınlığımız, kavgamız yok. Ortamı germemek, iyi ilişkiler kurmak çabasındayız. Temennimiz, Trabzonsporluların da aynı çabayı göstermesi'' dedi. 
     
     ''AKTUĞ YARALAYICI KONUŞUYOR'' 
     Murat Özaydınlı, Trabzonspor Kulübü Başkanı Atay Aktuğ'un iyi bir insan olduğunu, ancak konuştuğunda yaralayıcı olduğunu ve ortamı gerginleştirdiğini söyledi. 
     Aktuğ'un, medyada Fenerbahçe yazarları için ''Fenerbahçe'nin militan yazarları'' ifadesini kullandığını, bundan büyük üzüntü duyduklarını kaydeden Özaydınlı, şöyle konuştu 
     ''Başkan konuşunca, yaralayıcı, ortamı gerginleştirici konuşuyor. İstanbul kulüpleri Beykoz ile, Üsküdar ile oynasın demiş. Tenkit ederken, en köklü kulüpleri rencide etmesini yadırgadım. Beykoz ve Üsküdar Anadolu, 1908'de kurulmuş kulüpler. Sayısız milli oyuncu yetiştirmişler. 1960'lardan sonra kurulmuş kulüplerden değiller. Türk futbolunun bugünlere gelmesinde büyük payları var. Ben bu kulüplere, Türk futboluna katkıları nedeniyle teşekkür ediyorum.'' Kulüp başkanlarının biraraya gelmesi ve yemek yemesinin gayet doğal olduğunu, bunun altında bir şeyler aranmaması gerektiğini belirten Murat Özaydınlı, Atay Aktuğ'un, ''Futbol Federasyonu seçimlerinde Haluk Ulusoy'u destekleyeceğim'' açıklamasıyla ilgili de ''Desteklemese şaşırırdım. 8 kez aynı suçu işleyeceksiniz, sahanız kapatılmayacak. Böyle federasyon başkanını nasıl bulacaksınız '' dedi. 
     
     NAKLEN YAYIN VE HAVUZ 
     Maçların naklen yayınlanması ve oluşturulan havuzla ilgili Fenerbahçe'nin düşüncelerini, başkan Aziz Yıldırım'ın açık bir şekilde dile getirdiğini hatırlatan Murat Özaydınlı, ''Atay Aktuğ, Havuz bozulmasın diyor. Aziz Yıldırım'ın söylediklerini iyi algılayamamış. Havuzu bozmaya niyetimiz yok. Ama Türkiye'nin en pahalı markasının haklarını da korumak zorundayız'' dedi. 
     Kriterlerin değişmesini istediklerini, reytinge, başarıya göre yeni bir kriter oluşturulması gerektiğini söylediklerini anlatan Özaydınlı, ''Ayrıca, Trabzonspor'un havuzdan daha fazla pay almasının en büyük nedeni, Aziz Yıldırım'dır. 4. büyük olarak havuzdan daha fazla pay almasını istemiştir'' açıklamasında bulundu. 
     Özaydınlı, bir soru üzerine, gelecek sezon sonunda sözleşmesi sona erecek olan Gökdeniz'i bu sezon almak istemelerinin, Trabzonspor'un da lehine olduğunu söyledi. 
     Aktuğ'un, ''Biz de Tuncay'a talip oluruz'' dediği hatırlatıldığında Özaydınlı, ''Olsunlar. Her futbolcunun bir değeri var. Tuncay çok değerli bir oyuncumuz. Ona bir değer biçtik. Verirlerse, kulübün çıkarı için satabiliriz'' yanıtını verdi. 
     
     ''GÜÇLÜ BİR KADRO KURUYORUZ'' 
     Murat Özaydınlı, Porto ve Monaco takımları arasında oynanacak Avrupa Şampiyonlar Ligi final maçını Porto'nun kazanmasını istediklerini, bunun, lige doğrudan katılmalarını sağlayacağını belirterek, ''Monaco da kazansa, Fenerbahçe'nin kadrosu ön elemeyi geçecek güçtedir'' dedi. 
     ''Güçlü bir kadro kuruyoruz'' diyen Özaydınlı, Brezilyalı futbolcu Alex için prosedür gereği 10-15 güne ihtiyaçları bulunduğunu, olumsuz bir durumda ise B ve hatta C planlarının da olduğunu söyledi. 
     Gençlerbirliği'nden Deniz ile teknik direktör Christoph Daum'un görüştüğünü, ardından kulüp başkanı İlhan Cavcav ile görüşmelere devam ettiklerini ifade eden Murat Özaydınlı, İbrahim Toraman için de Gaziantepspor Kulübü Başkanı Celal Doğan ile görüşmeleri sürdürdüklerini bildirdi. 
     
     FENERİUM GELİRLERİ 
     Murat Özaydınlı, şampiyonluk sonrası Fenerium mağazalarından, bir kulübün bir yıllık geliri kadar kazancı 15 günde sağladıklarını söyledi. 
     Özaydınlı, bir soru üzerine, Fenerium'un 26 mağaza ve 250 bayisi bulunduğunu belirterek, ''Hesap yapmakta zorlanıyoruz. Yaklaşık olarak, bir kulübün 1 yıllık gelirini 15 günde elde ettik. Fenerium, Fenerbahçe'ye çok ciddi bir katkı sağlayacak'' dedi. 
     
</TEXT>
</DOC>
