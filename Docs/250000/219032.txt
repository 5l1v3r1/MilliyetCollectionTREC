<DOC>
<DOCNO> 219032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur02.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşik Fenerbahçeliler Vakfı'nda mangal yangın çıkarttı... 
</HEADLINE>
<TEXT>

     Kadıköy'de bulunan Birleşik Fenerbahçeliler Vakfı'nın teras katı, çıkan yangında kullanılamaz hale geldi. 
     AA muhabirinin aldığı bilgiye göre, Fenerbahçe Şükrü Saracoğlu Stadı yanında bulunan 3 katlı vakıf binasının yaklaşık 200 metrekarelik alana sahip teras katında, saat 03.00 sıralarında henüz belirlenemeyen bir nedenle yangın çıktı. 
     Tamamı ahşap olan bu katı saran alevler, kısa sürede çatıyı da etkisi altına aldı. 
     Kadıköy, Erenköy ve Üsküdar itfaiye ekipleri, yaklaşık 2 saat süren çalışma sonucu yangını kontrol altına alarak söndürdüler. 
     Yangın sonucu çatısı çöken vakfın teras katı, kullanılamaz hale geldi. 
     Yangının, teras katta eğlenen Fenerbahçe taraftarlarının, ızgara yapmak için yaktıkları mangaldan kaynaklandığı öne sürüldü. 
     Bu arada, Birleşik Fenerbahçeliler Vakfı Başkanı Aziz Yılmaz'ın yanında bulunan bazı kişiler, görüntü alan basın mensuplarına tepki gösterdiler. 
     Tartışma sırasında İhlas Haber Ajansı'na ait kamera hasar görürken, tartışmaya katılan ve çıkan arbedede yere düşen Aziz Yılmaz bir süre fenalık geçirdi. 
     Polis merkezine götürülen tarafların ifadelerine başvuruldu. Taraflar ifadelerinde, birbirlerinden şikayetçi olmadı. 
     Aziz Yılmaz da basın mensuplarından özür dileyerek, kameradaki hasarı karşılayacağını bildirdi. 

     
</TEXT>
</DOC>
