<DOC>
<DOCNO> 224150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/spo04.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon alarmda 
</HEADLINE>
<TEXT>

   Bordo-Mavililer, Denizli engelini aşarak Şampiyonlar Ligi'ne ortak olmayı hedefliyor. Ziya Doğan, güçlü rakibini kalabalık orta saha ile durduracak 
      
   Hazırlıklar tamam 
   İKİNCİ yarı müthiş bir grafik çizen ve her geçen hafta zirveye biraz daha yaklaşan Trabzonspor'da gözler Denizlispor maçına çevrildi. Beşiktaş'ın puan kaybetmesiyle aradaki farkı bire indirme şansını yakalayan ve Şampiyonlar Ligi'ne ortak olmaya hazırlanan Bordo - Mavili takımda Teknik Direktör Ziya Doğan, deplasmanlarda süper sonuçlara imza atan rakibini devirecek oyun planını hazırladı. 
   
   Taraftara mesaj 
   ORTA sahayı kalabalık tutmayı düşünen Doğan, Denizlispor'a etkili kontratak şansı vermemeyi de hesaplıyor. Ziya Doğan dün oyuncularıyla yaptığı toplantıda, "Biz kupa ile uğraşırken, rakibimiz hafta boyunca bizimle yatıp kalktı. Denizlispor da UEFA'yı kovalıyor, dikkatli olmalıyız" dedi. Seyirciye de mesaj gönderen Doğan, "Şehirde uyanmaya başlayan şampiyonluk heyecanını stadda görmek istiyoruz" diye konuştu. 
   
   Yönetimden üçlü atak    TRABZONSPOR yönetimi acil konular için düğmeye bastı. Kurumsal anlamda kulübün daha iyi noktalara taşınması ve UEFA kriterlerine uyum konusunda çalışmalar yoğunlaşırken, iç transferde henüz imza atmayan Gökdeniz ve Fatih'in işini bitirmek için geri sayım başladı. Kredi konusunda bankalarla görüşmeler hız kazandı. 
   
   Kadro yine değişmiyor    BORDO - Mavili takımda Maxim'in cezasının sona ermesine rağmen Hasan'ın Denizlispor maçında da oynayacağı öğrenildi. Doğan'ın takımda başka bir değişikliğe gitmeyeceği vurgulanırken, Somers'in yedek soyunacağı belirtildi. Fatih'in de oynamasında bir sakınca olmadığı ve ilk onbirdeki yerini alacağı açıklandı. 
   
   
</TEXT>
</DOC>
