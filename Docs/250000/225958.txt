<DOC>
<DOCNO> 225958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas06.html </URL>
<DATE> 2004/03/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Hıristiyan jimnastik salonu' modası 
</HEADLINE>
<TEXT>

     ABD'de sayıları giderek artan ''Hıristiyan jimnastik salonları'', muhafazakar ve laik çevreler arasında yeni tartışmalara neden oluyor. 
     İnancın form tutmak kadar önemli olduğu, egzersizle birlikte İncil'in, dua etmenin ve dini yoganın da öğretildiği, ayrıca sürekli ''new-age'' tarzı Hıristiyan müziğinin çalındığı spor salonları, özellikle Florida ve California eyaletlerinde giderek artıyor. 
     ABD'nin önde gelen spor ve egzersiz dergilerinden Men's Fitness'da çıkan bir habere göre, ülkede giderek yaygınlaşan bu spor salonları, muhafazakar iş çevrelerinin yeni alanı olarak görülüyor. 
     Bu tür salonlardan, Florida Clermont'taki Lord jimnastik salonunun sahibi Paul Sorchy, kıyafet uygulamaları bulunduğunu belirterek, gelen müşterilerden kılık kıyafetlerine dikkat etmelerini istediklerini söylüyor. 
     Müşterilerinden vücutlarını fazla sergilememelerini istediklerini belirten Sorchy, ''Bizim salonda g-string giyilmez. Kadınların kalçalarını kapatacak uzunlukta tişört giymeleri gerekir'' diyor. 
     Sorchy, yoganın da salonda en popüler spor branşlarından biri olduğunu söyleyerek, ''Ancak biz yoga demeyiz. Bizim salonda yo-god yogad denir'' diye konuşuyor. 
     Hıristiyan temalı tişörtlerin çok satıldığını kaydeden Sorchy, ''sadece et pazarı mantığı güden laik jimnastik salonlarına gitmek istemeyenlere yeni bir fırsat sunduklarını'' söylüyor. 
     İnançlı olduğunu belirten Greg Snowton isimli bir müşteri de, bu salonu tercihinin sadece dini nedenlerden kaynaklanmadığını, etrafında dar kıyafetler giymemiş kadınlar olunca egzersiz yapmaya daha iyi odaklandığını ve kendini böyle daha iyi hissettiğini ifade ediyor. 

     
</TEXT>
</DOC>
