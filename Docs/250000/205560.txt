<DOC>
<DOCNO> 205560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun01.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2003, Japonya'da Türkiye yılı... 
</HEADLINE>
<TEXT>

     Japonya'da, 2003'ün ''Türkiye Yılı'' olması dolayısıyla, Türkiye'nin tanıtımına yönelik çeşitli etkinlikler yıl boyunca düzenlenecek. 
     Japonya'da son yıllarda yapılan bir uygulama çerçevesinde, 2000 yılı Nisan ayında dönemin Dışişleri Bakanı İsmail Cem'in ziyareti sırasında, 2003 yılının ''Türkiye Yılı'' ilan edilmesi kararlaştırılmış, dışişleri bakanları arasında bir eylem planı imzalanmıştı. 
     Daha önce Japonya'da Fransa, İtalya ve Mısır yılları düzenlenmişti. 
     ''Türkiye Yılı'' ile, iki ülke arasında ekonomik, ticari ve kültürel ilişkilerin geliştirilmesi, Türkiye'nin Japonya'da daha fazla tanıtılması ve bu ülkeden Türkiye'ye gidecek turist sayısının artırılması hedefleniyor. Bu doğrultuda, Japonya'nın çeşitli kentlerinde düzenlenecek gıda, içecek, tekstil ve turizm fuarlarına Türk firmalarının geniş çaplı katılımı öngörülüyor. Türk sanatçıların eserlerinin yer aldığı fotoğraf ve resim sergilerinin açılması, halk oyunları gösterileri, konser ve tiyatro oyunlarının sergilenmesi planlanıyor. 
     Türkiye'nin zengin tarihinin Japonlara daha iyi tanıtımı amacıyla çeşitli müze ve saraylardan eserlerin Japonya'ya getirilerek sergiler açılması, Türk mutfağı ve filmleri haftaları ile defileler düzenlenmesi öngörülüyor. Ayrıca Japon sermayesini Türkiye hakkında bilgilendirmek ve Türkiye'ye yönlendirmek, GAP kapsamında bölgedeki projeleri tanıtmak amacıyla seminerler düzenlenmesi de planlanıyor. 
     2003 ''Türkiye Yılı''nın en önemli etkinliğinin, Türkiye'deki önemli müzelerden derlenen Hitit, Bizans ve Osmanlı dönemlerine ait eserlerin yer alacağı ''Anadolu'da Üç Büyük İmparatorluk'' sergisinin olması bekleniyor. 
     





</TEXT>
</DOC>
