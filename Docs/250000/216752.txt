<DOC>
<DOCNO> 216752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko10.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çin malları ülkemize zarar veriyor" 
</HEADLINE>
<TEXT>

     Adana Ticaret Odası ATO Başkanı Şaban Baş, hükümetin resmi veya kaçak yollarla yurda giren ve piyasaya hakim olmaya başlayan Çin mallarına karşı önlem alması gerektiğini belirterek, ''Çin malları ülkemize zarar veriyor'' dedi. 
     Baş, yaptığı yazılı açıklamada, Çin'den her yıl kayıtlı 1 milyar dolar, kayıt dışı ise 5 milyar dolara ulaşan ithalat gerçekleştirildiğini ve bu durumun yaklaşık 25 sektörde üretimi ve istihdamı olumsuz etkilediğini belirtti. 
     Çin'den ithal edilen malların tamamının Türkiye'de de üretilebildiğine dikkat çeken Baş, şunları kaydetti 
     ''Hükümet, ithal edilen ve birçoğu kayıt dışı yollarla ülkemize giren Çin malları konusunda gereken önlemleri almazsa, eski yıllardan daha güçlü bir ekonomik kriz yaşanması kaçınılmaz olacaktır. Bu olumsuzluğun yarattığı bir diğer sonuç da işsizliğin giderek büyümesi ve sosyal sorunlara neden olacaktır.'' Tüketicilerin de Çin mallarına karşı duyarlı olmasını isteyen Baş, ''Kendi işimizi, kendi işyerimizi korumak için, Türkiye'de üretilen ürünleri, yerli malımızı kullanmalıyız. Aksi halde işimizi kaybetmekle karşı karşıya kalabiliriz'' dedi. 
     
</TEXT>
</DOC>
