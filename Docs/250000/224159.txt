<DOC>
<DOCNO> 224159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/yozer.html </URL>
<DATE> 2004/03/21/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
İkinci şans 
</HEADLINE>
<TEXT>

   
   Galatasaray'da yeniden başkan olan Özhan Canaydın dün çok az bir oy farkıyla koltuğu kapmayı başardı. Ancak Canaydın'ın dünkü kongreden çıkarması gereken büyük dersler var. İktidardayken yapılan ilk seçimde bu kadar tepki oyu alması, kendisinin yaptığı yanlışların masaya yatırılması anlamına geliyor. 
   Herkes bu yanlışların farkında. Ancak Canaydın'ın kişiliğine duyulan saygı ve güven, dünkü seçimin belirleyicisi oldu. Özellikle Turgay Kıran ile son anda anlaşması, çok değerli bir santranç hamlesiydi. 
   Cansun, bu seçime hazırlıksız girdi. Hatta aidat yatırmanın son gününe kadar seçime girmemeyi düşünüyordu. Seçime 12 gün kala karar verdi. Ve böylesine hazırlıksız yakalandığı ortamda, bu kadar çok oy alması Canaydın yönetimine gösterilen tepkiden kaynaklandı. Canaydın'ın da bu tepkiyi alması şart. Çünkü önünde öylesine önemli bir dönem var ki, ya alıp başını zirvelere uçacak, ya da en kötü hatırlanan başkan olacak. Kendisine ikinci şans zorla verildi. Bu şansı çok iyi kullanmalı... İki yıla iyi bakıp, her adımını ona göre atmalı ve tartmalı. Çünkü bundan sonra hiçbir hatanın telafisi olmaz. 
   Dünkü kongrenin son bölümü belki de ilk kez bu kadar gergin oldu. Ve dün gösterdi ki, lise ayrımcılığı Galatasaray için büyük tehlike... 
   
      
</TEXT>
</DOC>
