<DOC>
<DOCNO> 222841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo19.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... SS Lazio, iflas tehlikesiyle yine karşı karşıya... 
</HEADLINE>
<TEXT>

     Özellikle son iki yıldır ekonomik krizle boğuşan SS Lazio, iflas tehlikesiyle yine karşı karşıya. 
     SS Lazio'nun açıkladığı altı aylık bütçe raporunda, söz konusu dönem içinde kulübün 68,1 milyon euro zarar ettiğinin açıklanması kaygıları artırdı. Milano Borsası'ndan bugün yapılan açıklamada, SS Lazio hisselerinin ikinci bir emre kadar işlemden kaldırıldığı belirtildi. 
     Cirio Grubu'nun iflasından bu yana SS Lazio'daki ekonomik kriz bir türlü çözümlenemiyor. SS Lazio, en büyük hissedarı Cirio Grubu'nun 2003 başında sahneden çekilmesinin ve Başkan Sergio Cragnotti'nin istifasının ardından, Ugo Longo başkanlığında oluşturulan yeni bir konsorsiyum tarafından finanse edilmeye başlanmıştı. Bütçedeki gediklerini kapatıp iflası önleme amacıyla 24 Haziran 2003'te 110 milyon euro, 18 Ocak 2004'te ise 120 milyon euro sermaye artırımına giden SS Lazio'nun, varlığını sürdürebilmek için gerekli kaynaklarını tüketmiş durumda olduğu belirtiliyor. 
     İtalyan basınına yansıyan bilgilere göre, SS Lazio'ya garanti verme konusunda artık bankalar da son derece dikkatli yaklaşıyor. Son bütçe raporunun, SS Lazio'daki krizin tahminlerden daha vahim olduğunu ortaya koyması kaygıları artırdı. Kulübün yeniden sermaye artırımına gitmesinin şart olduğu, ancak bu konuda küçük hissedarlar dışında kaynak da bulunamadığı belirtildi. Sermaye artırımının başarılamamasının ise SS Lazio'nun iflası anlamına geleceği ifade ediliyor. 
     
</TEXT>
</DOC>
