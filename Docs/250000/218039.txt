<DOC>
<DOCNO> 218039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo15.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan "korsana hayır" çağrısı 
</HEADLINE>
<TEXT>

     Galatasaray Kulübü, kulübün lisanslı ürünleri dışında korsan satışlara karşı taraftarlarını duyarlı olmaya çağırdı. 
     Sarı-kırmızılı kulüpten yapılan açıklamada, ''Kulüp olarak uzun süredir yürüttüğümüz korsan ürünlerle mücadele çalışmalarında taraftarlarımızı da yanımızda görmek istiyor ve tüm Galatasaray taraftarlarını göreve çağırıyoruz'' denildi. 
     Açıklamada, özetle şu görüşlere yer verildi 
     ''Her geçen gün büyüyerek Türkiye geneline yayılan Galatasaray Store'larda mevcut olan yüzlerce çeşit ürünümüzle birlikte kulübümüzle anlaşma yapan lisansiyerlerimizin üretmiş oldukları lisanslı ürünleri taklit ederek ya da 'Sarı-Kırmızı', 'Aslan', 'Avrupa Fatihi' gibi camiamıza mal olmuş ifadelerle çağrışım yaratarak kendi kişisel çıkarları uğruna Galatasarayımızın haklarını yiyenlere karşı başlattığımız harekete sizleri de davet ediyoruz. 
     Sizlerden beklediğimiz, rastladığınız korsan ve taklit ürünleri 'korsan galatasaray.org' adresine mail atarak bildirmeniz. Her koşulda kulübünün yanında olan Galatasaray taraftarının, Galatasaray'ın menfaatleri söz konusu olduğunda göstereceği hassasiyete olan inancımız tamdır.'' 
     
</TEXT>
</DOC>
