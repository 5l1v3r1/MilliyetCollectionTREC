<DOC>
<DOCNO> 203399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo08.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarlar, Hertha Berlin'in başına Daum'u istiyor... 
</HEADLINE>
<TEXT>

     Berlinlilerin çoğu, Almanya 1. Futbol Ligi takımlarından Hertha BSC Berlin'in teknik direktörlüğüne Fenerbahçe Teknik Direktörü Christoph Daum'un getirilmesini istiyor. 
     B.Z gazetesi tarafından ''Hertha Berlin'i kim kurtarabilir '' başlığıyla yapılan bir araştırma, taraftarın yüzde 60,9'unun bu konuda Daum'a güvendiğini ortaya koydu. Araştırmaya göre, takımın eski antrenörü Falko Götz yüzde 28,8 oy oranıyla 2. sırada yer alıyor. 
     Haberde ayrıca, Hertha BSC Berlinli futbolcuların, menajer Dieter Hoeness'in yönetim şeklinden memnun olmadıkları, hatta bazı futbolcuların kendisine karşı dava açmayı düşündükleri kaydedildi. Hoeness ise kokain kullandığı için daha önce tartıştığı Daum'u takımda istemiyor. 
     Daum'un sevgilisi Angelica Camm, daha önce Berliner Kurier gazetesine yaptığı açıklamada, Daum'un kendisini Türkiye'de çok iyi hissettiğini, ancak Hoeness'in görevinden ayrılması durumunda Hertha BSC Berlin'e gelmeyi düşünebileceğini belirtmişti. 
     
</TEXT>
</DOC>
