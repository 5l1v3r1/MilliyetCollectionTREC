<DOC>
<DOCNO> 214197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yasam/yas02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört yaşında hem katil hem de ailesinden oldu 
</HEADLINE>
<TEXT>

   Evinde kalbinden bıçaklanmış olarak bulunan 11 aylık Aleyna'nın ölümünden, üvey kadreşi D. sorumlu tutuldu. Ailesinin istemediği D., dedesine gönderildi 
      OSMAN KARA, MUSTAFA KURTARAN, MUTLU BOZDAĞ İstanbul 
   
   Avcılar'da 11 aylık Aleyna, evinde kalbinden bıçaklanarak öldürüldü. Cinayeti dört yaşındaki üvey kardeşinin işlediği öne sürüldü. Denizköşkler Mahallesi Erişir Sokak'ta oturan ve şarkıcılık yapan Bahar Yaman'ın 11 aylık kızı Aleyna, önceki akşam evde kalbinden bıçaklanarak öldürüldü. Bunun üzerine gözaltına alınarak ifadesine başvurulan anne Yaman, temizlik yaptığı odadan oturma odasına girdiğinde Aleyna'yı kanlar içinde bulduğunu, bıçağın da üzerinde durduğunu, hastaneye götürmek istediğini, ancak bebeğin öldüğünü söyledi. Aleyna'yı, temizlik yaptığı sırada üvey kızı D.'nin kıskançlık sonucu öldürdüğünü öne süren anne, "Gelecek hafta doğum gününü kutlayacaktık" diyerek ağladı. 
   
   'İlk olay değil' 
   D. ile birlikte emniyete götürülen müzisyen baba Gökhan Karabacak da, imam nik hıyla beraber yaşadığı Yaman'ın öz kızını öldürmesinin mümkün olmadığını belirterek, ilk eşinden olan D.'nin kardeşine sürekli zarar verdiğini, hatta bir hafta önce kolunu çıkarttığını söyledi. Polisteki işlemleri tamamlandıktan sonra dün Küçükçekmece Adliyesi'ne sevk edilen çift, savcı tarafından ifadeleri alındıktan sonra serbest bırakıldı. 
   D., savcının odasına girmeden önce baba Karabacak'a sarıldı. Savcının, dinlediği küçük kız hakkında cezai ehliyeti bulunmadığı için yasal olarak işlem yapılmadı. Ailesine teslim edilmesi gereken D., üvey annesi ve babası ile diğer yakınları tarafından da istenmedi. Bunun üzerine D., babasının isteği doğrultusunda Antalya'dan gelen dedesi Yücel Karabacak'a teslim edildi ve Antalya'ya gitti. 
   Daha önce de D.'nin kıskançlık nedeniyle Aleyna'nın kolunu çıkardığını ve bacağını bıçakla kesmeye çalıştığını söyleyen babaanne Nuray Karabacak şunları söyledi "Çocuklara ben bakıyordum. Evde yoktum. Olsaydım bu olay yaşanmazdı. D., kardeşi Aleyna'yı çok kıskanıyordu." 
   
   Uzmanlar ne diyor 
   Ebeveynler hassas olmalı    Anne ve babaların ilk çocuklarına karşı hassas davranmaları gerektiğini savunan Uzman Psikolog Aynur Sayım şunları söyledi "Çocuğun temelde yaşadığı duygu 'annem - babam beni artık sevmeyecek. Kardeşime daha çok ilgi gösteriyorlar.' Çocuk bu psikoloji içinde kardeşine vurabilir, hatta öldürebilir. Anne ve babanın çocuğun bu duygusunu anlayabilmeleri, ona duygularını hissettirmeleri gerekir. Çocuğa, kardeşle ilgili sorumluluklar vermeli. Ayrıca, 'Kardeşini sev, sen büyüksün' şeklindeki direkt uyarılar sakıncalı. Yeni doğan çocuklarına gösterilen ilgi, diğer çocuklara da gösterilmeli." 
   
   
</TEXT>
</DOC>
