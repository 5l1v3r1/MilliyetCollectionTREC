<DOC>
<DOCNO> 226915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy27.html </URL>
<DATE> 2004/03/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Seçim kavgalarının bugünkü bilançosu 2 ölü, 21 yaralı 
</HEADLINE>
<TEXT>

     Midyat, Çatak, Gaziantep ve Kastamonu'da meydana gelen seçim kavgalarında 2 kişi öldü, 21 kişi yaralandı. 
     Alınan bilgiye göre, Mardin'in Midyat İlçesi'ne bağlı Gülveren Köyü'nde Alkol ve Akçay aileleri arasında muhtarlık seçimi nedeniyle çıkan tartışma, diğer aile fertlerinin de katılımıyla kavgaya dönüştü. Silahın da kullanıldığı kavgada Rezzan Alkol 22 öldü, İsa Akçay 47 yaralandı. Akçay, Mardin Devlet Hastanesi'nde tedavi altına alındı. 
     Olaydan sonra köyde geniş güvenlik önlemleri alındı. Olaylarla ilgili bazı kişilerin gözaltına alındığı ve soruşturmanın sürdürüldüğü bildirildi. 
     
     KASTAMONU'DA CİNAYET 

     Kastamonu'ya bağlı Çavundur Köyü'nde muhtarlık seçimleri yüzünden çıktığı öğrenilen olayda bir kişi öldürüldü. 
     Muhtarlık seçimine mevcut Muhtar Mehmet Başkan'ın birinci azası olarak giren Alaattin Bahçecioğlu 54 evinden çıkarken kurşun yağmuruna tutuldu. Bahçecioğlu komşuları tarafından hastaneye kaldırılırken hayatını kaybetti. 
     Jandarma olayın faili olarak Hüseyin Böcüoğlu'nu 19 gözaltına altına aldı. 
     
     ÇATAK'TA 17 KİŞİ YARALANDI 

     Van'ın Çatak İlçesi'ne bağlı Kaçat Köyü'nde seçimi kazanan Hasan Karataş ile seçimi kaybeden amcasının oğlu M.Salih Karataş arasında tartışma çıktı. 
     Ailelerinde araya girmesiyle tartışma taşlı sopalı kavgaya dönüştü. Kavgada, 5'i kadın 17 kişi yaralanırken, ağır yaralı 2 kişi Van Devlet Hastanesi'ne sevk edildi. 
     Köyde geniş güvenlik önlemi alan Jandarma ekiplerinin, kavgaya karıştığı belirlenen 70 kişiyi gözaltına aldığı belirtildi. 
     
     GAZİANTEP'TE 3 KİŞİ YARALANDI 

     Gaziantep'in Şehitkamil İlçesi'ne bağlı Atalar Köyü'nde seçim yüzünden çıkan kavgada Şahin Hocaoğlu, Ali Kara'yı taşla başından yaraladı. Ali Kara'nın oğlu Sinan Kara ise babasının intikamını almak için ruhsatlı av tüfeğiyle Şahin Hocaoğlu'nu yaraladı. 
     Olaylarda yaralanan Şahin ve Ahmet Hocaoğlu ile Ali Kara Gaziantep Devlet Hastanesi'nde tedavi altına alındı. 
     Olayla ilgili soruşturma sürüyor. 
     
</TEXT>
</DOC>
