<DOC>
<DOCNO> 222035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy20.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Kadınlar yasal hakları paylaşıyor ama hayatı paylaşamıyor 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, kadın-erkek eşitliğini sadece yasalar üzerinde gerçekleştirmenin yeterli olmadığını, bunun yaşama geçirilmesi gerektiğini söyledi. 
     Cem, Adana'nın Gazipaşa Bulvarı'nda kadınların gıdadan el işine kadar çeşitli ürünlerin satışını yaptığı ''Kadın Panayırı''nı gezerek, partisinin belediye başkan adayları için destek istedi. 
     Kadınlarla sohbet eden Cem, ''Buradaki ürünlerde el emeği var. Biz de belediyeciliği benzer göz nuru ve emek ile gerçekleştireceğiz'' dedi. 
     Toplum için kadınların büyük önemi bulunduğunu ifade eden Cem, şunları kaydetti 
     ''Türkiye'de kadınlar yasal hakları paylaşıyor, ama hayatı yeterince paylaşamıyor. İddiamız kadın erkek eşitliğinin sadece yasada değil hayatta da gerçekleşmesini sağlamaktır. Bu seçimde sadece adaylar ve partinin değil, seçmenin de yürekli olmasını istiyoruz. Geçmişteki gibi kerhen oy vermeyin. Gerçekten yenileşme isteyenler YTP'ye cesaretle destek vermeli.'' Kadınların ikram ettiği yiyecekleri geri çevirmeyen Cem, ''Geçen seçimde gönlümüz sizden yana dediniz, bu seçimde hem gönlünüz, hem oylarınız bizden yana olsun'' dedi. 
     Cem, Atatürkçü Düşünce Derneği Adana Şubesi'ni de ziyaret ederek, yöneticiler ve üyelerle görüştü. Cem, ADD'nin, günümüz Türkiye'sinde önemli bir misyon üstlendiğini ve bu derneğin öneminin her geçen gün daha iyi anlaşıldığını vurguladı. 
     
</TEXT>
</DOC>
