<DOC>
<DOCNO> 226918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy30.html </URL>
<DATE> 2004/03/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
DEHAP'tan sahte pusula iddiası .. 
</HEADLINE>
<TEXT>

     Demokratik Halk Partisi DEHAP Genel Başkan Yardımcısı Nazmi Gür, Ak Parti'nin Van'daki seçimlere 15 bin sahte oy pusulasıyla katıldığını iddia ederek, bir çok okulda yakılmış oy pusulası bulduklarını öne sürdü. 
     DEHAP Genel Başkan Yardımcısı Nazmi Gür, Sosyal Demokrat Halkçı Parti SHP İl Teşkilatı'nda düzenlediği basın toplantısında, Mahalli İdareler Genel Seçimi'nin ardından Van'daki bazı okulların çöp kutuları ile kalorifer kazanlarından yakılmış oy pusulası çıkardıklarını iddia ederek, seçimin iptal edilmesi için müracaatta bulunacaklarını belirtti. 
     Van'da sandıklarda görevli sandık başkanlarının Ak Parti'nin seçmenlerinden oluştuğunu savunan Gür, DEHAP'la ilgisi olan sandık başkanlarına da görev verilmediğini ifade etti. 
     ''Ak Parti'den Van belediye başkanlığını kazanan Burhan Yenigün'ün yasal zeminde başkanlığını kabul etmiyoruz'' diyen Gür, şu iddialarda bulundu 
     ''Van'daki seçimler örgütlenmiş bir iştir. Bu nedenle Demokratik Güç Birliği'ne katılan bütün partiler ile gerekli yasal müracaatı yaparak, seçimlerin iptal edilmesini isteyeceğiz. Van'da özellikle Mustafa Cengiz İlköğretim Okulu'nun çöp kutuları ile kalorifer kazanlarında yakılmış oy pusulaları elimize geçti. Bir çok yerde de oy pusulalarının yakıldığı ihbarını alıyoruz. Ak Partililer seçimden önce 15 bin sahte oy pusulasını hazırlayarak seçime girmişler. Halkı oyuna getiren Milli Eğitim Bakanı Hüseyin Çelik hakkında da suç duyurusunda bulunacağız. Çelik, seçim günü devletin polisini kullanarak, sandıklarda terör estirmiştir. Bu konuda gerekirse Avrupa İnsan Hakları Mahkemesi'ne başvuracağız. Van'daki seçimler şaibelidir.'' Basın açıklamasına SHP İl Başkanı Cemal Şen, DEHAP İl Başkanı Hasan Özgüneş ve Özgür Parti İl Başkanı İbrahim Ete katıldı. 
     
</TEXT>
</DOC>
