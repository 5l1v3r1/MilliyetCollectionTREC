<DOC>
<DOCNO> 241004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo19.html </URL>
<DATE> 2004/05/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"Trabzonspor istemedikten sonra kimse bir çakıl taşı bile alamaz..." 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Trabzonspor istemedikten sonra kimsenin Trabzonspor'dan bir çakıl taşı bile alamayacağını söyledi. 
     Şahin, Mehmet Ali Yılmaz Tesisleri'nde düzenlediği basın toplantısında, Gökdeniz'in transferi konusunda son zamanlarda spekülasyonlar yapıldığını belirtti. 
     Gökdeniz'in çeşitli ulusal yayın organlarına verdiği demeçlerin bile çarpıtıldığını savunan Şahin, ''Bu futbolcunun sözleşmesi devam ediyor. Trabzonspor istemedikten sonra, kimse Trabzonspor'dan bir çakıl taşı bile alamaz. Trabzonspor büyük bir camiadır. Trabzonspor işini bilen ve yapan bir yönetim tarafından yönetilmektedir'' dedi. 
     Yönetim istemedikten sonra Gökdeniz'i hiç kimsenin alamayacağını ifade eden Şahin, ''Bunun için bu yayınlara son verin. Trabzonspor camiasının da sabrını taşırmayın. Trabzonspor bunları hak etmiyor. Trabzonspor'da oynamak, hele altyapısından yetişmiş futbolcular için onurdur. Yönetim olarak futbolcunun hakkını verip, onore etmek durumundayız. Bunu yapmaktayız ve yapacağız da'' diye konuştu. 
     Şahin, Trabzonspor camiasının yıllardan sonra girilen şampiyonluk havasından mutlu olduğunu kaydederek, ''Trabzonspor taraftarı da heyecanla takımını desteklemiştir. Finale doğru maçlarda Trabzonspor camiasının buyüklüğünü herkes görmüştür'' dedi. 
     
     ARİA İLE ANLAŞMA 
     Şahin, gelecek yıl ki göğüs reklamı konusunda Aria ile anlaştıklarını belirterek, ''Kurumun isteği üzerine rakamları açıklamıyorum. Trabzonspor'un göğüs reklamı ile bunun yanında başka sponsorluk aktiviteleriyle Trabzonspor tarihinin en büyük, en kazançlı sponsorluk anlaşması imzalanacaktır'' diye konuştu. 
     
     2. PROFESYONEL SÖZLEŞME 
     Trabzonspor yönetimi altyapıdan Enis Kahraman ile profesyonel sözleşme imzaladı. 
     Bordo-mavili kulübün mevcut yönetim kurulu daha önce de altyapıdan Ufuk Bayraktar'ı profesyonel yapmıştı. 
     
</TEXT>
</DOC>
