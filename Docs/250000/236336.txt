<DOC>
<DOCNO> 236336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/eko07.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell'de hisse satışını ortaklar bilir' 
</HEADLINE>
<TEXT>


Turkcell CEO'su Akpınar, TeliaSonera'nın şirketteki payını artırma istediğiyle ilgili soruyu yanıtlarken, 'ortaklar arasındaki bu konuyla ilgili' bilgisi olmadığını söyledi 

REUTERS 

Turkcell'in CEO'su Muzaffer Akpınar, şirkette toplam yüzde 37.09 pay sahibi olan İskandinav TeliaSonera'nın Turkcell'deki payını artırma niyeti konusunda bilgilerinin olmadığını söyledi. 
TeliaSonera'nın, daha önce yaptığı açıklamalarda Türkiye ve Rusya'daki iştiraklerindeki paylarını yüzde 50'nin üzerine çıkarmak istediklerini ve bunu yıl içinde gerçekleştirebileceklerini açıklamışlardı. 
Akpınar, "AB yolunda Türk Telekomünikasyon Sektörü" toplantısında soruları yanıtlarken, "Şirketin operasyon anlamında bir ortak tabanı var. Bu ortak taban üzerinden alışverişler olabilir. Bunlar olurken şirketi sıkıntıya sokmadan götürmemiz önemli" dedi. Akpınar, "Ortaklar arasındaki bu konu nedir, hangi aşamadadır, bizim şirket yöneticileri olarak bilgimiz çok az. Aslında ilgimiz de çok az" diye konuştu. 

Ortaktan beklenti yok 
Turkcell'in kredi ya da sermaye artışı açısından hissedarlarından bir beklentisi olmadığını söyleyen Akpınar, "Bizim için önemli olan kurumsal yönetişim içinde bizim ve onların gerekeni yapmasıdır" dedi. 
Akpınar, 'Şirketten yaklaşım olursa bunu değerlendirir misiniz ' sorusuna, "Hayır, çünkü Turkcell'in sahibi biz değiliz" yanıtını vererek, "Ortada hisse satan varsa ve onlar bu ortakla konuşurlarsa o zaman olur. Turkcell yönetimi ile bunun ilgisi yoktur" şeklinde kaydetti. 
Turkcell'in toplam yüzde 42.34 hissesi Çukurova Grubu'nun elinde bulunuyor. Şirketin hisselerinin yüzde 13.96'sı halka açık Murat Vargı Grubu şirkette yüzde 6.32, diğer ortaklar ise yüzde 0.29 pay sahibi. 


</TEXT>
</DOC>
