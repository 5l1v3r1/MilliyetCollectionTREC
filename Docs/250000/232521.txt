<DOC>
<DOCNO> 232521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun29.html </URL>
<DATE> 2004/04/18/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Güney Kıbrıs'ta AB yetkililerinin telefonları dinleniyor mu 
</HEADLINE>
<TEXT>

     Güney Kıbrıs'ta görev yapan AB temsilcilerinin telefonlarının dinlendiği ve bu yetkililerin Brüksel'e konuya ilişkin şikayette bulundukları belirtiliyor. 
     Rum kesiminde yayınlanan Politis gazetesinin haberine göre, Güney Kıbrıs'ta görev yapan AB temsilcileri, telefon görüşmelerinde dile getirdikleri bazı noktaların Rum yönetimi kaynaklarına aktarıldığını fark ederek, Brüksel'e durumu ilettiler. 
     Haberde, AB yetkililerinin, telefonlarının özellikle Annan planına ilişkin konulardaki görüşlerinin tespit edilebilmesi amacıyla dinlendiğini düşündükleri, bu nedenle telefonla yalnızca özel görüşmeler yaptıkları kaydediliyor. 
     Politis, benzer şikayetin daha önce BM Genel Sekreteri'nin Kıbrıs Özel Temsilcisi Alvaro De Soto tarafından da yapıldığını, De Soto'nun BM grubuna mesaj göndererek, Rum yönetimi yetkililerinin, yapılan telefon görüşmelerinde dile getirilen hususlardan haberdar olduklarını ilettiğini de hatırlattı. 
     
</TEXT>
</DOC>
