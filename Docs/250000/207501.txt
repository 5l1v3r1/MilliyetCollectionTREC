<DOC>
<DOCNO> 207501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Borsası'nda skandal .. 
</HEADLINE>
<TEXT>

     Dünyanın en çok işlem gören borsası New York Menkul Kıymetler Borsası NYSE , 140 milyon dolar emekli tazminatı alan eski Başkanı Dick Grasso hakkında federal makamların soruşturma açmasını ve Grasso'ya verilen tazminatın geri alınmasını istedi. 
     Astronomik emeklilik primi nedeniyle istifa etmek zorunda kalan eski İcra Kurulu Başkanı CEO Dick Grasso'ya ödenen tazminatın ''aşırı'' olduğuna karar veren NYSE, New York Eyaleti Başsavcısı Eliot Spitzer ve Borsa İşlemler Komisyonu'nu göreve çağırarak, Grasso'ya ödenen paranın geri alınması için girişim başlattı. 
     NYSE Yönetim Kurulu yaptığı açıklamada, Grasso'ya ödenen ''insafsız'' tazminat nedeniyle kurumun isminin büyük zarar gördüğünü bildirdi. 
     Aşırı yüksek tazminatı nedeniyle istifaya zorlanan Grasso'nun emeklilik primi 200 milyon dolara yaklaşıyordu. Eski NYSE Başkanı istifası öncesinde, 200 milyon dolara yakın paranın 48 milyon dolarlık bölümünü borsa direktörleri ile yaptığı görüşme sonrasında almayacağını açıklamıştı. 
     57 yaşındaki Grasso, yüklü emeklilik tazminatı yüzünden 17 Eylül'de 36 yıl çalıştığı New York Borsası'ndan istifa etmek zorunda kalmıştı. 
     1968 yılında NYSE'de göreve başlayan Richard Grasso, Borsa'nın 211 yıllık tarihinde kurum çalışanları arasından başkanlık görevine gelen ilk kişi olmuştu. Grasso, 1995 yılından bu yana Yönetim Kurulu Başkanı ve CEO görevlerini birlikte yürütüyordu. 
     İstifasından yaklaşık 10 gün önce yapılan açıklamayla Grasso'nun sözleşmesi 2007 yılına kadar uzatılmıştı. Borsa başkanlarının emeklilik tazminatları, her yıl yönetim kurulu tarafından belirlenen miktarların toplamından oluşuyor. 
     Grasso'nun sekreterinin dahi yılda 250 bin dolar maaşla çalışması, 2 özel şoförüne 125 biner dolar maaş ödenmesi, birçok kişi tarafından insafsızlık olarak değerlendiriliyordu. 
     
</TEXT>
</DOC>
