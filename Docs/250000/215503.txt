<DOC>
<DOCNO> 215503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo08.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep, Türkiye Kupası'nın yarasını Konya'da sardı... 
</HEADLINE>
<TEXT>

     Süper Birinci Lig'de, Konyaspor'u deplasmanda farklı mağlup ederek ligdeki iddiasını sürdüren Gaziantepspor'da, mutluluk rüzgarları esiyor. 
     Türkiye Kupası çeyrek finalinde, İstanbulspor'a penaltı atışları sonrasında yenilip elenerek yönetim, teknik heyet ve taraftarları hayal kırıklığına uğratan kırmızı-siyahlı ekip, Konyaspor galibiyetiyle bir anlamda hatasını telafi etmiş oldu. 
     Teknik Direktör Nurullah Sağlam, yaptığı açıklamada, Konyaspor maçına mutlak galibiyet için hazırlandıklarını ve çok iyi mücadele ederek hak ettikleri 3 puanı aldıklarını söyledi. 
     Kupa yorgunu olmalarına karşın, Konyaspor maçına çok iyi hazırlandıklarını ifade eden Sağlam, şöyle konuştu 
     ''Maça, iyi başlayan taraf olduk. İlk yarıda, baskılı oyunumuz sayesinde, rakip kalede çok sayıda gol pozisyonu yakaladık. Ancak, bu ataklardan sadece birini gole çevirmeyi başardık. Konyaspor'un az sayıda gelişen atakları ise başarılı defansımızı geçemedi. 
     İkinci yarıya ise 1-0'lık üstünlüğün rahatlığı ile girdik. Rakibimiz, beraberlik golü için üzerimize gelmeye çalışırken, ani ataklarla son dakikalarda iki gol atmayı başararak, skoru 3-0 yaptık. Futbolcularım, 90 dakika boyunca çok iyi mücadele ettiler. Rakibe göre, fiziki üstünlüğümüz vardı. Sonuçta, bu zorlu karşılaşmada, çok iyi mücadele edip, hak ettiğimiz 3 puanı 3 güzel gol atarak almayı başardık. Tüm futbolcularımı kutluyorum. Özellikle, genç futbolcumuz Yusuf da bu maçta çok iyi bir performans gösterdi. Yusuf'un Türk futboluna yeniden kazandırılması gereken çok büyük bir yetenek olduğunu düşünüyorum.'' Sağlam, milli maç nedeniyle ülkelerinde bulunan Tunuslu futbolcular Bouazizi ve Jaziri'nin yarın Gaziantep'e gelip, çalışmalara başlayacaklarını ve Fenerbahçe maçında takımdaki yerlerinialacaklarını da sözlerine ekledi. 
     
</TEXT>
</DOC>
