<DOC>
<DOCNO> 245004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko29.html </URL>
<DATE> 2004/06/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bosch, Türkiye'deki yatırımlarını artırıyor... 
</HEADLINE>
<TEXT>

     Bosch Sanayi ve Ticaret CEO'su Klaus Peter Fouquet, BOSCH Bursa'nın geçen yıl kazandığı ''Avrupa Kalite Başarı Ödülü''nün gösterdiği yolda çalışmaya devam edeceklerini söyledi. 
     Fouquet, gazetecilere yaptığı açıklamada, ''Avrupa Kalite Başarı Ödülü''nü aldıktan sonra 5 yıl bu ödül için başvuru haklarının olmadığını belirterek, ''Bu ödülün gösterdiği yolda çalışmaya devam edeceğiz. Bosch Bursa, yatırımlarına devam edecektir. Verdiğimiz hizmette kalite çok yüksek olarak sürecek. Büyümeye devam ediyoruz'' dedi. 
     Bosch Bursa'nın, otomotiv dizel sistemlerinde üretim yaptığını, kendilerinden mal alan dünya çapındaki tüm müşterilerin memnun olduğunu ifade eden Fouquet, 2004 yılı hedeflerinin daha da büyümek olduğunu kaydetti. 
     Fouquet, yıl sonuna kadar Bursa'da en önemli istihdam üreten firmalardan biri olacaklarını belirterek, ''Bu yıl 570 kişilik ek istihdam ve 75 milyon Euro'luk ek yatırım planlıyoruz. Toplam çalışan sayımız 3 bin 600'e yükselecek'' dedi. 
     Hükümetin ÖTV indirimini düşürmesinin otomotiv sektörünü etkileyip etkilemeyeceğine yönelik bir soruya ise Fouquet, ''Yılbaşında 850 bin araçlık üretim için planlama yapmıştık. Bunun 900 bine çıkacağını düşünüyoruz. Bunun bir kısmı yurtiçinde satılacaktır. ÖTV'deki değişikliğin büyük bir negatif etki oluşturacağını sanmıyoruz. Oluşacak talep neticesinde, otomobil üreticileri talebi karşılamakta güzel bir zorlukla karşı karşıya kalıyorlar. Biz yan sanayiciler de, bu talebi yaşayacağız'' yanıtını verdi. 
     
</TEXT>
</DOC>
