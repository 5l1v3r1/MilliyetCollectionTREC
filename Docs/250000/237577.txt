<DOC>
<DOCNO> 237577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo21.html </URL>
<DATE> 2004/05/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Süreyya Ayhan Beni yıpratmayın, bana değil Türkiye'ye zarar veriyorsunuz 
</HEADLINE>
<TEXT>

     Atina 2004 Olimpiyatları'na Antalya'da hazırlanan milli atlet Süreyya Ayhan Kop, basında kendisini yıpratmaya yönelik haberler yer aldığını öne sürerek, ''Olimpiyatlara giderken beni yıpratmayın. Bana değil, Türkiye'ye zarar veriyorsunuz'' dedi. 
     Kamp çalışmaları için Antalya'da bulunan Süreyya Ayhan Kop ile eşi ve antrenörü Yücel Kop, kaldıkları Falez Otel'de basın toplantısı düzenlediler. 
     Süreyya Ayhan, son iki gündür bazı gazetelerde kendisine yönelik eleştirel haberler yayınlandığını belirterek, bu duruma çok üzüldüğünü söyledi. Bir gazetede ''Şımarık kız'', diğer bir gazetede de, ''Yine Yücel, yine kriz'' başlığı ile haberler yayınlandığına dikkati çeken Süreyya Ayhan, kamp yaptığı otelin saunası ile ilgili sorun yaşadığı yolundaki iddiaların asılsız olduğunu öne sürdü. Süreyya Ayhan, şunları söyledi 
     ''Bu tür olaylarla basının karşısına çıkmak istemiyorum. Küçücük olaylar büyütülüyor. Hatta, olmayan şeyler de yazılıyor. Bunları bu yıl yapmayın. Olimpiyatlara giderken beni yıpratmayın. Bana değil Türkiye'ye zarar veriyorsunuz. Tam olimpiyatlara konsantre olmuşken bunları yapmayın. Kaprisli bir insan değilim, ama benim toplum tarafından sevilmemi hazmedemiyorlar. Bu tür işlerle, kapris yapmakla işim olmaz. Burada sauna ile ilgili sorun yaşadığımı gazetelerden okudum. Onun dışında bir bilgim yok. Yani sorun yaşamadım. Nereden çıktı bunlar anlamadım.'' Gazetecilerin sorularını da yanıtlayan Süreyya Ayhan, Gençlik Spor İl Müdürlüğü'ne ait 100. Yıl Spor Tesisleri'nde sorun yaşandığının hatırlatılması üzerine, ''Ne yapsaydım. Spor adına bazı yanlışlar vardı, düzeltilmesini istedim. Yapmamalı mıydım O olayın böyle büyütülmesini istememiştik, ama gazeteciler yanımızdaydı ve haber yaptılar'' diye konuştu. Süreyya Ayhan, saha bekçisi ve Gençlik Spor Şube Müdürü'nün görevden alınmasını kendilerinin istemediğini de belirterek, ''Kimsenin mesleğiyle, ekmeğiyle oynamak istemeyiz, ama herkes de görevini iyi yapmalı'' dedi. 
     Olimpiyatlarda alınacak madalyaya Türkiye'nin çok ihtiyacı olduğunu da söyleyen Süreyya Ayhan, bu tür olayların kendisini çok etkilediğini belirterek, ''Hazırlandığım bu zor sınavda Türkiye için bir şeyler yapmak istiyorum. Gelin sizler de buna destek olun. Bizi yıpratmak kimseye yarar sağlamaz'' diye konuştu. 
     
     YÜCEL KOP'UN AÇIKLAMASI 

     Antrenör Yücel Kop da, basında çıkan haberlere çok üzüldüklerini belirterek, kendisinin hiç bir zaman sorun çıkaran bir insan olmadığını, bundan sonra da olmayacağını söyledi. 
     Yapılan eleştirilerin hem kendilerine, hem de Türkiye'ye zarar verdiğini öne süren Kop, ''Neden bilmiyorum ama birileri bizi yıpratmak için düğmeye bastı'' diye konuştu. 
     Gazeteler hakkında dava açacağını da belirten Kop, saunada kendileriyle ilgili en küçük sorun yaşanmadığı iddiasını tekrarladı. 
     Bir gazetecinin, ''Aynı otelde kamp yapan bazı güreşçilerin, Süreyya Ayhan olduğu gerekçesiyle saunaya alınmadığı yolunda yakınmalar oldu. Güreşçiler bize bu rahatsızlığını iletti'' demesi üzerine konuşan Yücel Kop, ''Bunu duymamıştık. Saunanın bayanlar ve erkekler için saatleri farklı. Böyle bir şey olamaz, ama bizi şikayet eden güreşçilerse buna çok üzülürüz'' diye konuştu. 
     AA muhabirinin sorularını da yanıtlayan Kop, yaşanan bu olumsuzlukların Süreyya Ayhan'ın moralini çok bozduğunu, Antalya kampını yarıda keserek gitmeyi bile düşündüklerini söyledi. 
     Kendilerine Türkiye'nin her yerinden kamp yapmaları için teklif geldiğini anlatan Kop, ''Öğleden sonra düşünüp değerlendireceğiz. Büyük olasılıkla buradan gideceğiz'' dedi. 
     Süreyya Ayhan'ın performans durumunu da değerlendiren Kop, dün yaptıkları koşularda çok iyi derecelere ulaşıldığını söyledi. Kop, ''Tüm olumsuzluklara rağmen Süreyya'nın dün yaptığı dereceler, geçen yıl ki derecelerden daha iyi. Bu da olimpiyatlardaki madalya hedefimize ulaşabileceğimizi gösteriyor'' diye konuştu. 
     
     OTEL YETKİLİLERİNİN AÇIKLAMASI 

     Falez Otel Basın ve Halkla İlişkiler Müdürü Nil Tekerek ve Fitness Merkezi Sorumlusu Ziya Ersü de yaptıkları ortak açıklamada, sauna ile ilgili herhangi bir sorun yaşanmadığını, olayı gazetelerden okudukları belirterek, ''Bu konuda bize ne sporculardan, ne de başka müşterilerden yansıyan bir şikayet yok'' dediler. 
     
</TEXT>
</DOC>
