<DOC>
<DOCNO> 214379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/magazin/mag01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni starlar yaratmaya devam' 
</HEADLINE>
<TEXT>

   Popstar'ın başka bir kanalda devam edeceği açıklamasının ardından Kanal D Genel Müdürü Murat Saygı, 'Biz yolumuza devam edeceğiz' dedi 
      MAGAZİN SERVİSİ 
   
   Kanal D Genel Müdürü Murat Saygı, Osmantan Erkır'ın Popstar yarışmasını başka bir kanalda devam ettireceğini açıklamasının ardından, durumun kendilerini yollarından alıkoyamayacağını söyledi. Saygı, Türkiye'ye yeni yıldızlar kazandırmaya devam edeceklerini açıkladı. 
   Kanal D Genel Müdürü, konuyla ilgili yaptığı açıklamada, şu görüşlere yer verdi 
   
   Erkır'a kırgınız... 
   "Dünyada bu formatta iki ayrı yarışma var. Biri Popİdol, diğeri Popstar. Biz başlangıçta Popİdol'u hazırlayacaktık. Yurtdışındaki yapımcılarla görüşmeler sürerken Osmantan Erkır bize gelerek 'Ben Popstar'ın isim hakkını aldım. Siz diğerleriyle uğraşmayın. Gelin bunu birlikte yapalım' dedi. Onu kırmamak adına teklifini kabul ettik. Ancak onun bu son hareketi bizi biraz kırdı. Yine de bu gelişme bizi yolumuzdan alıkoymaz. Türkiye'ye yeni yıldızlar kazandırmaya devam edeceğiz. Taklit etmek gibi birşey de söz konusu değil. Çünkü bu yarışmayı ilk olarak zaten biz başlattık." 
   
   
</TEXT>
</DOC>
