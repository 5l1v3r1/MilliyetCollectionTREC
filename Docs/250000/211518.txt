<DOC>
<DOCNO> 211518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo32.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'den futbolculara moral, Kartal'da hazırlıklar tamam... 
</HEADLINE>
<TEXT>

     Beşiktaş Kulübü Başkanı Serdar Bilgili, olaylı Samsunspor maçının ardından bugün BJK Nevzat Demir Tesisleri'nde giderek, teknik heyet ve futbolcularla toplantı yapıp, moral verdi. 
     Bilgili'nin toplantıda futbolcularından olaylı Samsunspor maçını bir an önce unutup, Türkiye Kupası ve lige konsantre olmalarını istediği belirtildi. 
     Futbolcularına güvendiğini ve Türkiye'nin en iyi takımı olduklarını söyleyen Bilgili'nin, ligde 5 puan farkla lider durumda bulunduklarını hatırlatıp, sezon sonunda şampiyonluğa olan inancını futbolculara aktardığı öğrenildi. 
     
     SON ÇALIŞMASINI YAPTI 
     Öte yandan Beşiktaş, Gaziantepspor ile yarın deplasmanda oynayacağı Türkiye Kupası 3. kademe maçının son çalışmasını BJK Nevzat Demir Tesisleri'nde yaptı. 
     Futbolcuların, Teknik Direktör Mircea Lucescu yönetiminde, basına kapalı gerçekleştirilen idmanda taktik çalışması yaptığı öğrenildi. 
     Siyah-beyazlılar akşam saatlerinde Gaziantep'e gidecek. 
     
     6 EKSİK 
     Beşiktaş, Gaziantepspor karşısında 5'i kart cezalısı olmak üzere 6 futbolcusundan yoksun çıkıyor. 
     Siyah-beyazlılarda Samsunspor karşısında kırmızı kart gören Zago, Ahmet Yıldırım, İbrahim, Pancu ve İlhan'ın yanı sıra Afrika Kupası maçları nedeniyle Mısır Milli Takımı'nda bulunan Ahmed Hassan Gaziantep deplasmanında forma giyemeyecek. 
     
     MUHTEMEL 11 
     Lucescu'nun Zago ve Ahmet Yıldırım'ın yokluğunda savunmayı Gökhan, Ronaldo ve Emre'den oluşturması bekleniyor. 
     Sergen'i forvete yakın oynatacak olan Lucescu'nun, Tümer'i, Pancu'nun yerine orta sahaya çekip, sol kanatta da İbrahim'in yerine de Serdar Topraktepe'yi görevlendireceği kaydedildi. 
     Rumen teknik adamın forvette ise İlhan'ın yerine Sinan veya yeni transfer Adrian İlie'ye şans tanıyacağı öğrenildi. 
     Beşiktaş'ın yarın saat 20.00'de Kamil Ocak Stadı'nda oynanacak ve hakem Ali Aydın'ın yöneteceği maça şu 11 ile çıkması bekleniyor 
     Cordoba, Gökhan, Ronaldo, Emre, Kaan Dobra, Tayfur, Giunti, Tümer, Serdar Topraktepe, Sergen, Sinan İlie . 
     
</TEXT>
</DOC>
