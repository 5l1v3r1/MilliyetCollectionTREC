<DOC>
<DOCNO> 212918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo10.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suskun kral' Okan Yılmaz 
</HEADLINE>
<TEXT>

     Bursaspor'un golcü oyuncusu Okan Yılmaz, eski performasını aratıyor. Yeşil-beyazlı forma altında 7 sezonda 84 gole imza atan ve 2 kez gol kralı olan deneyimli oyuncu, bu sezon 6 golde kalırken, uzun bir aradan sonra ilk kez Beşiktaş maçında yedek soyundu. 
     İsmi transfer gündeminden düşmeyen ve sezon başında teknik direktör Gheorghe Hagi'nin ısrarıyla Bursaspor'da kalan Okan Yılmaz, kaptanı olduğu takımıyla aynı kaderi paylaşıyor. 
     Son haftalarda taraftarların da tepkisini çekmesi üzerine Beşiktaş maçında teknik direktör Ümet Kayıhan tarafından yedek kulübesine çekilen Okan Yılmaz, yeşil-beyazlı formayı giydiği ilk yıllarının ardından uzun bir aradan sonra ilk kez 11'de yer alamadı. 
     Yedek kalmanın burukluğunu yaşadığı gözlenen, ancak maç sırasında yerinde duramayarak kulübeden sürekli arkadaşlarını motive eden Okan, karşılaşmanın ikinci yarısında yeni transfer Milan Osterc'in yerine oyuna girmesine karşın skoru değiştirmeyi başaramadı. 
     Ligde 16. sırada bulunan ve aldığı başarısız sonuçlarla taraftarını hüsrana uğratan yeşil-beyazlılarda, Okan Yılmaz'ın bir an önce eski günlerine dönmesi ve takımını sırtlaması bekleniyor. 
     Okan Yılmaz, ligin ilk yarısında Galatasaray, Konyaspor, Malatyaspor, Fenerbahçe ve Adanaspor 2 maçlarında gol atma başarısını gösterirken, diğer haftalarda suskunluğunu bozamadı. 
     
</TEXT>
</DOC>
