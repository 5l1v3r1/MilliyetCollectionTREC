<DOC>
<DOCNO> 244395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun17.html </URL>
<DATE> 2004/06/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İngiltere, İspanya'yı Osmanlı yardımıyla yenmiş... 
</HEADLINE>
<TEXT>

     İngiltere'de düzenlenen tarih festivaline katılan tarihçiler, İngiltere'yi 1588 yılında İspanyol işgalinden Osmanlı donanmasının koruduğunu bildirdi. 
     The Guardian gazetesi, haberi birinci sayfasından ''İspanyol donanmasını yendiği için Sir Francis Drake'e değil, Türklere teşekkür etmeliyiz'' başlığıyla verdi. 
     Haberde, İngilizlerin dört yüzyıldır, Sir Francis Drake'in İngiltere'yi İspanyol işgalinden koruduğuna inandığı hatırlatıldı. 
     Habere göre, Kraliçe Elizabeth'in askeri danışmanı Sir Francis Walsingham'ın, 1588 yılının temmuz ayındaki bu tehlikeden önce, İstanbul'daki İngiliz büyükelçisine bir mektup yazdı. Walsingham, büyükelçiden Osmanlı'dan yardım istemesini talep etti. 
     Tarihçiler, bu mektubun yüzyıllardır arşivlerde tozlandığı için Britanya İmparatorluğu ve Protestanları İspanyol akınından aslında kimin kurtardığının hiçbir zaman bilinemediğini belirttiler. 
     Guardian, ''Gerçekten de belgeler, Osmanlı donanmasının Akdeniz'deki manevralarının İspanyol donanmasını dağıttığını gösteriyor'' diye yazdı. 
     Gazete, tarihçiler şu sözlerine yer verdi 
     ''Walsingham'ın mektubundaki plan büyük ölçüde başarılı oldu. Osmanlı donanmasının manevraları İspanyol Kralı İkinci Philip'in donanmasını dağıttı. Artık okullarda İspanyol ordusunun neden İngiltere'yi işgal edip Protestanlığa son veremediğini anlatırken, buna bir neden daha eklememiz gerekecek. Bu da İngiliz-Osmanlı ittifakıydı ve bu ittifak Elizabeth tarafından kurulmuştu.'' 
     
</TEXT>
</DOC>
