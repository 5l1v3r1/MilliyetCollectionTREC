<DOC>
<DOCNO> 245820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur18.html </URL>
<DATE> 2004/06/06/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Atatürk Havalimanı NATO Zirvesi'ne hazırlanıyor... 
</HEADLINE>
<TEXT>

     Atatürk Havalimanı'ndan Türkiye'ye giren bütün yolcuların görüntüleri, pasaport kabinlerine yerleştirilen kameralarla tek tek kaydedilecek. 
     Dış Hatlar Terminali geliş katındaki 16 pasaport kontrol kabininin ön bölümüne yerleştirilen ve akşam saatlerinde deneme amacıyla çalıştırılan küçük kameralar, Türkiye'ye giren yolcuların görüntülerini görevli polis memurunun bilgisayarına aktarıyor. Görevli memur, pasaport bilgilerini bilgisayara girerken, yolcunun görüntüsünü de bilgi işlem sistemine kaydediyor. 
     Yetkililer, kameraların İstanbul'da 28-29 Haziran tarihlerinde toplanacak NATO Zirvesi nedeniyle alınan güvenlik önlemleri kapsamında konulduğunu belirterek, uygulamanın henüz deneme aşamasında olduğunu ve zirve öncesinde devreye gireceğini bildirdiler. 
     
</TEXT>
</DOC>
