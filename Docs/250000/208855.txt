<DOC>
<DOCNO> 208855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo17.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'a "stat kirası"nda kolaylık 
</HEADLINE>
<TEXT>

     Birinci Süper Lig'de ekonomik kriz yaşayan Adanaspor'dan 2 yıl stat kirası alınmaması için çalışmalar yapıldığı bildirildi. 
     Adanaspor Genel Menajeri Şahabettin Yavuzer, 5 Ocak Stadı'nı 49 yıllığına kiraladıklarını ve UEFA standartlarına uygun hale getirdiklerini anımsattı. Yavuzer, ekonomik sıkıntılar nedeniyle geçen yılın Kasım ayı sonunda ödemeleri gereken 154 bin doları henüz yatıramadıklarını söyledi. 
     Gençlik ve Spor Genel Müdürlüğü'ne yaptıkları başvurunun olumlu karşılandığını belirten Yavuzer, şunları kaydetti 
     ''Şu anda tüm gelirlerimize haciz konulmuş durumda. Durumu geçtiğimiz günlerde Adana'ya gelen Gençlik ve Spor Genel Müdürü Mehmet Atalay'a anlattık. Ayrıca dilekçe ile de başvurduk. Stada yaptığımız yatırımlar göz önünde bulundurularak büyük bir olasılıkla bizden 2 yıl stat kirası almayacaklar. Bununla ilgili çalışmaların sürdüğünü öğrendik. Konumuza duyarlı davranan Genel Müdür Atalay'a şükran borçluyuz.'' 
     
     TEKNİK DİREKTÖR ARAYIŞLARI 
     Yavuzer, Adanaspor'da çalışmak için bir çok teknik direktörün başvurduğunu belirterek, şunları söyledi 
     ''İkinci yarı maçları başlamadan takımın başına mutlaka takımı toparlayacak, liderlik ve ağabeylik vasıfları bulunan teknik direktör getireceğiz. Takım, şu anda altyapı sorumlumuz Ahmet Ziya Yüce gözetiminde günde çift antrenmanla hazırlanıyor. Hafta sonu 2 özel maç yapmayı düşünüyoruz. Sporcularımız son günlerde antrenmana çıkmadı ve bazı olumsuzluklar yaşadı. Bu nedenle onları ikinci yarıya zihinsel olarak hazırlıyoruz. Ayrıca takımı bütçemize uygun yeni sporcularla takviye de edeceğiz.'' 
     
</TEXT>
</DOC>
