<DOC>
<DOCNO> 244747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy13.html </URL>
<DATE> 2004/06/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tan PKK'nın ateşkes son verme açıklamaları silahlı vasfının kanıtı 
</HEADLINE>
<TEXT>

     Dışişleri Bakanlığı Sözcüsü Namık Tan, terör örgütü PKK KONGRA-GEL'in ''1 Haziran'dan itibaren geçerli olmak üzere ateşkese son verdiği'' yönündeki açıklamalarının, örgütün silahlı vasfının devam ettiğinin açık bir kanıtı olduğunu söyledi. 
     Tan, haftalık basın toplantısında, bir soru üzerine, ''terör örgütü PKK KONGRA-GEL'in Irak'ın içinde bulunduğu özel koşullardan yararlanarak, silahlı mevcudiyetini sürdürdüğü Kuzey Irak'ın Kandil dağı yöresinde, örgüt yönetici kadrolarının da katılımıyla 16-26 Mayıs'ta bir kongre düzenlediğini'' belirtti. 
     Tan, şöyle devam etti 
     ''Örgütün KONGRA-GEL ismini almasını takiben çeşitli ülkelerde siyasi faaliyette bulunduklarını öne süren unsurların da katılımıyla düzenlenen kongre, anılan örgütün ateşkes ilanı, silah bırakma ve ateşkese son verme açıklamaları, PKK KONGRA-GEL'in silahlı vasfının devam ettiğinin açık bir kanıtıdır. 
     PKK'nın söylemleri, Türkiye'nin bütünlüğü ve güvenliğine yönelik tehditler içermektedir. Terör örgütü mensuplarından beklenen, silahlarıyla birlikte adalete teslim olmalarıdır. 
     Terör örgütü her üç adıyla da hem ABD hem AB terör örgütü listelerinde yer almaktadır. Uluslararası terörizmle mücadele bağlamında ortak bir dayanışma ortaya koyan ülkelerin, bu alandaki dayanışma ve işbirliğini pekiştirmelerini beklemekteyiz.'' 
     
</TEXT>
</DOC>
