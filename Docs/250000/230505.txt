<DOC>
<DOCNO> 230505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/siyaset/siy03.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina ve BM AKEL şokunda 
</HEADLINE>
<TEXT>

   Rum Kesimi'nin en büyük partisinin Annan Planı'na şartlı 'hayır' kararı BM'de telaş yarattı 
      YORGO KIRBAKİ Atina 

   
   Kıbrıs Rum Kesimi'nin en büyük siyasi partisi olan komünist AKEL'in 24 Nisan'daki referandumun yeni müzakereler yapılması ve Annan Planı'nın halka anlatılabilmesi için birkaç ay ertelenmesini istemesi, aksi takdirde "evet" demeyeceğini açıklaması Atina ve Birleşmiş Milletler'de BM şok etkisi yarattı. Çarşamba yapılacak kongrede kesin kararın çıkacağı AKEL'in Merkez Komitesi, talebini BM'ye iletti. BM yetkilileri "evet" yanlısı tavır almasını bekledikleri AKEL'in talebiyle şaşkına döndü. 
   Referandumun ertelenmesinin söz konusu olmadığını belirten BM çevreleri, erteleme halinde 1 Mayıs'ta "Birleşik Kıbrıs Cumhuriyeti"nin değil, "Kıbrıs Cumhuriyeti"nin Rum Kesimi AB üyesi olacağını, her şeyin değişeceğini belirtti. BM çevreleri, karardan düş kırıklığına uğradıklarını söyledi. 
   
   'Evet' yüzde 30'da kalır 
   AKEL Merkez Komitesi'nin kararı, Atina'da Başbakan Kostas Karamanlis'i de şaşırttı. Rum Kesimi'ndeki "hayır"cılarsa AKEL'in kararına sevindi. Referandumda "hayır" denmesini savunan sosyalist EDEK partisinin lideri Yiannakis Omiru "Rum halkının 24 Nisan'da 'hayır' diyeceği kesinleşti" dedi. AKEL'in Annan Planı'nı desteklememe kararı onaylanırsa, referandumda "evet"i sadece, 2001 seçimlerinde yüzde 34 oy alan merkez sağcı DİSİ ile yüzde 2.6 oy alan EDİ partisi destekleyecek. Bu durumda "evet"çi Rumların oranının yüzde 30'u bile zor bulacağı öne sürülüyor. 
   
   
   
</TEXT>
</DOC>
