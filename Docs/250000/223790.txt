<DOC>
<DOCNO> 223790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "Anketlere meydan okuyorum" 
</HEADLINE>
<TEXT>

     SHP Ankara Büyükşehir Belediye Başkan Adayı Murat Karayalçın, NTV'de yayınlanan anket sonuçlarının çelişkili olduğunu savunarak, ''Seçmeni yönlendirmeyi amaçlayan kamuoyu araştırmalarına ve tüm partilere meydan okuyorum'' dedi. 
     Murat Karayalçın, NTV'de yayınlanan anket sonuçlarıyla ilgili olarak yaptığı yazılı açıklamada, 5-6 Mart tarihlerinde yapılan araştırmanın sonuçlarının 12 gün sonra açıklanmasını doğru bulmadığını bildirdi. 
     Anketlerin olağan değerlendirme süresinin 2 gün olduğunu ifade eden Karayalçın, ''Çoğu adayın henüz belirlendiği ve seçim çalışmalarının yeterince başlamadığı bir dönemde yapılan bir araştırmanın seçimlere 10 gün kala açıklanmasının toplumu yönlendirici sonuçlar yaratacağından endişe duyduğunu'' kaydetti. 
     Anket sonuçlarının kendi içinde çelişkiler taşıdığını, kampanyaların başlamasıyla birlikte her üç ilde de durumun çok farklılaştığını savunan Murat Karayalçın, açıklamasında şu görüşlere yer verdi 
     ''Başkentlilerin oyları kampanya ile birlikte yön değiştirmiş ve partimi ve beni öne geçirmiştir. Aynı durum İstanbul ve İzmir'de de geçerlidir. Hem SHP Genel Başkanı olarak hem de Ankara Büyükşehir Belediye Başkan Adayı olarak seçmeni yönlendirmeyi amaçlayan kamuoyu araştırmalarına ve tüm partilere meydan okuyorum. 29 Mart sabahı ortaya çıkacak tablonun yönlendirilmek istendiği gibi olmadığını hep birlikte göreceğiz.'' 
     
</TEXT>
</DOC>
