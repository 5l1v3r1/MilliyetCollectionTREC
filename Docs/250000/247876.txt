<DOC>
<DOCNO> 247876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur27.html </URL>
<DATE> 2004/06/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Polise hakaretten yargılanan manken Tuba Özay sabıkalı çıktı .. 
</HEADLINE>
<TEXT>

     İzmir'de, manken Tuğba Özay'ın, Adnan Menderes Havalimanı'nda polislere hakaret ettiği iddiasıyla açılan davanın görülmesine devam edildi. 
     İzmir 7. Asliye Ceza Mahkemesi hakiminin izinli olması nedeniyle 19. Asliye Ceza Mahkemesi'nce yapılan duruşmaya, sanık Tuğba Özay ile kendilerine hakaret edildiği iddiasıyla şikayetçi olan polislerden başkomiser Tibet Kurtulan katıldı. 
     Tanıkların ifadelerinin dinlendiği duruşmada, annesini yolcu etmek için olay anında havalimanında bulunduğunu belirten Figen Sarıer, duyduğu gürültü üzerine etrafa baktığında sanık Tuğba Özay ile polis memurlarının tartıştığını gördüğünü, ancak hakaret anlamında bir şey duymadığını söyledi. 
     Fulya Bilici adlı tanık ise yeğenini uçağa bindirmek üzere gittiği havalimanında, Tuğba Özay'ın, kemerini çıkarırken sinirlendiğini ve polislere ''Sizi sürdüreceğim'' dediğini kaydetti. 
     Selvi ve Gökhan Uğur çifti de polis memurlarının, Tuğba Özay'dan, x-ray cihazından geçmesi için kemerini çıkarmasını istediğini ve bu sırada aralarında tartışma yaşandığını, ancak hakarete varacak sözler duymadıklarını ifade etti. 
     
     AYNI SUÇTAN SABIKALI OLDUĞU ORTAYA ÇIKTI- 

     Duruşmada, Tuğba Özay'ın, 1997 yılında da İstanbul 9. Asliye Ceza Mahkemesi'nde, yine görevli memura mukavemetten yargılandığı ve sabıkalı olduğu ortaya çıktı. 
     Özay, bunun üzerine söz alarak, o olayda polis memurunun sarhoş olduğunun belirlendiğini ve görevden alındığını söyledi. 
     Savcının, Özay'ın 3 aydan 2 yıla kadar hapisle cezalandırılmasını talep ettiği duruşma, kararın yetkili 7. Asliye Ceza Mahkemesi'nce verilmesi için ertelendi. 
     Özay, duruşmanın ardından gazetecilere yaptığı açıklamada, sürekli göz önünde bulunmaları nedeniyle haksız olan tarafın kendileri olamayacağını belirterek, ''Gündemi meşgul etmek hiç hoşuma gitmiyor. Özüm sözüm birdir. Adalet yerini bulacaktır. Adalete güveniyorum. Çok basit bir olayın buraya kadar gelmesi beni üzdü'' dedi. 
     Katıldığı bir tanıtımdan dönen Tuğba Özay, havalimanında üst arama noktasından geçerken polislerle tartışmış, şikayet üzerine gözaltına alınan Özay, karakoldaki işlemlerinin ardından parmak izi alınmak üzere Bozyaka'daki emniyet hizmet binasına götürüldüğü sırada İzmir Cumhuriyet Başsavcısı İlhan Mesutoğlu'nun talimatıyla serbest bırakılmıştı. 
     
</TEXT>
</DOC>
