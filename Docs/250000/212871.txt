<DOC>
<DOCNO> 212871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu'nda öldürücü ricin zehri benzeri madde bulundu 
</HEADLINE>
<TEXT>

     ABD Senatosu'nun çalışma binalarından birinde, öldürücü zehir Ricin'e benzeyen toz bulunması paniğe yol açtı. 
     Söz konusu madde, Senato çoğunluk lideri, Cumhuriyetçi Parti Tennessee Senatörü Bill Frist'in ofisinin de bulunduğu Dirksen çalışma binasında bulundu. 
     Hükümet yetkilileri, Maryland eyaletindeki Fort Detrick'de, maddenin tam niteliğinin ortaya çıkarılması için ayrıntılı testler yapılacağını kaydetti. 
     Şüpheli toz, Frist'in ofisinin bulunduğu dördüncü katta bir zarf içinde bulundu. ABD Yurtiçi Güvenlik Bakanlığı, durumu yakın izlemeye aldı. Ricin, nefes yoluyla, sindirim sistemiyle veya enjekte edilerek vücuda girebiliyor ve birkaç gün içinde ölüme yol açıyor. 
     İçinde Ricin bulunan bir paket, geçen yıl Ekim ayında South Carolina'da bir postanede ele geçirilmişti. 
     
</TEXT>
</DOC>
