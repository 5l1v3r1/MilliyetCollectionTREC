<DOC>
<DOCNO> 215065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/guncel/gun03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremi haber veren bir balık 
</HEADLINE>
<TEXT>

   Namaji adlı kedi balığının hareketlerinin izlenerek depremin tespit edileceğini savunan Japon uzmanlar, okullara akvaryum göndererek veri ağı kuracak 
      SERHAT OĞUZ İstanbul 
   
   Kedi balığı, depremi önceden tespit etmek isteyen Japon bilim adamlarının umudu haline geldi. Balığın hareketlerinin deprem öncesinde değiştiğini belirleyen Osaka Üniversitesi Yer ve Uzay Bilimleri Laboratuvarı uzmanları, Namaji adını verdikleri deneğin hareketlerini akvaryumdan 24 saat izliyor. Bilim adamları depremi yedi sekiz gün önceden tespit ettiklerini iddia ediyor. 
   Deprem Tahmin Sistemi'ni Japonya'da kurmak için Osaka Üniversitesi'ne giden İTÜ öğretim üyesi Yrd. Doç. Dr. Berk Üstündağ, burada ilginç bir çalışmayla karşılaştı. 
   
   Gün boyunca izleniyor 
   Japon yerbilimcilere göre uysal kedi balıkları, deprem öncesinde, aktivitelerini arttırıp ani hareketlerde bulunuyor. Namaji'ye taktıkları özel cihazla da, gün boyunca hareket ettiği mesafeyi ve hızını ölçüyorlar. Namaji adına bir internet sitesi de kuran bilim adamları, balığın tüm aktivitelerini yayımlıyor. Ülkedeki tüm okullarda internet bağlantısı olduğu için, Osaka Üniversitesi, izlemek istediklerdeki bölgelerdeki okullara, akvaryum içinde birer kedi balığı göndererek, veri ağı kuracak. 
   
   İşte başarılı tahminler    Namaji ve diğer kedi balıklarıyla yapılan çalışmalarda elde edilen sonuçlardan bazıları şöyle 
   - Deney akvaryumunda Batı Tottori bölgesinde 2000 yılında meydana gelen 7.3 büyüklüğündeki depremin sekiz gün öncesi, başka hiç bir kayıtta yer almayan sıra dışı hareket gözlendi. 
   - 5 büyüklüğünün üzerindeki birçok depremde, ortalama sekiz gün öncesi kedi balığı hareketinde sıra dışı davranışlar gözlendi. 
   
   
   
</TEXT>
</DOC>
