<DOC>
<DOCNO> 248089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy06.html </URL>
<DATE> 2004/06/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İKÖ toplantısı... İkinci gün oturumları başladı 
</HEADLINE>
<TEXT>

     İslam Konferansı Örgütü'nün İKÖ İstanbul'da düzenlenen 31. dönem dışişleri bakanları toplantısında ikinci gün oturumları başladı. 
     İslam ülkeleri dışişleri bakanlarını bir araya getiren toplantı çerçevesinde bugün öğle saatlerine kadar genel kurul oturumu devam edecek. 
     Dışişleri Bakanı ve Başbakan Yardımcısı Abdullah Gül, bu oturumdan sonra D-8 Günü vesilesiyle D-8 ülkeleri Gelişen Sekiz Ülke heyet başkanlarına öğle yemeği verecek. 
     Toplantıların öğleden sonraki bölümünde ise İKÖ genel sekreterliği, toplantı çerçevesinde oluşturulan komitelerin raporları ve kararları ile İstanbul bildirisini hazırlayacak. 
     Yoğun bir günün ardından ise katılımcıları Boğaz turu bekliyor. Konuk bakanlar, Bakan Gül'ün evsahipliğinde Boğaz turu yaparken, akşam yemeği yiyecekler. 
     Öte yandan, İKÖ genel sekreterliği adaylığıyla ilgili kulis faaliyetleri sürüyor. Asya Grubu'nun bugün yeniden toplanarak, bir aday üzerinde görüş birliğine varmaya çalışması bekleniyor. 
     Anlaşma sağlanamaması halinde genel sekreterin kim olacağı konusunun yarın yapılacak genel kurula kalması öngörülüyor. 
     
</TEXT>
</DOC>
