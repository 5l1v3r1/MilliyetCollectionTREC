<DOC>
<DOCNO> 224925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur27.html </URL>
<DATE> 2004/03/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sahte kimlikle "kredi kartı" dolandırıcılığı .. 
</HEADLINE>
<TEXT>

     Sahte kimlikle çıkardığı kredi kartıyla ''dolandırıcılık yaptığı'' öne sürülen Özlem Ökmen hakkında, 8 yıla kadar ağır hapis cezası istemiye dava açıldı. 
     İstanbul Cumhuriyet Başsavcılığı'nca hazırlanan iddianamede, Özlem Ökmen'in, ''Suzan Bilgi'' sahte kimliğini kullanarak İş Bankası'ndan aldığı kredi kartıyla Beşiktaş'taki çeşitli mağazalar ve marketlerden 1 milyar 400 milyon liralık alışveriş yaptığı belirtildi. 
     Sürekli adres değiştiren sanıktan bu paranın tahsil edilemediği ve bankanın konuya ilişkin suç duyurusunda bulunduğu anlatılan iddianamede, sanık hakkında, başka bir bankayı dolandırdığı ve Kemal Baş'ın öldürülmesi olayına karıştığı gerekçesiyle davalar bulunduğu kaydedildi. 
     İddianamede, Ökmen'in ''dolandırıcılık yapmak'' ve ''sahte kimlik kullanmak'' suçlarından 3 ile 8 yıl arasında ağır hapis cezasına çarptırılması talep edildi. 
     Ökmen'in yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     
</TEXT>
</DOC>
