<DOC>
<DOCNO> 209809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/spor/spo02.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz artık Hakan Yakın'da 
</HEADLINE>
<TEXT>

   Basel, başarılı futbolcuyu vermek için ılımlı, Fenerbahçe de almak için ısrarcı görünüyor 
      HALİL HOŞSÖZ 

   
   Hocasıyla görüştü 
   ORTA sahada iyi bir oyun kurucu bulmanın çalışmalarını sürdüren Fenerbahçe, Hakan Yakın konusunda çalışmalarını hızlandırdı. İsviçre'nin Basel takımıyla birlikte Arjantin'de kampta bulunan futbolcuyla görüşen Teknik Direktör Christian Gross'un, Türk asıllı futbolcuya tercihini yapmasını istediği öğrenildi. 26 yaşında 2005'e kadar sözleşmesi bulunan Hakan'ın bonservisinin 3.5 milyon İsviçre Frangı olduğu ifade edildi. 
   
   'Pazarlığa açığız' 
   TRANSFER haberini veren Baseler Zeitung gazetesine konuşan Başkan Gigi Oeri de, "Pazarlığa açığız" diyerek para konusunda esnek olduklarını gösterdi. Transferin gerçekleşmesi için Basel'in yöneticileriyle bir telefon görüşmesi yaptığı iddia edilen yönetici Hakan Bilal Kutlualp'in de dün İsviçre'ye gittiği belirtildi. Anlaşmanın gerçekleşmesi durumunda Hakan, Sarı - Lacivertli formayı giyecek. 
   
   Keçeli'nin gövde gösterisi    YUSUF KOBAL 

   Adaylığını açıkladı 
   ORHAN Keçeli, Fenerbahçe Yüksek Divan Kurulu Başkanlığı için adaylığını dün resmen açıkladı. Kendisini destekleyen Kadıköy Grubu'nun Büyük Kulüp'te düzenlediği kokteylde konuşan Keçeli, "Divan heyeti çok saygın bir yerdir. Doğruluk, dürüstlük ister. Beni kimse yönlendiremez. Tüzük ne diyorsa onu yapacağız. Bu işin üstesinden geleceğime inandım ve gruplardan gelen destekle aday oldum. Başkanlığa beni layık gören herkese çok teşekkür ediyorum" dedi. 
   
   Saran göz kırptı 
   KADIKÖY Grubu lideri Kazım Bayülgen diğer aday Yüksel Günay'ın kulüple parasal ilişkisi olması sebebiyle başkan olamayacağını belirtti ve Keçeli'ye destek verdi. Hayalinde Fenerbahçe Başkanlığı'nın olduğunu söyleyen Sadettin Saran, Orhan Keçeli'nin kazanması durumunda gelişmeleri değerlendireceğini ifade etti. Sarı - Lacivertli kulübün başkanlığına aday olmayacağını yineleyen Ali Şen ise, "Keçeli'nin kazanacağına inanıyorum" diye konuştu. 
   
   Yetkili aranıyor    İSTANBULSPOR ve Mehmet Yozgatlı ile anlaşmaya varan Fenerbahçe, bu futbolcuyu renklerine bağlamak için Sarı - Siyahlı kulübün yetkilisini arıyor. İstanbulspor'un A.Ş. olması nedeniyle işlemlerin beklediğini söyleyen Sarı - Lacivertliler, genç futbolcuya basın önünde imza attırmak için resmi prosedürlerin gerçekleşmesini bekliyor. Mehmet'in bugün imzasını atıp, takımla birlikte antrenmanlara çıkması bekleniyor. 
   
   Daum'un tadı yok    YUSUF DURSUN 

   RİZESPOR karşısındaki farklı galibiyet bile Fenerbahçe Teknik Direktörü Christoph Daum'u neşelendiremedi. Basın toplantısı sırasında yardımcısıyla birlikte asık suratla açıklamalarda bulunan Alman çalıştırıcının, özellikle transfer konusunda şikayetçi bir tavır ortaya koyması dikkatlerden kaçmadı. Daum'un, Başkan Aziz Yıldırım ile bir araya gelip, transfer konusunda ısrar edeceği öğrenildi. 
   
   Gündüz Fener'i    Daum, İstanbulspor maçının gündüz oynanacak olması nedeniyle antrenmanları saat 14.00'e aldı 
   ERDOĞAN DERMANCI 

   Rebrov'a güvenoyu 
   FENERBAHÇE dün tek idman yaptı, bir günlük izne ayrıldı. Rizespor maçında oynayanlar yenilenme antrenmanına çıkarken, diğerleri ise saha dışındaki parkurda kros çalışması yaptıktan sonra, kondisyona yönelik bir program uyguladı. İstanbul-spor maçının gündüz oynanacak olmasını dikkate alan Daum, yarından itibaren takımı 14.00'de antrenmana çıkaracak. Hastalığı nedeniyle dünkü idmana çıkmayan Rebrov ise Rizespor karşısındaki futboluyla taraftardan güvenoyu aldı. 
   
   Tomas kaza geçirdi    SARI-Lacivertliler'in Hırvat stoperi Tomas, önceki akşam maç çıkışı özel otomobiliyle eve giderken kaza yaptı. Başka bir araçla çarpışan Fenerbahçeli futbolcu, olaydan yaralanmadan kurtuldu. Kazada başka yaralanan da olmazken, araçlarda maddi hasar meydana geldi. 
   
   'Saray gibi yaptık'    YUSUF KOBAL 

   FENERBAHÇE İkinci Başkanı Nihat Özdemir, açılışı yarın yapılacak Faruk Ilgaz Sosyal Tesisleri'ni saraya benzetti. Başkan Aziz Yıldırım'ın yapımına büyük önem verdiği tesislerden övgüyle söz eden Özdemir, "Tüm Fenerbahçeliler'e feda olsun" dedi. Tesislerin açılışı Başbakan Recep Tayyip Erdoğan tarafından yapılacak. 
   
   Rüştü işi arap saçı    Barcelona kalecisi "Gitmem" diye basın toplantısı yaptı. Ancak Fenerbahçe'nin Katalan kulübüyle anlaştığı, futbolcunun istediğiyle az bir fark kaldığı öğrenildi 
      YUSUF KOBAL 

   
   'Sonuna kadar devam' 
   KALECİ Rüştü'nün Fenerbahçe'ye transferi arap saçına döndü. İspanya'da dün bir basın toplantısı düzenleyen Barcelona'nın file bekçisi, yedek kalmasının doğal olduğunu belirterek, teknik heyetin yaptığı hatalar nedeniyle kendisini kulübeye çektiğini ifade etti. Rüştü, sonuna kadar dayanacağını ve ayrılmayı düşünmediğini vurguladı. Sarı - Lacivertliler'in teklifini de doğrulayan Barcelona'nın kalecisi, "Eski kulübümün bana kapılarını açmasından memnunum" dedi. 
   
   Yıldırım'ın kozları 
   FENERBAHÇE buna rağmen Daum'un isteği üzerine harekete geçtiği, Rüştü'nün dönmesi için Barcelona'yı ikna etmeyi başardığı öğrenildi. İspanyol kulübünün, tecrübeli file bekçisinin 1.5 yıllığına bedelsiz olarak kiralanmasını kabul ettiği vurgulandı. Sarı-Lacivertliler'in önerdiği para ile Rüştü'nün istediği arasında çok az bir fark kaldığı kaydedildi. Başkan Yıldırım'ın, hem Daum'u memnun etmek, hem de kongre için koz sağlamak amacıyla dün startı verdiği belirtildi. 
   
   Ortega için şok iddia    Arjantin basını, yıldız futbolcuya haciz uygulanamayacağını savundu 
   MEHMET ÇİFTÇİ 

   Federasyon açıklaması 
   CAS'TAN lehte bir kararla ayrılan Fenerbahçe, Ortega'dan alacağı 11 milyon doları beklerken, Arjantin basını bu oyuncuya, aktif sporculuğa dönmediği sürece, haciz uygulanamayacağını iddia etti. Arjantin Futbol Federasyonu'nun açıklamasına dayandırılarak verilen haberde, Ortega'nın tek geçim kaynağının futbol olduğunun altı çizildi. 
   
   'Dönmeye sıcak bakıyor' 
   FENER'İN Ortega ile anlaşmak zorunda olduğunu yazan gazeteler ayrıca yıldız futbolcunun bu gerçeği bilmesinden dolayı "Aktif futbolu bıraktım" açıklamasını yaptığını, böylece tazminattan kurtulmaya çalıştığını iddia etti. Ortega'nın her şeye rağmen Fenerbahçe'ye geri dönmeye sıcak baktığı, ancak kulübün önünü tıkadığı ileri sürüldü. 
   
   
</TEXT>
</DOC>
