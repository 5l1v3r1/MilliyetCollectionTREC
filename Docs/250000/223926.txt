<DOC>
<DOCNO> 223926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy06.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen tarih verdi 
</HEADLINE>
<TEXT>

   AB Komisyonu'nun genişlemeden sorumlu üyesi Verheugen, "Türkiye ile katılım müzakereleri 2005 yılı ilkbaharında başlayabilir" diye konuştu 
      DIŞ HABERLER SERVİSİ 

   
   AB Komisyonu'nun genişlemeden sorumlu üyesi Günter Verheugen, "Türkiye'nin AB'ye katılım müzakerelerine 2005 ilkbaharında başlayabileceğini" söyledi. Slovakya'nın başkenti Bratislava'daki genişleme ile ilgili konferansta yaptığı konuşmada, AB Komisyonu'nun 2004 sonunda Türkiye'nin siyasi kriterlere uyup uymadığını ilerleme raporunda belirteceğini hatırlatan Verheugen, "Komisyon, olumlu bir karara varırsa müzakerelere 2005 ilkbaharında başlayacaktır" dedi. 
   "Bu şarta bağlı" diyen Verheugen, demokratikleşme ile insan hakları ve hukuk devleti şartlarına uyulması konusundaki ilerlemelerin tatmin edici olması gerektiğini belirtti. Verheugen, "Değerlerimize uymaya hazır olan her ulus, üyelik talep edebilir" diye konuştu. AFP de, Verheugen'in, "İlk kez, Türkiye'nin üyelik müzakerelerine başlaması için olası bir tarihten bahsettiğini" duyurdu. 
   Kıbrıs sorununun hızla çözümlenmesinin, Türkiye'nin üyelik süreci açısından çok önemli olduğunu da belirten Verheugen, "Ada'daki tarafları bu eşsiz fırsatı kaçırmamaları konusunda cesaretlendirmek isterim. Böyle bir fırsatın daha da çıkacağını sanmıyorum" diye konuştu. 
   
   
   
</TEXT>
</DOC>
