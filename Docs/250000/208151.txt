<DOC>
<DOCNO> 208151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo16.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray'da İstanbul grubu çalışıyor... Siz de mi kadro dışısınız 
</HEADLINE>
<TEXT>

     Galatasaray'da teknik direktör Fatih Terim tarafından revizyon ve sakatlıklar gerekçesiyle Antalya kadrosuna dahil edilmeyen oyuncular, çalışmalarını İstanbul'da sürdürdü. 
     Florya Metin Oktay Tesisleri'nde antrenör Ahmet Ceyhan yönetiminde ve 15 dakikası basına açık olarak gerçekleştirilen antrenmanda, Hakan Şükür ile Mülayim, düz koşu yapmakla yetinirken, Bülent, Baliç, Arif, Frank De Boer ve Emrah bir süre salonda, daha sonra ise sahada kondisyon idmanı yaptılar. 
     Antrenmana, grip olan Hakan Ünsal ile tedavileri süren Hasan ve Prates katılmadı. 
     Sarı-kırmızılı oyuncular, çalışmalarını akşam gerçekleştirecekleri idmanla sürdürecek. 
     
     CEYHAN'DAN İLGİNÇ ESPRİ 

     İstanbul'da kalan oyuncuların çalışmalarını takip eden antrenör Ahmet Ceyhan, idman esnasında basın mensuplarına ilginç espriler yaptı. 
     Takımın Antalya'da olmasına rağmen İstanbul'da kalan muhabirlere, ''Siz de kadro dışı kalan gazeteciler misiniz '' diye soran Ceyhan, daha sonra ise düz koşu yapmakta olan Hakan Şükür'e gazetecileri göstererek esprili bir şekilde, ''Bunlar da kadro dışı'' demesi dikkat çekti. 
     
</TEXT>
</DOC>
