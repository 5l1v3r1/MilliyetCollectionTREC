<DOC>
<DOCNO> 210968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/spo04.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Hami'ye ret 
</HEADLINE>
<TEXT>

      
   'Jübile yapsın' 
   HAMİ Mandıralı, Trabzonspor Teknik Direktörü Turgay Semercioğlu engeline takıldı. Golcünün 6 ay daha oynayıp, jübile yapma isteğine olumsuz bakan Semercioğlu, "Kendisini çok sever, beğenirim. Bu takıma dönmek isteyen başka arkadaşlarımız da var. Ama bunun olabilirliği çok zor. Hami'ye yapılması gereken, sezon sonunda görkemli bir jübiledir'' diye konuştu. 
   
   Fikstürü zorlu 
   KONYASPOR ile bugün kendi sahasında karşılaşacak olan Bordo - Mavililer, sadece bu maçı değil, arka arkaya yapılacak diğer müsabakaları da düşünüyor. Çarşamba günü kupada Diyarbakır ile karşılaşacak olan Trabzonspor, ardından da Fenerbahçe deplasmanına gidecek. Daha sonra küme düşmeme mücadelesi veren takımlarla oynayacak olan Karadeniz ekibi, bunlardan en az kayıpla ayrılmayı düşünüyor. 
   
   Radoi pahalı    STEAUA Bükreş'in Kaptanı Mirel Matei Radoi'yi isteyen Trabzonspor, bonservis bedelinin yüksek olması nedeniyle bu transferi askıya aldı. Rumen kulübünün, 23 yaşındaki milli futbolcunun bonservisi için 4 milyon dolar istediği ifade edildi. Sağ kanat ve stoper oynayan futbolcunun sezon sonunda sözleşmesinin biteceği, Bordo - Mavililer'in de buna dönük bir çalışma yaptıkları vurgulandı. 
   
   
</TEXT>
</DOC>
