<DOC>
<DOCNO> 247051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/ysenay.html </URL>
<DATE> 2004/06/11/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Yönetim dengeleri 
</HEADLINE>
<TEXT>



Fenerbahçe'de Alex'in transferi tam bir kurt masalı haline gelmek üzereyken, Mahmut Uslu ve Hakan Bilal Kutlualp'in son hamleleriyle tatlı sona bağlandı ve Fenerbahçe orta alandaki çok önemli bir açığını bu gerekli transferle kapattı... 
Burada Fenerbahçe'nin başta Aziz Yıldırım olmak üzere tam bir yönetim takımı galibiyetini ortaya koyması Fenerbahçeliler'i hem Avrupa Şampiyonlar Ligi, hem de Türkiye içindeki yarışmaların geleceği adına oldukça heyecanlandırıyor... Hele de Brezilya kahramanı yöneticiler, yepyeni bir mucize yaratıp FABİANO benzeri bir gol makinesine de Fenerbahçe forması giydirirlerse, gelecek sezon Sarı - Lacivertliler'in her maçı olay ve kolay olur bizce. 
Transferde doğru isimler alınıyor... Çok gerekli futbolcular üstünde akılcı politikalarla transfer çalışmaları yapılmakta... Geçmiş yılın alın teriyle kazanılmış şampiyonluğu da hesaplanırsa Fenerbahçe'deki yönetim kurulunun bu işi profesyonelce ne denli öğrenip yürüttüğünü çok da iyi anlatıyor geçmişle farkı anlayanlara... 
İşte yıllardır yazıp çizdiğimiz yönetim dengeleri üstündeki tariflerimiz, tenkitlerimiz bugünkü ahenkli çalışmaların yaratılması adınaydı sadece... Ancak bu deyinmelerden alınanlar da oldu, bizi çok da iyi anlayıp, doğru düşündüğümüzü söyleyenler de... Ama canları sağolsun. Kim ne söylediyse, ne yazdıysa hepsi daha saygın ve istikbali daha açık bir Fenerbahçe yaratılması içindi sadece... 
Mesela bizim grup olarak başlattığımız aylık yemekli toplantılarımız hep yanlış anlaşıldı. Her gazeteci, her yemekte ilk sual olarak "Başkan adayınız kim " diyerek soruyordu bizlere... Hepsine bu toplantıların asla bir kongre çalışması olmadığını, mevcut yönetimin başta stat ve kulübü yenileme gibi büyük başarılarının kimselerle kıyaslanamayacak bir çizgide olduklarını söyleyerek başlıyorduk biz de sözlerimize... Ama bizim medya takımına yarayan laflar asla bizim anlattıklarımız olamazdı ki... Basın gittikten sonra yaptığımız Fenerbahçe'nin uzak ve yakın tarihiyle alakalı renkli sohbetler, ciddi veya matrak anılar ne güzel öyküler olarak takılı kaldı hafızalarımızda... Hem biraz da derin düşünürsek bu toplantıların mevcut yönetime de bazı ciddi tavırlar getirdiğini kabul etmeliyiz... Çünkü geçen yıl mükemmel yönetim politikaları sarıp sarmalamışsa eğer Fenerbahçe'yi buradan Sarı - Lacivertli camiaya hizmet etmiş bütün geçmiş duayenlerin pay çıkartıp keyif almaları doğaldır... Hem yöneticilik demek camiaya elde edilmiş zaferlerin keyfini armağan ederek, kulübün hizmet tarihine geçmek güzellikleri değil midir sadece 


</TEXT>
</DOC>
