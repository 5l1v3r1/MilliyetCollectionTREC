<DOC>
<DOCNO> 249742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur32.html </URL>
<DATE> 2004/06/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Aziz Kocaoğlu, İzmir Büyükşehir Belediye Başkanı seçildi 
</HEADLINE>
<TEXT>

     Geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'nın yerine seçilecek yeni başkanın belirlenmesi için toplanan İzmir Büyükşehir Belediye Meclisi, Bornova Belediye Başkanı Aziz Kocaoğlu'nu seçti. 
     Meclis 1. Başkan Vekili Fikret Kaner başkanlığında toplanan Meclis'te 62 meclis üyesinin 61'i katıldı. Aziz Kocaoğlu, 59 oy alarak Büyükşehir Belediye Başkanı seçilirken, 2 oy boş çıktı. 
     Fikret Kaner, toplantı açılışında yaptığı konuşmada, ''İzmir'in gururu, çağdaş, demokratik, laik insan Ahmet Piriştina'nın yaşayan bir efsane olduğunu, zamansız vefatı nedeniyle böyle bir toplantıyı zorunlu olarak gerçekleştirdiklerini'' söyledi. 
     Vali Yusuf Ziya Göksu'nun çağrısı üzerine meclisin toplandığını belirten Kaner, meclis üyeleri ve davetlileri önce bir dakikalık saygı duruşuna davet etti. 
     Saygı duruşunun ardından konuşmasını sürdüren Kaner, 1580 sayılı yasanın 93. maddesi gereği yeni başkanın seçileceğini, seçimin ''kapalı ve gizli oy sistemi'' ile yapılacağını ifade etti. 
     Oy pusulalarının meclis üyelerine dağıtıldığını, sadece oy kullanılacağını belirten Fikret Kaner, AK Parti Grup Başkan Vekili Yusuf Kenan Çakar'a da kısa süreli olması koşuluyla söz verdi. 
     Çakar, AK Parti grubunun etik bir anlayış sergileyerek, CHP'nin adayını desteklediğini belirtti. 
     Çakar, belediye meclis üyeleri ve grup başkan vekillerinin Piriştina'ya olan sevgilerini seçimden önce dile getirmelerini istedi. 
     Kaner, ise sadece seçim maddesiyle toplandıklarını, seçimden sonra bu dileklerin dile getirilebileceğini belirterek, CHP Grup Başkan Vekil Sırrı Aydoğan'dan adaylarının isimlerini sordu. Aydoğan da Bornova Belediye Başkanı Aziz Kocaoğlu'nu ''aday'' gösterdiklerini söyledi. 
     
     AK PARTİ'DEN DESTEK 

     Daha sonra söz alan AK Parti Grup Başkan Vekili Kenan Çakar, Piriştina'nın kaybından sonra ''doğru bir duruş'' ve ''ilkeli bir davranış'' sergilediğini, kamuoyuna CHP adayını destekleyeceklerini açıkladıklarını bildirdi. 
     İzmirlilerin Piriştina'yı kentlilik bilinci içerisinde belediye başkanı seçtiğini, Meclis üyeleri de modern bir kent yaratmaya destek olmaları için yine İzmirliler tarafından seçildiğini belirten Çakar, Piriştina'nın beklenmeyen kaybının İzmirliler kadar meclis üyelerini de üzdüğünü ifade etti. Çakar, ''Biz AK Parti grubu olarak, CHP adayını destekleyeceğiz. 22 kişilik grubumuz, CHP adayına oy verecek'' dedi. 
     
     SEÇİMLER 

     Fikret kaner, sonuçların açıklanmasından sonra sevinç gösterisi ve alkışların olmaması gerektiğini, bunun yanlış olacağını ifade ederek oy kullanma işlemini başlattı. 
     Oy sandıklarının meclis üyelerinin arasında dolaştırılmasından sonra sonuçları açıklayan Kaner, 62 üyenin 61'nin oy kullandığını, 59 oy alan Aziz Kocaoğlu'nun yeni Büyükşehir Belediye Başkanı seçildiğini, 2 oyun da boş çıktığını söyledi. 
     
     NOTLAR 

     -Grup toplantısının yapıldığı salonda meclis üyelerinin kullandığı mikrofonlara ''siyah kurdele'' bağlandığı görüldü. 
     -Başkanın oturduğu kürsünün hemen önüne Ahmet Piriştina'nı siyah kurdelelerle süslenmiş fotoğrafı asıldı. 
     -Aziz Kocaoğlu'nun doktor eşi Türkegül ve çocukları Ulaş ile Çağdaş da salonda yerini aldı. 
     -Adı başkan adayları arasında geçen Karşıyaka Belediye Başkanı Cevat Durak ile Durak'ı destekleyen Çiğli Belediye Başkanı Ensari Bulut'un, yarım saat geç başlayan CHP Grup toplantısına katılmadığı gözlendi. 
     . 

     
</TEXT>
</DOC>
