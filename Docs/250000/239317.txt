<DOC>
<DOCNO> 239317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun53.html </URL>
<DATE> 2004/05/12/ </DATE>
<TIME> 23.13 </TIME>
<AUTHOR>  </AUTHOR>
<HEADLINE>
Gazze Şeridinde son iki günde 11 İsrailli, 13 Filistinli öldü 
</HEADLINE>
<TEXT>

     Gazze Şeridi'de son iki gündeki saldırı ve çatışmalarda 11 İsrailli asker ve 13 Filistinli öldü, 175'ten fazla Filistinli yaralandı. 
     Gazze Şeridi'nin güneyindeki Refah mülteci kampı yakınlarında İsrail'e ait bir zırhlı aracın havaya uçması sonucu 5 İsrailli askerin öldüğü bildirildi. El Arabiye televizyonu patlamada ölen asker sayısının 6 olduğunu kaydederken, İsrail ordusu askerlerin öldüğünü doğrulamadı. 
     Saldırının ardından İsrail'e ait 15 kadar tank, ağır makinalı tüfek ateşi açarak Refah mülteci kampına girmeye başladı. Görgü tanıkları, tankların kampa girmesiyle birlikte İsrail helikopterlerinin kampın boş alanlarına iki füze fırlattığını söylediler. Kamp sakinleri, hava saldırısından sonra bölgede elektriklerin kesildiğini belirttiler. 
     İsrail'in Kanal 2 televizyonu, Gazze Şeridi'nin güneyinde İsrail askeri zırhlı aracında meydana gelen patlamayla ilgili olarak, yaralı askerlerin kurtarılması ve cesetlerin alınması için bölgeye birlik gönderildiğini bildirdi. 
     Zırhlı araca düzenlenen saldırıyı üstelenen İslami Cihad örgütü, saldırıyı el yapımı füzeyle düzenlediklerini ileri sürerken, İsrailli güvenlik kaynakları patlamanın nedeninin yola yerleştirilen bir bomba olduğunu belirtti. 
     İsrail'e ait bir zırhlı araca dün sabah düzenlenen saldırıda da 6 İsrailli asker ölmüş, saldırının sorumluluğunu Hamas üstlenmişti. Saldırıda ölen İsrail askerlerinin ceset parçaları, maskeli Filistinli eylemciler tarafından sokaklarda dolaştırılmıştı. 
     
     İSRAİL'İN ZEYTİN MAHALLESİ OPERASYONU 
     İsrail askerlerinin Gazze'deki Zeytin mahallesindeki operasyonunda bugün öldürülen Filistinliler'in sayısı da 5'e yükseldi. 
     Filistinli hastane kaynakları, dün öldürülen 6 İsrail askerinin cesetlerini aramak için sürdürülen operasyonda, 26 yaşındaki Filistinli Rami Ebu El Un'un evinde bulunduğu sırada başından vurularak öldürüldüğünü kaydetti. 
     Aynı kaynaklar, İsrail birliklerinin El Un'u almaya giden bir ambulansı yolundan çevirdiğini belirtti. 
     Operasyonun başlamasından bu yana ölen Filistinliler'in sayısının da 13'e yükseldiği kaydediliyor. 
     
     CESETLERİN TESLİMİ 
     Gazze'de dün düzenlenen saldırıda ölen İsrail askerlerinin cesetlerinin İsrail'e teslim edilmesi konusunda İsrail ve İslami Cihad örgütü yetkililerin arasında anlaşma sağlandığı belirtildi. 
     İslami Cihad yetkililerinden Kadir Habib, AFP'ye yaptığı açıklamada, İslami Cihad ve El Aksa Şehitleri Tugaylarının, İsrail ordusunun Gazze kentindeki Zeytin mahallesinden çekilmesi ve İsrail'in elindeki Filistinli militanların cesetlerini teslim etmesi halinde, 6 İsrail askerinin cesedini İsrail'e vermeyi kabul ettiğini söyledi. 
     
     STRAW'DAN KINAMA 
     İngiltere Dışişleri Bakanı Jack Straw, ölen İsrail askerlerinin ceset parçalarının sokaklarda dolaştırılmasından ''tiksindiğini'' belirterek, İsrail ve Filistinlileri, ''ölülere saygı duymaya'' çağırdı. 
     Straw, Ortadoğu'da son 48 saatte şiddet olaylarının artması ve olaylarda iki taraftan da ölenler olmasının endişe verici olduğunu belirtti. 
     
</TEXT>
</DOC>
