<DOC>
<DOCNO> 242709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo01.html </URL>
<DATE> 2004/05/25/ </DATE>
<TIME> 02.45 </TIME>
<AUTHOR>  </AUTHOR>
<HEADLINE>
Aziz Yıldırım Alex ile görüşmeler olumlu bir şekilde sürüyor 
</HEADLINE>
<TEXT>

     Fenerbahçe Kulübü Başkanı Aziz Yıldırım, Alex ile görüşmelerin sürdürüldüğünü ve çalışmaların 15-20 gün içinde sonuçlanacağını bildirdi. 
     Fenerbahçe Kulübü'nün yayın organı FB TV'de canlı yayına katılan Başkan Yıldırım, teknik direktör Christoph Daum ve bazı yöneticilerin de katıldığı toplantıda buluştuklarını, Daum'un kendilerine gelecek sezon için transferle ilgili hazırladığı dokümanı verdiğini söyledi. 
     Yıldırım, Alex ile görüşmelerin sürdürüldüğünü belirterek, ''Bu futbolcuyla bir anlaşma imzalanmamıştır. Bu transfer gerçekleşirse, basında yazıldığı gibi yüksek rakamlar olmadan, Türkiye'deki oyuncular gibi, normal şartlarda ve kulübün menfaatleri konusunda ön görüşme yapılmıştır. İmzalarsak zaten FB TV'de imzalarız. Alex konusunda herhangi bir sıkıntımız yok, prensipte iki taraf okeyledi, sadece gerekli süreci bekliyoruz. 15-20 gün içinde belli bir noktaya gelebilir. Ayrıca, Alex olmayabilir de o zaman B planına geçeriz, Daum'un verdiği listeden oyuncu seçeriz'' diye konuştu. 
     Nobre ile Luciano'nun takımda kalacağını kaydeden Aziz Yıldırım, transfer çalışmalarını şöyle anlattı 
     ''Daum Serkan'ı istedi. Bunun için ön protokol yaptık. Bazı şartlar var, onları yerine getirmeye çalışıyoruz. İbrahim Toraman için teklifte bulunduk, yarın bir görüşme daha yapacağız. Deniz ile hocamız Daum konuşmuş. Milli Takım'dan döndükten sonra önce kulübüyle sonra, futbolcuyla konuşacağız. Bunun dışında birkaç genç Türk oyuncu alacağız.'' 
     
     ''GÖKDENİZ İÇİN GÖRÜŞTÜK'' 
     Başkan Yıldırım, Gökdeniz için de bazı Trabzonspor yöneticilerine teklif verdiklerini belirterek, bu futbolcunun transferi konusunda, şunları kaydetti 
     ''Hocamız mutlaka alın diye bir şey söylemedi. Ancak, Alınabilirse iyi olur dedi. Biz de bunun için Trabzonspor yönetim kurulundaki bazı arkadaşlarla konuşuyoruz. Ne düşündüğümüzü, neler vereceğimizi anlattık. Teklifimizi yaptık, cevap bekliyoruz. Zorla alamayız. Oyuncuya da şunu veririz diye konuşmadık. Trabzonspor vermiyoruz diye bir şey söylerse, yapacak bir şeyimiz yok. Seneye bedava kalması Fenerbahçe'yi bağlamaz. Kamuoyu baskısıyla oyuncuyu satmayabilirsiniz, ama kulüpleri de düşünmemiz lazım, kulübün yaşaması için bir bedel gerekiyor. Fenerbahçe kulübüne gelir birisi bir oyuncumuzu isterse, oyuncuyu da ikna etmek ve değerini vermek şartıyla kimi isterlerse veririz.'' 
     
     ORTEGA KONUSU 
     Aziz Yıldırım, Ortega'yı eski kulübü River Plate'in geri istediğini açıkladı. 
     Luis Fabiano'nun Ortega ile takasının olmayacağını belirten Yıldırım, ''Fabiano'nun şu andaki değeri 20 milyon dolardır, Ortega'ya yaşı itibariyle o değeri biçemezler. River Plate geri almak istiyor, ellerindeki birkaç oyuncuyu Avrupa'ya satıp, bize gelecekler. Haziran ayının ilk haftasında bu konu belli olacak'' diye konuştu. 
     Bu sezon kurallar gereği 6 yabancı oyuncuları olacağını anlatan Yıldırım, 5 oyuncuları bulunduğunu ve 1 oyuncu alma şansları olduğunu söyledi. 
     Hiçbir oyuncu için ''Gider, kaçar'' düşüncesinde olmadıklarını söyleyen Yıldırım, ''Fenerbahçe'yi oyuncu istemeli. Tuncay'da baskı vardı. Her gün geliyor, gidiyor diye haberler vardı. O boş mukaveleye imza atmak istedi. Tuncay ile Milli Takım'dan döndükten sonra konuşup, işi tamamen bitireceğiz'' dedi. 
     
     ''KALECİ ALACAĞIZ'' 
     Yıldırım, genç kaleciler Recep ve Volkan'a güvendiklerini dile getirirken, ''Bu çocuklar oynayarak, bazen hatalı goller de yiyerek şampiyon takımın kalecileri oldular. İkisine de güveniyoruz. Ancak, bunlar kaleci ve sağlık sorunları yaşayabiliyorlar. Bu durumda bir kaleci ihtiyacımız var, almamız gerekiyor. Daha fazla yabancı hakkımız olursa, iyi bir yabancı kaleci de alabiliriz'' açıklamasını yaptı. 
     Rüştü'nün, parasal olarak düşünülenden fazla istediği için geri dönüşünün olmadığını kaydeden Yıldırım, Rüştü'nün yine de şartlara göre gelebileceğini, ancak artık takımda yabancılar dışındaki bütün oyuncularla maç başına para karşılığı anlaşma yapıldığını söyledi. 
     
     DAUM-HOOJDONK TARTIŞMASI... 
     Daum ile Van Hoojdonk arasındaki yaşandığı ileri sürülen tartışmaya da değinen Yıldırım, Hoojdonk'un bir anlamda Daum'un altında çalışan personeli olduğunu kaydederek, ''Bizim için burada geçerli olan Daum'dur. Sıkıntılar olabilir, ama bunları kendi aralarında hallederler. Daum'un bize verdiği raporda 1 numarada Hoojdonk var. Bize Hoojdonk ile devam edeceğini ve hatta ona göre takım yaptığını, diğer oyuncuları ona göre transfer ettiğini de söyledi'' diye konuştu. 
     
     ''BAŞKAN ULUSOY'A KARŞIYIM'' 
     Futbol Federasyonu Başkanı Haluk Ulusoy'un yeniden seçilmesine karşı olduğunu belirten Yıldırım, tavırlarını değiştirmeyeceğini düşündüğü için Ulusoy'a karşı olduğunu anlattı. 
     Yıldırım, sözlerini şöyle sürdürdü 
     ''Kendisi bütün işlerin içinde, Fenerbahçe, Galatasaray ve Trabzonspor kongrelerinde bir adayı destekliyor. Buna biri çıksın itiraz etsin. Kulüpler bundan memnun, çünkü istediklerini Federasyon'a yapıyorlar. Ben şampiyon oldum, yine söylüyorum. Bunu Türk futbolu için söylüyorum. Ben rahatsızlıkları görüyorum. Yarın bahisler çıkıyor, büyük maddi imkanlar gelecek ve büyük olaylar olacak. Yoksa benim kendisiyle şahsi meselem yok. 
     Yapılan uygulamalarla Federasyon Türk futbolunu batağa götürmüştür. Bakan bizi çağırdığında Federasyon Başkanı istifa etmeliydi. Haluk Ulusoy kalırsa, değiştiremezsiniz, bir yaşa gelmiş kişi değişmez. Sayın Bakan'a da söyledim benim istediğim bütün kulüplere eşit olan, dürüst bir insan olsun. Bu sene vahim olaylar olmuştur, Bursa, Akçaabat ve Diyarbakır'da yaşananlar hiç hoş hadiseler değil. Federasyon Başkanı tarafsız olsa, Ne yapıyorsunuz der bunu bile demedi. Bir tek Ata Aksu savunmaya çalışıyor.'' 
     
     PAY DAĞITIMI 
     Futboldaki naklen yayın havuz sisteminin dağılmasını istemediklerini dile getiren Yıldırım, sistemdeki pay dağıtımının değiştirilmesini talep ettiklerini kaydetti. 
     Yıldırım, ''Yayında belli para var, 4 büyük kulüp aynı parayı alıyor. Biz, şampiyon olan, reytingi fazla olan kulüpler ekstra ödüller alsın, hatta ligde ilk 3'e girenlere artı paylar verilsin istiyoruz. Televizyonu olan kulüplerin 48 saat geçtikten sonra maçlarını banttan yayınlayabilmelerini de talep ettik. Ayrıca, Digitürk için yapılan kur ayarlamasını da kabul etmiyoruz, bu konuda dava açtık. Yeni ihalede duyduğum kadarıyla Türk Lirası'na dönecekmiş, buna bütün kulüpler karşı çıkar'' diye konuştu. 
     Yıldırım, Avrupa takımlarıyla rekabet edebilmek için bu ülkelerdeki gibi AB'den yapılacak oyuncu alımlarının serbest bırakmasını istediklerini de belirtti. 
     
     ''BEŞİKTAŞ'I DIŞLAMAMIZ SÖZ KONUSU DEĞİL'' 
     Yıldırım, bazı kulüp başkanları ile görüşmesinin yanlış anlaşıldığını ifade ederek, ''Beşiktaş'ı dışlamamız söz konusu değil'' dedi. 
     Beşiktaş başkan adaylarının ''Fenerbahçe-Galatasaray ittifak yapıyor'' şeklinde açıklamalarının doğru olmadığını söyleyen Yıldırım, ''Seçimden sonra onları da aramıza alıp, görüşeceğiz. Onları dışlamadık'' şeklinde konuştu. 
     Başkan Yıldırım Fenerbahçe'nin borcunun büyük rakamlarda olmadığını da belirterek, ''Korkulacak bir şey yok, rahat olsunlar. Fazla borcumuz olsaydı, transfer yapamazdık'' dedi. 
     
     KOMBİNE BİLETİ 30 MİLYON DOLAR GELİR GETİRECEK 
     Şükrü Saracoğlu Stadı'nın kapalı tribününün yıkılıp yapılmasını gelecek sezon ortasına ertelediklerini açıklayan Yıldırım, bunu Şampiyonlar Ligi maçlarını düşünerek kararlaştırdıklarını söyledi. 
     Yeni tribünün yapılmasıyla stadın 60 bin kişilik kapasiteye ulaşacağını anlatan Yıldırım, böylece kulübün 30 milyon dolarlık kombine bilet satışını yapabileceğini kaydetti. 
     Şampiyonlar Ligi'nde elde edecekleri gelirlerle gelecek sezon 55-60 milyon dolar bütçe beklediklerini ifade eden Yıldırım, 2007'den önce 70 milyon, 2010 yılında da 100 milyon doları bulacak bir bütçeye sahip olacaklarına inandığını vurguladı. Başkan Yıldırım, Fenerbahçe'nin transferleri, genç kadrosu ve atılımlarıyla gelecek 5 yıla damgasını vuracağını dile getirdi. 
     Bu sezon hedeflerinin Şampiyonlar Ligi'nde bir üst tura geçmek olduğunu kaydeden Yıldırım, 3-4 yıl içinde Avrupa'da büyük bir Fenerbahçe'nin duyulacağı sözünü verdi. 
     
     ERKEK BASKETBOL TAKIMI ANTRENÖRÜ ÖRS OLDU 
     Yıldırım, Erkek Basketbol Takımı'nın yeni antrenörünün Aydın Örs olduğunu açıkladı. 
     Örs ile anlaştıklarını kaydeden Başkan Yıldırım, başarılı çalıştırıcının altyapıdan da sorumlu olacağını ve bu sezon erkek basketboluna büyük önem vereceklerini müjdeledi. 
     
</TEXT>
</DOC>
