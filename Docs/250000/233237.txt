<DOC>
<DOCNO> 233237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo35.html </URL>
<DATE> 2004/04/20/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Halterde Sedat Artuç 2 altın, 1 gümüş madalya kazandı 
</HEADLINE>
<TEXT>

     Ukrayna'nın başkenti Kiev'de bugün başlayan 83. Avrupa Erkekler Halter Şampiyonası'nda 56 kiloda Sedat Artuç, 2 altın ve 1 gümüş madalya kazandı. 
     Şampiyonanın ilk gününde podyuma çıkan Sedat Artuç, koparmada 127.5 kilo kaldıran Belaruslu Vitali Dizerbianiou'nun ardından ilk hakkında 117.5, ikinci hakkında 120 ve son hakkında da 125 kilo kaldırarak, gümüş madalya aldı. 
     Artuç, silkmede, ilk hakkında 145, ikinci hakkında 152.5 ve son hakkında da 155 kilo kaldırarak altın madalyanın sahibi oldu. Artuç toplamda da 280 kiloya ulaşarak, aynı ağırlığı kaldıran Belaruslu sporcuyu yarışma tartısı farkıyla geçerek, altın madalyaya ulaştı. 
     Bu kiloda yarışan diğer Türk sporcu Gülbeyi Akti de koparmada 110 kiloyla altıncı, silkmede 140, toplamda da 250 kilo ve yarışma tartısı farkıyla 5. sırayı aldı. 
     56 kilo müsabakasında Macar Lazsio Tancsics, koparmada 122.5, silkmede 147.5 ve toplamda da 270 kiloyla 3 bronz madalya elde etti. 
     Koparmada 127.5 kiloyla altın madalya alan Belaruslu sporcu Vitali Dizerbianiou ise silkmede 152.5, toplamda da 280 kilo ve yarışma tartısı farkıyla 2 gümüş madalya kazandı. 
     
</TEXT>
</DOC>
