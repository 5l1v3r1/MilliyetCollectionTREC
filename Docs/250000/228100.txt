<DOC>
<DOCNO> 228100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/ekonomi/eko01.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Osmanlı imajını silmek için tanıtım yapmak şart' 
</HEADLINE>
<TEXT>

   AB'nin mimarlarından Davignon, Avrupalıların Türkiye hakkında akıllarının karışık olduğunu söyleyerek, "Osmanlı imajının para harcanarak silinmesi gerekiyor" dedi 
      EKONOMİ SERVİSİ 
   
   Avrupa Birliği'nin kuruluşundan bu yana sanayi, araştırma ve enerji alanlarında AB'ye yön veren isimlerden biri olan devlet adamı, iş adamı ve hukuk doktoru Vikont Etienne Davignon, Türkiye'nin imaj sorununu h l aşamadığını söyledi. İş Yatırım'ın düzenlediği Geniş Açı toplantılarının bu seneki konuğu olan Davignon, Türkiye'nin önündeki en büyük engel olarak gördüğü imaj sorunu için ciddi bir tanıtım hamlesi tavsiye ediyor ve bu alanda para harcanması gerektiğini söylüyor. 
   Davignon'un tanıtım için sarfettiği görüşleri ise şöyle "Avrupa kamuoyunda Türkiye ile ilgili karışıklık var. H l Osmanlı döneminin Türkiye'si var akıllarda. Aleyhinize olanları kendinize çekmeniz gerekiyor. Avrupa kamuoyunda Türkiye ile ilgili kafa karışıklığı var. Türkiye'nin kendisini Avrupa toplumuna tanıtması için para harcaması gerekiyor". 
   
   Sohbet olmaktan çıktı 
   'Türkiye'nin AB üyeliğinin artık bir sohbet konusu olmaktan çıktığını' söyleyen Davignon'a göre, Türkiye artık AB üyesi sayılabilecek bir konumda. Üyelik için sadece zamanın belirlenmesinin gerektiğini söyleyen Davignon, istikrarlı bir yapının AB'ye giriş sürecinde çok önemli olduğunu ve Türkiye'nin her anlamda istikrarlı olup olmadığını kendine sorması gerektiğini söyledi. Müslümanlığın AB için yeni bir fenomen olduğunu belirten Davignon, "Bir müslüman ülkeyle yaşama konusunda hiç tecrübemiz yok. AB'nin içinde de tartışılan bu konuda Türkiye'nin yapması gereken kendine güvenmesidir" dedi. AET üyelerinin siyasi işbirliğini geliştirmeye yönelik kendi ismini taşıyan 'Davignon Raporu'nun mimarı ve dış siyaset uzmanına göre, AB'nin son çekincesi, Türkiye'nin büyük nüfusu ile AB'nin karar alma mekanizmasında etkili olması. 
   İstatistiklere göre, ileride Türkiye'nin AB'nin en kalabalık ülkesi olma özelliğini taşıyacağını vurgulayan Davignon, Türkiye'nin istatistiklerinin de genelde yanlış olduğunu ileri sürdü. 
   
   'Kıbrıs'ta fırsat kaçırılmamalı'    Davignon, katılımcıların Kıbrıs sorununun çözümü için devam eden görüşmelerin hatırlatılması üzerine, "Eğer fırsatlardan faydalanılmazsa sonradan pişman olunur. Dışarıdan bakan biri olarak, hiç kimsenin Kıbrıs'ın bulunduğu durumdan memnun olmadığını görüyorum. Türkiye, Yunanistan, Kıbrıs Türkleri, Rumlar ve uluslararası toplum memnun değil. Bugünden daha iyi noktaya gitmek için fırsatların olduğu bir zaman" dedi. Davignon, Kıbrıs'ın bir tarafının AB'ye üye olmasının, diğer tarafının olmamasının da birlik içinde sorunların ortaya çıkmasına yol açacağını belirterek, böyle bir durumun ilerde şimdikinden daha sıkıntılı bir sürecin ortaya çıkmasına neden olacağını söyledi. 
   
   
</TEXT>
</DOC>
