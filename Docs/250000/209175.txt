<DOC>
<DOCNO> 209175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Notçular Tüpraş'ı da, Tatneft'i de izlemeye aldı 
</HEADLINE>
<TEXT>

   Efremov'un temsil ettiği Tatneft'in faaliyete dönük nakit akışının 500 milyon dolar olduğu ancak buna karşın 1.3 milyar dolarlık borcu bulunduğu iddia ediliyor. Tüpraş için ödenecek kaynağın da şirketin mali yapısını olumsuz etkileyebileceği endişesi dile getiriliyor 
   Finans atölyesi SONGÜL HATISARU 
   
   Finansal durumu hakkında şüpheler bulunan Tatneft'in Tüpraş ihalesiyle mali yapısının zorlanabileceği endişesi, Tüpraş'ın temettü politikalarını olumsuz etkileyebilecği kuşkusu yarattı. Salı günü özelleştirme ihalesi yapılan Tüpraş'ın yabancı taliplisi Efremov'un temsil ettiği Tatneft'in finansal gücüne ilişkin olumsuz iddialar gündeme getirildi. Öte yandan, Fitch, ÖYK'nın satışa onay vermesi durumunda Tüpraş'ın kredi notunun negatif izlemeye alınma olasılığının olduğunu açıkladı. Açıklamada, "Tüpraş'ın potansiyel yeni sahiplerinin düşük kredi kaliteleri ve şirketin gelecekteki temettü ödeme politikaları ile yeni kurumsal stratejisine dair oluşan belirsizliğin şirket üzerinde ileride olumsuz etkilerinin olabileceğinin düşünüldüğü" belirtildi. 
   
   2.3 milyar dolar 
   Standart Poor's S P da 14 Ocak'ta kredi notu B olan Tatneft'in görünümünü negatife çevirdiğini açıkladı. S P'nin açıklamasında Tatneft'in görünümünün negatife çevrilmesinin nedeni ise Tüpraş'ın özelleştirme ihalesinde 1.3 milyar dolarlık verilen teklifle dolaylı bağlantısı olduğu açıklandı. Tüpraş'ın rafineri kapasitesinin Tatneft'in ihracat volümünün çok üstünde olduğuna da dikkat çekilen açıklamada, teklifin Tatneft'i aştığı belirtildi. 
   S P, Tatneft'in finansal profili üzerindeki kuşkular ve ihale ile direkt ya da dolaylı olarak bağlantısının, verilen teklifin Tatneft ya da arkasındaki başka kuruluşlarca karşılanıp karşılanmayacağı şeklindeki kuşkuların görünümün olumsuza çevrilmesinde etkili olduğuna da dikkat çekti. 
   S P'nin açıklamasında ihalenin başarıyla sonuçlandırılmasının ise Tatneft'in finansal görünüşünü daha da zorlaştıracağının üstünde duruldu. 
   
   Unipetrol'e de talip 
   Rusya'nın en büyük özel sermaye yatırım bankalarından Alfa-Bank'ın Tatneft için hazırladığı rapora göre şirketin faaliyete dönük nakit akışının 500 milyon dolar olduğu buna karşın 1.3 milyar dolar borcu bulunulduğuna dikkat çekildi. Raporda, Tüpraş'a için verilen 1.3 milyar dolar civarında teklifin de şirketin mali yapısı üzerinde bozulmaya yol açabileceği endişe dile getirildi. 
   Ancak bilindiği gibi Zorlu Grubu, Efromov ile yüzde 50 ortaklıklı bir şirket kurarak Tüpraş'a birlikte talip oldu. Ve Tüpraş için yapılacak ödemenin de yüzde 50 ortaklık yapısından dolayı iki grup tarafından eşit oranda karşılanması bekleniyor. Nitekim Zorlu Holding Finans Koordinatörü Cem Köksal, Tüpraş'ın yüzde 65.75'lik toplam kamu payı için önerdikleri bedeli her iki ortağın yüksek miktarda özsermaye katkısı yanı sıra yabancı kaynaklarla ödeneceğini açıkladı. 
   Rusya Borsası'nda işlem gören Tatneft'in piyasa değeri 2.3 milyar dolar civarında. Tafneft'in ayrıca Çek Cumhuriyeti'nde Unipetrol şirketinin yüzde 63'üne talip olduğu öğrenildi. 
   
   Ortaklık yapısı 2003 başı Pay Oranı Pay sahibi 42.96 Rusyalı yatırımcılar 31.31 Tataristan Mal Mülk Bakanlığı 17.99 Yabancı yatırımcı 7.74 Şirket çalışanları 
   
   Rakamlarla Tatneft milyon dolar Satış Geliri VFAOK Net Kar 1999 1.852.3 871.9 310.6 2000 5.242.8 1.553.7 845.2 2001 4.482.0 830.6 701.8 2002 4.552.7 765.9 494.2 
   
</TEXT>
</DOC>
