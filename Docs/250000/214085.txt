<DOC>
<DOCNO> 214085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo12.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Kupa bizim için çok önemli... 
</HEADLINE>
<TEXT>

     Gençlerbirliği Teknik Direktörü Ersun Yanal Türkiye Kupası'nı kazanmanın hedefleri arasında yer aldığını belirterek, ''Kazanmak zorunda olduğumuz bir maç. Denizlispor'u geçip kupada yolumuza devam etmek istiyoruz'' dedi. 
     Ersun Yanal, Denizlispor ile zor olduğu kadar zevkli bir karşılaşma oynayacaklarını ifade ederek, ''Türkiye Kupası bizim sezon başındaki hedeflerimiz arasında yer alıyordu. Telafisi olmayan bir maç yapacağız. Kazanıp yolumuza devam etmek istiyoruz'' diye konuştu. 
     Yanal, başkentli futbolseverlere de seslenerek, ''Denizlispor maçı zor olacak. Taraftarımızın desteğine ihtiyacımız var. Bizi yalnız bırakmasınlar'' dedi. 
     Bu arada 11 Şubat Çarşamba günü saat 20.00'de Ankara 19 Mayıs Stadı'nda yapılacak karşılaşmanın biletleri maraton 5, kapalı tribün ise 7.5 milyon olarak belirlendi. 
     
     YOULA'YA DEVLET BAŞKANI ENGELİ 
     Bu arada Afrika Kupası'ndan elenen Gine'de forma giyen Youla'nın dönüşü devlet başkanı engeline takıldı. 
     Afrika Uluslar Kupası'nda, Mali yenilgisi sonrası pazar günü için bileti hazırlanan Youla'nın da içinde bulunduğu Gine Milli Takım oyuncularını Gine Devlet Başkanı'nın sorgulamak için makamına çağırdığı iddia edildi. 
     Youla'nın Türkiye'ye dönüşünün bu nedenle geciktiği ve 11 Şubat Çarşamba günü Ankara'da olması beklendiği belirtildi. 
     
</TEXT>
</DOC>
