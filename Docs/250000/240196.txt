<DOC>
<DOCNO> 240196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/spo03.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den Baliç sürprizi 
</HEADLINE>
<TEXT>


Galatasaray Teknik Direktörü, Fatih Terim döneminde kadro dışı bırakılan Boşnak yıldıza umut bağladı. Rumen teknik adam, Elvir Baliç'in yeni sezonda takımda kalmasını istedi 

ERHAN TELLİ 


Yönetim kararsız 
GALATASARAY'DA merakla beklenen "gidecek - kalacak" listesindeki isimler gün yüzüne çıkmaya başladı. Teknik Direktör Hagi'nin raporunda sürpriz isimlerin olduğu öğrenildi. Rumen teknik adamın, Fatih Terim döneminde kadro dışı bırakılan Elvir Baliç'in kalmasını istediği iddia edildi. Ancak bazı yöneticilerin Hagi'den gelen rapora karşı çıktıkları vurgulandı. 

İndirim gündemde 
SARI - Kırmızılı yöneticilerin, yeni sezon öncesinde futbolcuların sözleşmelerini ve maç başına ödemelerini yeniden gözden geçireceği öğrenildi. Buna göre, sezon sonunda sözleşmesi biten ve geçtiğimiz aylarda yeniden anlaşma yapılan Ümit Karan ve Ayhan ile tekrar masaya oturulacağı, Mondragon konusunda da sıcak gelişmelerin yaşanabileceği belirtildi. 

Hazırlıklar sona erdi 

GALATASARAY sezonun son maçında kendi evinde ağırlayacağı ve seyircisiz oynanacak olan Elazığspor maçı için dün kampa girdi. Son hazırlık antrenmanını akşam saatlerinde gerçekleştiren Sarı - Kırmızılılar'da teknik direktör Hagi'nin bugün oynanacak olan maçta bazı oyuncularını görmek istediği ve yine sürpriz bir kadroyu sahaya süreceği öğrenildi. 
RUMEN çalıştırıcı dün futbolcularıyla bir toplantı yaptı. Hagi, "Benim felsefemde her maçın değeri aynı. Ortada üç puan varsa, kazanacaksınız. Taraftara güzel bir veda yapmalıyız" dedi. Bu arada antrenman sonrasında Sarı - Kırmızılılar, Hakan Ünsal'ın doğumgününü kutladı. 31. yaşına basan tecrübeli futbolcu takım arkadaşlarıyla birlikte pasta kesti. 

Yabancılara özel izin 


Tazminat şartı var 
YABANCI kontenjanını boşaltıp, yeni transferler yapmak isteyen Galatasaray yönetimi yeni formüller arıyor. Son olarak, tüm yabancı oyuncularına haber gönderen ve "Avrupa'ya transfer olmak isteyene her türlü kolaylık gösterilecektir" mesajı veren yönetim, yurt içinden başka bir takıma transfer olmak isteyenlere ise "tazminat" şartı koydu. 

Menajerler devrede 
BAŞTA Batista olmak üzere yabancı oyuncuları için yurt içindeki takımlardan transfer teklifleri alan Galatasaray yönetimi, oyuncuların "Gitmeyiz" resti ile karşı karşıya kaldı. Türkiye'den gelen teklifleri yeterli bulmayan Batista, Bratu ve Petre gibi oyuncuların sezon sonunda menajerleri aracılığıyla Avrupa'da şansını deneyeceği iddia edildi. 



</TEXT>
</DOC>
