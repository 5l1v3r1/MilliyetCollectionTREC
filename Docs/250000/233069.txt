<DOC>
<DOCNO> 233069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun06.html </URL>
<DATE> 2004/04/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kofi Annan, merakla beklenen Kıbrıs Raporu'nu yayınladı 
</HEADLINE>
<TEXT>

     Burak Coşkun 

BM Genel Sekreteri Kofi Annan, merakla beklenen Kıbrıs Raporu'nu yayınladı. 
     Annan, Güvenlik Konseyi'ne sunduğu raporunda, Konsey'in Kurucular Anlaşması'na destek vermesini, Kıbrıs'a silah satışını yasaklamasını ve Ada'da oluşturulacak yeni BM barış gücü operasyonlarının görev yönergesinin onaylanmasını istedi. 
     Annan'ın bu isteği, 31 Mart'ta tarafların davet edilmesiyle nihai hale ulaştırılan planın gereği olarak Konsey'e sunuldu. 
     Eğer Kurucular Anlaşması herhangi bir nedenle yürürlüğe girmezse, Konsey'den istenen kararların içinin boş kalacağını belirten Annan, Ada'daki yeni BM barış operasyonu yönergesiyle ilgili isteklerini sıraladı. 
     Raporunda, Kıbrıs'a silah satışının Konsey tarafından yasaklanmasını isteyen Kofi Annan, plan uyarınca Ada'daki askeri güçlerin çekilmesi, yerel güçlerin ve polis kuvvetlerinin dağıtılmasının gözlenmesi ve teyit edilmesinin de BM barış gücü yönergesinde yer almasını istedi. 
     BM Genel Sekreteri, yeni BM barış gücünün Ada'da hareket serbestisi olmasını isteyerek, bunun 2 bin 500 asker, 750 polis memuru ve Kıbrıslı Türkler ile Rumların yanı sıra başka ulusların da katılımıyla önemli miktarda sivil çalışandan oluşmasını talep etti. 
     
</TEXT>
</DOC>
