<DOC>
<DOCNO> 223047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun16.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Pais Faslı teröristlerin Türkiye'de bağlantısı var 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen bombalı saldırının sorumlusu olarak şüpheleri üzerine çeken Fas İslami Savaşçı Grubu'nun FİSG başta Cezayir ve Mısır olmak üzere birçok ülkede bağlantılarının olduğu ileri sürüldü. 
     İspanya'nın yüksek tirajlı gazetelerinden El Pais'in haberinde, saldırının bu örgüt tarafından düzenlendiği kanısının giderek arttığı belirtildi. 
     Haberde, örgütün başta Cezayir ve Mısır olmak üzere İspanya, İngiltere, Danimarka, İtalya, İrlanda, Belçika ve Türkiye'de bağlantılarının olduğu, Avrupalı polisler tarafından örgütün Türkiye'de 3 kişiyle temasta olduğunun ortaya çıkarıldığı belirtildi. 
     Gazetenin haberine göre, 1993'te 8 kişi tarafından Pakistan'da başka bir adla kurulan örgütün bazı kurucuları, Afganistan'da El Kaide'nin lideri Usama Bin Ladin'in kamplarında eğitim gördü. 
     Haberde, İspanyol terörle mücadele ekiplerine dayanılarak, saldırıyla bağlantılı olarak tutuklanan Faslı Cemal Zugam'ın FİSG ile bağlantısının ortaya çıkarıldığı iddia edildi. 
     Öte yandan, saldırının sorumlularını bulmaya yönelik soruşturma sürerken, şüpheli olarak gösterilen 20 kişinin da fotoğraflarının polis tarafından dağıtıldığı kaydedildi. 
     Şüpheli olarak arananlardan bazılarının ''Ebedi Aslanlar'' adlı radikal bir grup oluşturdukları ileri sürüldü. Aranan 20 kişiden bazılarının isimleri Abdülaziz Neftah, Moul Sossess, Ahmed Baraka, Abdülakahab Rebaay, Halid El Haddad, Mustafa Barkani, Ahmet Beruni, Abdülislam Dakraki, Raşid Aharez, İbrahim Hamdi, Mustafa Ayyattım, Abilmalik Buzgarne, Saad Hüseyni ve Yusuf Addad olarak verildi. 

     
</TEXT>
</DOC>
