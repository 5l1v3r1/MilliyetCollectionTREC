<DOC>
<DOCNO> 206863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur15.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kongreye soruşturma... 
</HEADLINE>
<TEXT>

     Ankara Cumhuriyet Başsavcılığı, Hak-Par 1. Olağan Kongresi'nde yapılan Kürtçe konuşma ve Kürtçe pankart nedeniyle, parti yöneticileri hakkında, Siyasi Partiler Yasası'na muhalefet ettikleri gerekçesiyle soruşturma başlattı. 
     Hak ve Özgürlükler Partisi'nin, Kürtçe konuşmalar nedeniyle, partililer ile emniyet görevlilerinin tartışmasına sahne olan 1. Olağan kongresi nedeniyle soruşturma başlatıldı. Kongre salonuna Kürtçe pankartlar asılması ve Kürtçe konuşmalar yapılması nedeniyle, Ankara Cumhuriyet Başsavcılığı, parti yöneticileri hakkında Siyasi Partiler Yasası'na muhalefet ettikleri gerekçesiyle soruşturma başlattı. Siyasi Partiler Yasası, partilerin kongre ve propagandalarında Türkçe dışındaki dillerin kullanılmasını yasaklıyor. 
     4 Ocak günü gerçekleştirilen Hak-Par 1. Olağan Kongresi'nde yapılan Kürtçe konuşmalar, emniyet görevlileri ile parti yöneticilerin tartışmasına da sahne olmuştu. 
     Kongrenin açılış konuşmasını Kürtçe yapmak isteyen Genel Başkan Yardımcısı Reşit Deli, emniyet görevlilerinin "Kürtçe konuşmak yasak" yönündeki müdahalesine, "Ben konuşmamı yapayım, siz de gerekeni yaparsınız" diyerek tepki göstermişti. 
     
</TEXT>
</DOC>
