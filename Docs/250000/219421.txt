<DOC>
<DOCNO> 219421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yazar/guclu.html </URL>
<DATE> 2004/03/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bir ağaç da siz dikin 
</HEADLINE>
<TEXT>

   
   Ormanlarımız bir bir yok oluyor. Kimi yanıyor. Kimi de gecenkonducuların, villacıların kurbanı oluyor. Oysa ormansız bir ülke, komadaki bir insana benzer. Kimilerine göre ülkemiz için en büyük tehlike ne terör, ne enflasyon ne de siyasi yozlaşma. Onlara göre yani doğaya gönül verenlere göre en büyük tehlike erozyon. Bu tehlike önlenmediği takdirde sadece iklim değişmekle kalmayacak üzerinde barınacağımız toprak bulmak da güçleşecek. 
   TEMA'nın bu amaçla başlattığı kampanyaya geçmeden önce isterseniz gelin bu konudaki verilere bir göz atalım 
   Dünya kara alanlarının yüzde 30'unu kaplayan ormanlar, 3.8 milyar hektardır. Sadece 1950 1980 arası dünya ormanlarının yüzde 25'i yok oldu. 
   Türkiye'deki mevcut ormanlık alan 20.7 milyon hektardır ve genel alanının yüzde 26.8'ini oluşturmaktadır. 
   Türkiye'de ortalama 2 bin orman yangını çıkıyor. 1937'den günümüze 68 bin orman yangını oldu ve bu yangınlarda bir milyon 544 bin hektarlık alan zarar gördü. 
   Geçen yıl meydana gelen orman yangınlarının yüzde 55'i ihmal, yüzde 18'i bilinmeyen, yüzde 15'i kasti, yüzde 12'si de yıldırım düşmesi nedeni ile çıktı. 
   Son 47 yılda ormanlık alanların yüzde 56'sı da ormanlarımız aleyhine yapılan yasal düzenlemelerle kaybedildi. 
   Ormanlar, dünyadaki canlı türlerinin yüzde 50'sini barındıran olağanüstü genetik bir rezervdir. 
   100 ağaçtan oluşan bir küçük bir orman bile dışarıda esen rüzgarın hızını yarı yarıya azaltabilir. 
   Ağaçlar olağanüstü bir hava filtresidir. Bir ağaç yılda bir ton tozu süzer. 
   Ortalama 15 ağaç, bir insanın bir yıllık oksijen gereksinimini sağlar. 
   Bir metreküp orman toprağı, toplam bin kilometre uzunluğundaki ağaç kökleri ile sarılıdır ve toprağı erozyondan korur. 
   Ülkemizde her yıl tarım alanlarından 500 milyon ton, tüm ülke yüzeyinden 1.4 milyar ton verimli üst toprak, erozyonla kaybedilmektedir. Bu toprakların önemli bir bölümü tarım alanlarıdır. 
   Olayın bir de ekonomik boyutu var. 50 yıl ömürlü bir ağaç, hava kirliliğini önleme, nem kontrolünü sağlama, oksijen üretimi, toprağın verimlendirilmesi, doğayı koruma ve protein üretiminde 192 bin dolarlık bir katkı sağlamaktadır. 
   
   10 milyar meşe... 
   TEMA, sivil toplum örgütleri içerisinde en popüler olanı. Fikir babası Vehbi Koç. Hayata geçirenler de Hayrettin Karaca, Nihat Gökyiğit ve bir grup işadamı. Türkiye, erozyonu ve ağaç sevgisini onlarla tanıdı. Doğayı onlarla birlikte korumaya başladı. 
   Işıkara nasıl ki Deprem Dede olduysa Karaca da Erozyon Dede oldu. Sevimli kişiliği ile milyonlarca kişiyi doğayı koruma gönüllüsü haline getirdi. Yarattığı güven ortamı ile de trilyonlarca lira bağış topladı. 
   Hemen her yıl yeni bir projenin peşine düştüler. En büyük hedefleri 10 milyar meşe palamudu projesini hayata geçirmek. O bir yandan yürürken yeni projelere de imza atıyorlar. Bir Milyon Fidan Bağış Kampanyası da bunlardan birisi. 
   Sadece 2.5 milyon lira bağışta bulunarak siz de bu kampanyaya bir katkıda bulunabilirsiniz. 
   Bir gecede yarışma programlarına milyonlarca mesaj gönderenler, eminim ki bu kampanaya da sahip çıkacaklardır. Adınıza bir ağaç dikilmesi için Turkcell hatlı telefonlara 3464 yazmanız yeterli. 
   TEMA'nın şimdiki hedefi bir milyon ama eminim ki sizlerin bağışları bu kampanyayı on milyonlara ulaştıracaktır. 
   
      
   
   
</TEXT>
</DOC>
