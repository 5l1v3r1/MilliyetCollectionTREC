<DOC>
<DOCNO> 203323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/siy01.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Münevver Hanım ABD raporunda... 
</HEADLINE>
<TEXT>

   ABD Dışişleri Bakanlığı'nın Türkiye'yi dinsel özgürlükleri kısıtlamakla suçladığı raporunda, Arınç'ın eşinin 23 Nisan resepsiyonuna katılamaması da yer aldı 
   Yasemin Çongar 

   
   ABD Dışişleri Bakanlığı'nın her yıl yayımladığı Uluslararası Dinsel Özgürlük Raporu'nun Türkiye bölümünde, devletin "İslam kökten dinciliğine karşı" tutumunu sürdürdüğü belirtilirken, Müslümanların inançları gereği giydiği kıyafetlerin devlet kurumları, üniversiteler, okullar ve işyerlerini kapsayan geniş bir yasağa tabi tutulduğuna dikkat çekildi. Türban yasağının dinsel özgürlüklere aykırı olduğu öne sürülen raporda yer alan saptamalardan bazıları şöyle 
   Türkiye'de tahminen 5 - 12 milyon Alevi var. Devlet, Aleviliği, dinin esasından ayrılan bir müslümanlık mezhebi sayıyor. Bazı Aleviler radikal Sünniler, Alevilerin Müslüman olmadığını savunuyor. Aleviler, Diyanet İşleri Başkanlığı'nın sadece geleneksel Sünni inancını yansıttığını, diğer inançları dışta bıraktığını öne sürüyor. Ancak devlet, Diyanet'in her dine eşit hizmet götürdüğünü savunuyor. 
   Bazı memurlar, devlet karşıtı ya da İslamcı etkinliklerde bulunduğu iddiasıyla işten atıldı, terfileri önlendi. Milli Eğitim Bakanlığı'nın Ramazan'da oruç tutulmasını da bu kapsamda saydığı, oruç tutan bazı öğretmenlerin, bunun bir sonucu olarak taciz edildiği ya da koşulların daha zor olduğu görev yerlerine sürüldüğü yönünde inandırıcı raporlar var. 
   
   Dua eden askere ceza 
   Mazlum - Der'e göre, ordu, dua eden Müslüman askerlerle eşinin başı örtülü olanlara, bu nedenlerden ötürü "disiplinsizlik" cezası verebiliyor. 
   Ordu, 1920'den beri resmen yasak olan tarikatları, laikliğe karşı en büyük tehdit sayıyor. Ancak tarikatlar aktif ve yaygın olmayı sürdürüyor. MGK bu konudaki yasağın sıkılaştırılmasından yana. 
   
   İslam filozofu Gülen 
   Ankara DGM, martta, tartışmalı bir İslam filozofu ve lideri olan, halen ABD'de ikamet eden Fethullah Gülen'in gıyaben yargılandığı davada, kararı erteledi. 
   
   Arınç'ın eşinin başörtüsü 
   TBMM'nin 83. kuruluş yıldönümü resepsiyonunun davetiyesinde, Meclis Başkanı Bülent Arınç'la birlikte, başını örten eşi de "ev sahibi" olarak yer alınca, Cumhurbaşkanı, Genelkurmay Başkanı, muhalefet partisi üyeleri, daveti boykot etme tehdidinde bulundu. Arınç, eşi Münevver Arınç'ı Cumhurbaşkanı'nın bir dış gezi için havaalanında uğurlanmasına getirdiği için de sert biçimde eleştirildi. 
   
   
   
   
</TEXT>
</DOC>
