<DOC>
<DOCNO> 245679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/guncel/gun03.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayral'dan hayata 'müthiş kırgın' veda 
</HEADLINE>
<TEXT>


Tiyatronun yaşayan anıtı, 96 yaşındaki Necdet Mahfi Ayral, dün hayatını kaybetti 

İSTANBUL Milliyet 

"Rengini, kokusunu ve lezzetini bütün seyircilere kadeh kadeh teslim eden isimsiz bir içkinin keyfi gibidir Necdet..." sözleriyle anlattığı Türk tiyatrosunun en yaşlı oyuncusu Necdet Mahfi Ayral'ın 96 ölümünü nasıl tarif ederdi Faruk Nafız Çamlıbel 70 yılını tiyatroya adamış, her rolüne yaşam katmış, son nefesine kadar sahneleri bırakmamış Ayral'ın, yokluklar içinde ölümüne ne derdi 
Tiyatronun yaşayan anıtı olarak tanınan Ayral, tedavi gördüğü Bakırköy Dr. Sadi Konuk Eğitim ve Araştırma Hastanesi'nde dün yaşama veda etti. 22. İzmir Tiyatro Günleri kapsamında 30 Mart'ta düzenlenen "Tiyatroda Geçen Yıllar" konulu söyleşiye katılan Ayral, sanki son bir serzenişte bulunmuştu "Türkiye'de sanata ve sanatçıya değer verilmemesinden şikayetçiyim. İşte misali... Benim ne evim var, ne param. Halbuki sahneye, sanata, 71 sene verdim. 
Başka memleketlerde sanatta 70 sene çalışmış kimseye bir hükümdar gibi geceler yaparlar, tebrikler yaparlar, hediyeler verirler. Bizde, kimse farkında değil. İşte memlekette sanata verilen kıymet. Kızımın evinde, onunla birlikte yaşıyorum. Kızım bana bakıyor. Müthiş kırgınım..." 

Sahneden inmedi 
Ayral, 1908'de İstanbul Paşabahçe'de doğdu. Paşa torunuydu. Avusturya Lisesi'ni savaş nedeniyle yarım bıraktı. Tiyatro aşkı damarlarına, kışlada girdi... 
1932'de Muhsin Ertuğrul'un karşısına, ertesi günü tiyatro sahnesine çıktı. Darülbedayi'de "7 Köyün Zeynebi" ilk oyunuydu. Şehir Tiyatroları'nda "Lüküs Hayat", "Kral Lear", "Deli Dolu", "Fizikçiler", "Bir Komiser Geldi", "Cyrano de Bergerac" ve "Tartuffe" gibi oyunlarda unutulmaz kompozisyonlar yarattı. Tiyatronun yanı sıra 150'ye yakın filmde rol aldı. Sanat yaşamı boyunca, 30'u aşkın ödüle layık görüldü. 68 yaşında yaş haddinden emekli oldu. 
Ayral için yarın 11.00'de Harbiye Muhsin Ertuğrul Sahnesi'nde tören düzenlenecek. Ayral, Teşvikiye Camii'nde öğleyin kılınacak cenaze namazının ardından Zincirlikuyu Mezarlığı'nda toprağa verilecek. 


</TEXT>
</DOC>
