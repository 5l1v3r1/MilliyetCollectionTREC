<DOC>
<DOCNO> 217010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur35.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan Sabiha Gökçen ile ilgili iddialara yanıt... 
</HEADLINE>
<TEXT>

     Genelkurmay Başkanlığı Genel Sekreterliği, Sabiha Gökçen'in, Atatürk'ün Türk kadınının Türk toplumu içinde bulunmasını istediği yeri gösteren değerli ve akılcı bir sembol olduğunu belirterek, böyle bir sembolü amacı ne olursa olsun tartışmaya açmanın milli bütünlüğe ve toplumsal barışa katkısı bulunmayacağını kaydetti. 
     Genelkurmay Başkanlığı Genel Sekreterliği, Sabiha Gökçen hakkında dün bir gazetede yayımlanan ''Sabiha Gökçen'in 80 Yıllık Sırrı'' başlıklı haberle ilgili yazılı bir açıklama yaptı. 
     Açıklamada, 2001 yılında vefat eden Atatürk'ün manevi kızı Sabiha Gökçen'in Atatürk'ün Türk milletine bir armağanı olduğu vurgulanarak, şunlar kaydedildi 
     ''Kendisi Türk Silahlı Kuvvetleri'nin ilk kadın savaş pilotu olarak Türk havacılığının onursal bir ismidir. Sabiha Gökçen aynı zamanda Atatürk'ün Türk kadınının Türk toplumu içinde bulunmasını istediği yeri gösteren değerli ve akılcı bir sembolüdür. Böyle bir sembolü amacı ne olursa olsun tartışmaya açmak milli bütünlüğe ve toplumsal barışa katkısı olmayan bir yaklaşımdır. Yüce Atatürk, Türk milletini 'Türkiye Cumhuriyeti'ni kuran Türkiye halkına Türk milleti denir' şeklinde tanımlamıştır. Atatürk milliyetçiliği, görüldüğü gibi etnik ve dini temellere dayanmamaktadır. Anayasamızın 66. maddesinde de Türk vatandaşlığı 'Türk Devletine vatandaşlık bağı ile bağlı olan herkes Türk'tür' şeklinde ifade edilmektedir. 
     Bir iddiayı, milli duygu ve değerleri de kötüye kullanarak bu şekilde yayımlamanın habercilik olarak nitelendirilmesini kabul etmek mümkün değildir. Burada asıl önemli olan husus yapılan bu haber ile neyin amaçlandığıdır. Son zamanlarda Türk medyasının bir bölümünde Atatürk milliyetçiliğine ve ulus-devlet yapısına karşı sürdürülen haksız ve temelsiz eleştiriler yanında, Atatürk milliyetçiliği yerini almak üzere sağlıklı olmayan ve tehlikeli düşüncelere bilinçli veya bilinçsiz bir şekilde ve sorumsuzca yer verildiği kaygıyla izlenmektedir. Ulusal birlik ve beraberliğimizin en güçlü olması gereken bu dönemde milli birlik ve beraberliğimize ve milli değerlerimize yönelik bu tip yayımların ne amaçla yapıldığı Türk toplumunun büyük bir kesimince artık anlaşılmakta ve endişe ile izlenmektedir. Türk milletinin birlik ve beraberliğine layık olduğu toplumsal barışa, Atatürk'ün manevi varlığına ve düşünce sistemine, Türk milletine yakışır sağduyu içerisinde sahip çıkmanın ve savunmanın, Türk Silahlı Kuvvetleri yanında her Türk vatandaşına ve bütün kurumlarına düşen açık ve seçik bir görev olduğu ortadadır. Bu kapsamda, Türk medyasının Atatürk'ün manevi varlığına, düşünce sistemine Türkiye Cumhuriyeti'nin temel ilke ve değerlerine, Türk milletinin birlik ve beraberliğine daha duyarlı olması ve yayım ilkelerini bu düşünceler ışığında gözden geçirmesi de ulusça beklenmektedir.'' 
     
     THK'NIN AÇIKLAMASI 
     Türk Hava Kurumu THK Genel Sekreteri emekli Hava Pilot Tuğgeneral Ahmet Ergönen imzasıyla Türk Hava Kurumu Genel Başkanlığı adına yapılan yazılı açıklamada da söz konusu habere tepki gösterilerek, şöyle denildi 
     ''Türk Hava Kurumu'nun bağrından yetişen dünyanın ilk kadın savaş pilotu Sabiha Gökçen hakkındaki bu mesnetsiz haber, ölmeden önce bilindiği halden neden sağlığında yapılmamıştır, ona neden cevap hakkı tanınmamıştır İddianın, Sabiha Gökçen'e cevap hakkı tanınmadan ölümünden sonra ortaya atılması ve duyurulması, işin planlı olduğunu göstermektedir. Böylece bilerek veya bilmeyerek bir Türklük değeri daha yok edilmeye çalışılmaktadır.'' Gökçen'in anılarını, 1980 yılında gazeteci-yazar Oktay Verel aracılığıyla ''Atatürk'ün İzinde Bir Ömür Böyle Geçti'' başlıklı kitapta topladığı belirtilen açıklamada, ''Tarih boyunca Ermeni vatandaşlarımız Osmanlı ve Cumhuriyet dönemlerinde devletin en üst kademelerine kadar gelmişler, görev yapmışlar ve Ermeni olduklarını inkar etmemişlerdir. Eğer Sabiha Gökçen Ermeni olup da gizlemek isteseydi, anılarını kaleme aldırmaz ve her şeyi sır olarak bu dünyayı terketmeyi düşünürdü'' denildi. 
     
</TEXT>
</DOC>
