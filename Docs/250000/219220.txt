<DOC>
<DOCNO> 219220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko20.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Maliye Bakanlığı yeniden yapılandırılacak 
</HEADLINE>
<TEXT>

     Maliye Bakanı Kemal Unakıtan, defterdarlara, ''Kuş uçtuktan sonra zor oluyor'' diyerek, yolsuzluklara, hatta normal hayat akışına uymayan davranışlara dahi mani olmaları talimatını verdi. 
     Unakıtan, Defterdarlar ve Gelirler Bölge Müdürleri toplantısının açılışında yaptığı konuşmada, Defterdarları ''İllerin Maliye Bakanları'' olarak niteledi. 
     Türkiye'nin önemli bir dönemden geçtiğini ve bir istikrar programı uygulandığını dile getiren Unakıtan, burada en önemli hususun ülkenin sağlıklı şekilde vergi gelirlerini artırması ve vergiyi tabana yayması olduğunu söyledi. 
     Bütçe açıklarının son bulması gereğinin de altını çizen Maliye Bakanı, ''Artık sağa sola, ona buna el açma devri kapanmalı. Mücadelemiz, uğraşımız bu'' dedi. 
     2004'de ağırlığı kayıt dışı ekonomiye vereceklerini de hatırlatan Bakan Unakıtan, bunun sadece vergi dairesine hiç uğramamış insanları kayıt altına almak olmadığını, bunun yanı sıra ödemesi gereken vergiyi ödemeyenlerle mücadeleyi de içerdiğini anlattı. Unakıtan, ödemesi gereken vergiyi ödemeyenlerin kayıt dışılığın daha büyük boyutunu oluşturduğunu da vurguladı. 
     
     DEFTERDARLARA TALİMATLAR 
     Defterdarlardan da bu konuda çok daha fazla çaba göstermelerini isteyen Unakıtan, sözlerini şöyle sürdürdü 
     ''Kazanan, ama vergi dairesine uğramayanları bulacaksınız. Daha hızlı hareket edeceksiniz. Vergisini ödemeyenin üzerine gideceksiniz. Madem bu memlekette yaşıyoruz. Vatandaşlık borcumuzu vergi vererek ödememiz lazım. 
     Vergi daireleri, artık korku kapısı olmamalı. Buraya gelirken mükellefin kalp atışının hızlanmaması lazım. Vergi dairelerindeki danışma masaları... Bunları, kimsenin görmediği yere koymanın anlamı yok. Nerede danışma Arkada, mükellef nasıl bulsun Mahkeme duvarı gibi suratlı adam koymayın. Mükellefe yardımcı olun. Mükellef, zaten mücadele veriyor bu hayat şartlarında. Surat as, Gel, git falan yok artık. Olmaması lazım. Gidin Batıya bakın. Adam geldiği zaman, güler yüzle Sizin için ne yapabiliriz diye soruluyor.'' Konuşmasında irsaliye sorununa da değinen Maliye Bakanı, Türkiye'de 1 irsaliye ile 20 defa mal taşındığını belirtti. Defterdarların buna meydan vermemesi gerektiğini kaydeden Unakıtan, ''Bir fabrikanın önüne durun. Hepsini tespit edersiniz. Bir hafta durun yeter, sonrası zaten belli olur'' diye konuştu. 
     
     HARCAMALARA DİKKAT 
     Bütçe ve harcamalara ilişkin görüşlerini de açıklayan Maliye Bakanı, enflasyon ve faizlerdeki düşüş dahil her şey için bütçe disiplinine ihtiyaç olduğunu kaydetti. 
     Bütçeden herkesin istediği gibi harcama yapmasına göz yummayacaklarını ifade eden Unakıtan, Defterdarlardan da bu konuda şunları istedi 
     ''Harcamalarda verimliliğe riayet edilmeli. Görmüş olduğunuz herhangi bir yolsuzluğu, fazla harcamayı, kanuna uymayan bir hareketi, hatta normal hayat akışına uymayan bir davranış gördüğünüzde buna mani olun. Sonrasında yapılanlar mahkemeleri uğraştırmaktan başka bir işe yaramıyor. Mühim olan, onu yapılmadan ya da yapılma sırasında önlemek. Harcama yapıldıktan, kuş uçtuktan sonra bir daha zor oluyor. Sürekli yazışma. 
     Nerede neyimiz var, onun bile farkında değiliz. Bütün malımızın, mülkümüzün farkında olacağız. Milli Emlakın olan bir yer yeşil saha olsun, şöyle olsun. Hayır. Değerli yerlerimizi belki hemen paraya dönüştüremeyiz, ama oraya işhanı yapılabilir, başka şekilde değerlendirilebilir ve 5-6 misli daha fazla para elde edebiliriz. Sadece evraklarla kalıp uğraşmayın. Emlakçıları çağırın, fikir alın. Meclis Lojmanlarına bakın. 200 bin dolar dediğimizde bize güldüler. Şimdi 400 bin dolara satıyoruz. Yarısı veya fazlası satıldı ya da satılmaya devam ediyor. Ağaç sayarken ormanı kaçırmayın.'' Kendisinin de defterdarları yakından izlediğini ifade eden Maliye Bakanı, Defterdarlara ''Uzağa gidiyoruz. Bakan bizi göremez'' diye düşünmemeleri uyarısında da bulundu. 
     Unakıtan, toplantıda Maliye Bakanlığını gelir idaresi başta olmak üzere yeniden yapılandıracaklarını ve bu şekilde daha etkin hale getireceklerini de sözlerine ekledi. 
     Defterdar ve Bölge Müdürleri toplantısı yarın sona erecek. 
     
</TEXT>
</DOC>
