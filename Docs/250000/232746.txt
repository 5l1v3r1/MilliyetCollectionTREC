<DOC>
<DOCNO> 232746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun35.html </URL>
<DATE> 2004/04/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kıbrıs'ta alternatif yerleşim alanları çalışması tamam... 
</HEADLINE>
<TEXT>

     KKTC İçişleri Bakanı Özkan Murat, olası çözüm sonrasında yer değiştirecek vatandaşlar için alternatif yerleşim alanlarıyla ilgili taslak çalışma yaptıklarını, son kararı halkla beraber vereceklerini söyledi. 
     Kıbrıs'ta olası çözüm sonrasında Haspolat yakınlarına yerleştirilmeleri planlanan Alayköylüler, İçişleri Bakanı Özkan'ı ziyaret ederek, yeni yerleşim alanlarının Alayköy-Lefkoşa arasındaki bölgede oluşturulmasını istedi. 
     Özkan Murat, Alayköy Muhtarı Hulusi Manisoy başkanlığında ''İzleme ve Değerlendirme Komitesi'' adı altındaki heyeti kabulünde yaptığı açıklamada, Alayköylülerin önerisinin incelenerek değerlendirileceğini, ancak ilk etapta öneriye sıcak baktıklarını kaydetti. 
     Taslakta Alayköy halkının Yılmazköy'le birlikte Haspolat yakınlarına yerleştirilmesinin öngörüldüğünü kaydeden Murat, köylülerin Alayköy-Lefkoşa arasına, Kermiya Sosyal Konutları'nın arkasına yerleştirilmek istediğini belirtti. 
     
     ''SON KARARI VATANDAŞLA VERECEĞİZ'' 
     Özkan Murat, olası çözüm sonrasında yer değiştirecek vatandaşlar için hazırlanan alternatif yerleşim alanlarıyla ilgili çalışmanın bir taslak çalışma olduğunu, son kararın vatandaşla birlikte verileceğini ifade ederek, ''Sunduğumuz taslak bir çalışmadır. Kamuoyuna onu sunduk. Finali toplumla birlikte hazırlayacağız'' dedi. 
     Yer değiştirecek köylerdeki vatandaşlarla bugüne kadar çeşitli toplantılar düzenleyerek, önerilerinin incelenip değerlendirildiğini belirten Murat, şöyle devam etti 
     ''Yer değiştirecek insanlarla, gelecekteki yerlerini birlikte belirleyeceğiz. Kamuoyuna sunduğum bir taslaktır. O yöre insanının görüşünü alarak birlikte karar üreteceğiz ve final o olacak.'' ''İzleme ve Değerlendirme Komitesi'' adına konuşma yapan Can Sözer ise '' Alayköylülerin evlerinden çıkmak istemediğini, ancak kalıcı bir barış için bazı fedakarlıklara da hazır olduklarını'' kaydetti. 
     Sözer, ''Alayköy halkının istekleri doğrultusunda ve en iyi koşullarda rehabilite sorunlarının çözümlenebilmesi için uğraş vermeye hazır olduklarını, ancak Alayköy'den uzak bir yere değil, bölgeden fazla uzaklaşmadan Lefkoşa yakınlarında bir yere yerleştirilmeyi tercih ettiklerini'' söyledi. 
     
</TEXT>
</DOC>
