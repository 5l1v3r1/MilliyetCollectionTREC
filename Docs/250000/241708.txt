<DOC>
<DOCNO> 241708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy15.html </URL>
<DATE> 2004/05/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, öğrencilerin yüzünü güldürdü... 
</HEADLINE>
<TEXT>

     Cumhurbaşkanı Ahmet Necdet Sezer, 23 Nisan'da Çankaya Köşkü'nde ağırladığı Kastamonu'nun Daday İlçesi İlköğretim Okulu öğrencilerine, birlikte çekildiği fotoğrafları gönderdi. 
     AA muhabirinin aldığı bilgiye göre, Kastamonu'nun 3 bin nüfuslu Daday İlçesi'nde Miralay Halit Bey İlköğretim Okulu'nda okuyan 20 öğrenci, Okul Müdürü İsmail Bölük'le birlikte, 23 Nisan Ulusal Egemenlik ve Çocuk Bayramı kapsamında Çankaya Köşkü'nde Cumhurbaşkanı Sezer tarafından ağırlandı. 
     İlçeye dönüşlerinde sevinçle karşılanan öğrenciler, bu görüşmeyi arkadaşlarına ve ailelerine anlattılar. Ancak öğrenciler, Cumhurbaşkanı Sezer'le bir fotoğraf çektiremedikleri için de üzüntülerini dile getirdiler. 
     
     ANILARI ÖLÜMSÜZLEŞTİRİLDİ... 
     Çocukların bu üzüntüsü, Cumhurbaşkanlığı tarafından kendilerine gönderilen bir zarfla son buldu. 
     Okul Müdürü İsmail Bölük, Cumhurbaşkanı Sezer'in, 23 Nisan'da çocuklarla birlikte çektirdikleri fotoğrafları, Daday İlçesi İlköğretim Okulu'na gönderdiğini söyledi. Bölük, Sezer'in bu davranışının okulda bayram havası oluşturduğunu ve öğrencilerin, fotoğrafları gördükleri an sevinç çığlıkları attıklarını belirtti. Bölük, bu fotoğrafları çoğaltarak öğrencilere vereceklerini, ayrıca okul panosuna asacaklarını kaydetti. 
     Cumhurbaşkanı Sezer'le birlikte aynı fotoğraf karesinde yer alan 5. sınıf öğrencisi Berkcan Bıyıklı, eline ulaşan fotoğrafı, hayatı boyunca saklayacağını söyledi. 
     7. sınıf öğrencisi Derya Topaloğlu ise 23 Nisan'da Çankaya Köşkü'ne çıktıkları anı kendisine hatırlatacak bir fotoğraf olmadığı için bugüne kadar hep üzüldüğünü, ancak şu an çok sevinçli ve mutlu olduğunu kaydetti. 
     
</TEXT>
</DOC>
