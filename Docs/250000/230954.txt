<DOC>
<DOCNO> 230954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko26.html </URL>
<DATE> 2004/04/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
MPM'ye göre, milli gelir verimlilikle 3- 4 kat artabilir... 
</HEADLINE>
<TEXT>

     Milli Prodüktivite Merkezi MPM Yönetim Kurulu Başkanı Ziya Karabulut, ''Eğer kaynaklarımızı rasyonel biçimde kullanabilirsek, yapmış olduğumuz hesaplamalara göre kişi başına düşen milli gelir 3.5-4 kat daha yüksek olur'' dedi. 
     Verimlilik Haftası nedeniyle MPM'de bir basın toplantısı düzenleyen MPM Yönetim Kurulu Başkanı Karabulut, verimlilik bilincini oluşturmak ve yaygınlaştırmak amacıyla, her yıl Aralık ayının son haftasında düzenlenen Verimlilik Haftası'nın bu yıldan itibaren MPM'nin kuruluş günü olan 17 Nisan'ın yer aldığı haftada kutlanmasına karar verildiğini kaydetti. 
     Verimlilik Haftası'nda. 10 ayrı ilde yaklaşık 50 etkinlik düzenleneceğini belirten Karabulut, yapılacak etkinliklerle insanlarda verimlilik bilincini oluşturmaya çalışacaklarını söyledi. 
     Verimlilik konusunun, bir ülkenin en öncelikli meselelerinden biri olduğunu vurgulayan Karabulut, şöyle konuştu 
     ''Türkiye yeraltı ve yerüstü kaynakları bakımından çok zengin bir ülke. Fakat maalesef bu kaynaklarımızı ve imkanlarınımızı yeterli düzeyde etkin ve verimli kullanamıyoruz. Kaynaklarımızı rasyonel bir biçimde kullanabilsek yapmış olduğumuz hesaplamalara göre şu anda fert başına düşen milli gelir 3.5-4 kat kadar daha yüksek olur. 
     Gelişmiş ülkelerde kaynakların etkin ve verimli kullanılması konusunda çok ciddi enstitülerin ve çok ciddi politikaların olduğunu görüyoruz. Bu politikaların uygulanmasında ve izlenmesinde işi fevkalade sıkı tutuyorlar. Fakat Türkiye'de bu konuda ulusal bir politaka oluşturamadığını görüyoruz. MPM olarak bu konuda ülkemizde de ciddi politikaların ortaya konulması gerektiğine inanıyoruz.'' Karabulut, hükümetin 2004 yılını ''İsrafı Önleme ve Verimlilik Yılı'' ilan ettiğini hatırlatarak, MPM olarak bu konuda üzerlerine düşeni yapacaklarını ve ulusal bir verimlilik politikasının parametrelerinin ne olduğunu belirleyeceklerini bildirdi. 
     
     SORULAR 
     Toplantı sonunda bir gazetecinin, ''Her konuda verimli olmaktan bahsettiniz ama basın toplantısına yarım saat geç katıldınız. Böylece bizim zamanı verimli kullanmamıza engel oldunuz '' sözleri üzerine Karabulut, ''Bana basın toplantısının saat 11.00'de olduğu söylendi, bu nedenle geç kaldım. Hepinizden özür diliyorum'' dedi. 
     Bir başka soru üzerine Karabulut, kendisi ve hükümet, işçi, işveren kesimlerinin temsilcilerinden oluşan MPM yönetim kurulu üyelerinin, yaptıkları hizmet karşılığında herhangi bir ücret almadıklarını söyledi. 
     
</TEXT>
</DOC>
