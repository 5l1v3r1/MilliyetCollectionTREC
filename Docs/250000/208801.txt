<DOC>
<DOCNO> 208801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko16.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, yolsuzluk ve rüşvet sınavında... 
</HEADLINE>
<TEXT>

     Türkiye önümüzdeki ay, üyesi olduğu Ekonomik İşbirliği ve Kalkınma Örgütü OECD önünde yolsuzluk ve rüşvet sınavı verecek. 
     1 Temmuz 1997'de imzalanan, 1 Şubat 2000'de Türkiye tarafından da onaylanan Uluslararası Ticari İşlemlerde Yabancı Kamu Görevlilerine Verilen Rüşvetin Önlenmesi Sözleşmesi çerçevesinde OECD, Türkiye'yi yolsuzluk ve rüşvet açısından masaya yatıracak. 
     4 Şubat'da Paris'te gerçekleştirilecek OECD toplantısında, Türkiye, rutin incelemeye alınacak. Bu toplantıda, Türkiye'de yolsuzlukla mücadele ve rüşvetin önlenmesi konusunda alınan tedbirler ele alınacak. Bu tedbirlerin yeterli olup olmadığı konuları değerlendirilecek. Türkiye'nin bu alandaki önlemlerinin yeterli olup olmadığı üzerinde durulacak. 
     
     SORU FORMLARI GÖNDERİLDİ 
     Bu arada OECD, söz konusu toplantı öncesi Türkiye'ye yolsuzluk ve rüşvetle mücadeleye dönük çeşitli soru formları gönderdi. 
     Adalet Bakanlığı'nın koordinatörlüğünde bu formlar, aralarında Maliye Bakanlığı Mali Suçları Araştırma Kurumu MASAK ve Gelirler Genel Müdürlüğü'nün de bulunduğu ilgili kuruluşlara gönderildi. 
     OECD'nin soru formlarında, Türkiye'nin yolsuzluk ve rüşvete dönük ne önlemler aldığı, Ceza Kanunlarında bu tür suçlara yönelik ne tür cezalar öngörüldüğü, Vergi Kanunlarında bu konudaki düzenlemeler, karapara aklamayla mücadeleye dönük tedbirler ve muhasebe sistemi gibi çeşitli hususlar yer aldı. 
     OECD, Şubat toplantısı öncesi, ilettiği soruların yanıtlarının yanı sıra ilgili mevzuatla ilgili de kapsamlı bilgi istedi. 
     Yetkililer, OECD'nin rüşvet suçunun kapsamını genişlettiğini, Rüşvetin Önlenmesi Sözleşmesine imza koyan ülkeleri de tek tek büyüteç altına aldığını, Türkiye'nin de bu çerçevede rüşvet ve yolsuzlukla mücadele incelemesine alındığını ifade ettiler. 
     
     KARAPARA İNCELEMESİ 
     Öte yandan Karaparayla mücadele çerçevesinde oluşturulan Mali Eylem Görev Grubunun da FATF , Türkiye'yi önümüzdeki birkaç yıl içinde ülke incelemesine alacağı vurgulandı. 
     FATF'ın karaparayla ilgili diğer çalışmalar nedeniyle rutin ülke incelemelerine bir süre ara verdiği, denetime alınacak sıradaki ülkeler arasında Türkiye'nin de olduğu bildirildi. 
     
</TEXT>
</DOC>
