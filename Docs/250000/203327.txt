<DOC>
<DOCNO> 203327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/siy05.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örümcek Ağı'nda tutuklu kalmadı 
</HEADLINE>
<TEXT>

   "Daha fazla tutuklu kalması, Türkiye'yi AİHM'de zor duruma sokabilir" mütalaalası kararda etkili oldu 
      ANKARA Milliyet 

   
   Örümcek Ağı Operasyonu davasında 138 milyon dolarlık hayali ihracat yaptığı iddiasıyla 26 aydır tutuklu yargılanan Erol Maks Kohen, 150 milyar lira kefaletle tahliye edildi. Ord. Prof. Dr. Sulhi Dönmezer ve Prof. Dr. Uğur Alacakaptan'ın "Daha fazla tutuklu kalması, Türkiye'yi AİHM'de zor duruma sokabilir" mütalaaları kararda etkili oldu. 
   Türkiye'nin en büyük hayali ihracat operasyonuyla ilgili Ankara 9. Ağır Ceza Mahkemesi'nde görülen 180 sanıklı davanın dünkü duruşmasına, tutuklu yargılanan Kohen'le Ahmet Züberkan Arıkan ve Mehmet Suphi Zengin katıldı. 
   
   Türkiye mahk m olur 
   Kohen'in avukatı Özer Kırca, Dönmezer ve Alacakaptan'ın mütaala'da "Kohen'in tutukluluk halinin devamı mağduriyetine yol açacaktır. Bu durum ileride Türkiye'yi de AİHM'de zor bir durumda bırakacaktır" şeklinde görüş bildirdiğini belirtti. Kırca, hayali ihracata yönelik emsal davalarda tutuklu kalmadığını, müvekkilinin uygun bir kefaletle serbest bırakılmasını talep etti. 
   Kohen de soruşturmanın açılmasını sağlayan maliye müfettişlerini suçlayarak, "Bana kumpas kurdular" dedi. Ceza yargılamasının amacının gerçekleri ortaya çıkarmak olduğunu belirten Kohen, hayali ihracat iddialarını da reddederek, "Nasıl et tırnaktan ayrılmıyorsa, ben de bu topraklardan ayrılmam. Tahliyemi istiyorum" diye konuştu. 
   
   Yurtdışına çıkış yok 
   Kozan, savcının görüşü doğrultusunda, Kohen ve Arıkan'ın 150'şer milyar lira kefaletle, Zengin'in de kefaletsiz tahliyesine karar verildiğini bildirdi. Sanıklara yurtdışına çıkış yasağı konulduğunu, duruşmalara gelmedikleri takdirde yeniden tutuklanacaklarını ve yatıracakları kefalet ücretinin Hazine'ye irat olarak kaydedileceğini belirten Kozan, davayı 5 Mart 2004'e erteledi. Bu kararla davada tutuklu sanık kalmadı. 
   
   
   
</TEXT>
</DOC>
