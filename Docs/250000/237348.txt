<DOC>
<DOCNO> 237348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/ekonomi/eko06.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da uzatma pazarlığı 
</HEADLINE>
<TEXT>


Türkiye, doğalgaz alım miktarında esneklik sağladığı Mavi Akım kontratında Gazprom'a süre uzatma taahhüdü verdi 

SEÇKİN ÜREY Ankara 

Rusya'dan alınan doğalgazı dört ayrı fiyattan teke indiren anlaşmaya ek "gizli" bir protokol yapıldığı ve bu protokol yüzünden önümüzdeki yıllarda Hazine'ye ek mali yük geleceği ileri sürüldü. Edinilen bilgiye göre, BOTAŞ Genel Müdürü Mehmet Bilgiç'in imzaladığı ek protokolün 3'üncü maddesinde, 2025'te dolacak Mavi Akım Boru Hattı kontratının "yasal çerçeveler içinde süresinin uzatılacağı" sözü verildi. Mevcut yasalara göre BOTAŞ, yeni alımda taraf olamayacağı için Enerji Bakanlığı "yasa değişiklik tasarısı" hazırladı. Tasarı yasalaşırsa BOTAŞ yeni kontrat imzalayabilecek. Kasım 2003'te Gazprom'la imzalanan anlaşmayla Bulgaristan üzerinden gelen Rus gazının fiyatı, bin metreküp başına 128, 132 ve 143 dolardan 123 dolara çekilmiş, Mavi Akım'daki fiyat da 109 dolardan 123 dolara yükseltilmiş ve toplam 38.9 milyar metreküplük indirim sağlanmıştı. 


</TEXT>
</DOC>
