<DOC>
<DOCNO> 230193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko11.html </URL>
<DATE> 2004/04/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 4.78 değer kaybetti 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.78 oranında değer yitirdi. 
     Borsa geçen hafta da Kıbrıs konusundaki gelişmeleri izlemeyi sürdürdü. Referandum sonucunu beklemeye başlayan İMKB'de, Fransa Dışişleri Bakanı'nın Türkiye'nin AB'ye üyeliğine ilişkin olumsuz açıklamaları ile Irak'ta yaşanan olaylar düşüşlere neden oldu. 
     Hafta boyunca en düşük 19,301, en yüksek 20,610 puana kadar yükselen Borsa endeksinin uzun vadeli yükselen trend desteği sayılabilecek 19,300 puana kadar çekildiğini ifade eden uzmanlar, önümüzdeki hafta bu seviyenin önemli olacağını kaydediyor. 
     Uzmanlar, kısa vadede Kıbrıs ve Irak konusunda bazı tedirginlikler olsa bile, orta vadeli iyimser beklentilerin sürdüğünü savunan uzmanlar, yeni olumsuz gelişmeler ortaya çıkmazsa, hareketin daha cok 1.45 sent seviyesinin üzerinde olmasının beklenebileceğini, 20,000 puan civarında önemli bir direnç oluştuğunu vurguluyor. 
     
     ÖZETLE PİYASALAR 
     Borsadaki düşüşlerin yanında İMKB Tahvil ve Bono Piyasası ortalamalarında önemli bir değişim olmadı. Altında ve dövizde artış eğilimi vardı. Mevduat faizlerinin ortalamalarında ve haftalık repo oranlarında da herhangi önemli bir değişiklik olmadı. 
     Hisse senetleri haftalık bazda ortalama yüzde 4.78 oranında değer yitirdi. 24 ayar külçe altının gram satış fiyatı yüzde 1.97 oranında, Cumhuriyet altınının satış fiyatı da yüzde 2.08 oranında arttı. Türk Lirası karşısında dolar yüzde 1.83, Euro da yüzde 0.56 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.52 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.37, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , Pazartesi günü haftaya ortalama yüzde 0.75'lik düşüşle başladı. Düşüş trendi dört gün boyunca devam etti. Hisse senetleri Salı günü ortalama yüzde 0.29, Çarşamba günü ortalama yüzde 1.15, Perşembe günü de ortalama yüzde 3.10 oranında geriledi. Cuma günü düşüşler durdu ve hisse senetleri ortalama yüzde 0.44 oranında artış kaydetti. 
     Endeks, hafta boyunca 979.86 puanlık düşüşle 20,485.03 puandan 19,505.17 puana geriledi. Hisse senetlerindeki haftalık ortalama kayıp yüzde 4.78 oldu. 
     İMKB Ulusal-Mali Endeksi 1,558.26 puan düşüşle 27,563.39 puandan 26,005.13 puana, İMKB Ulusal-Sanayi Endeksi 1.96 puan düşüşle 18,382.86 puandan 17,850.90 puana ve İMKB Ulusal-Hizmetler Endeksi de 396.28 puan düşüşle 11,390.50 puandan 10,994.22 puana geriledi. 
     Böylece, mali grup hisseleri ortalama yüzde 5.65 oranında, sanayi grubu hisseleri ortalama yüzde 2.89 oranında ve hizmetler grubu hisseleri ortalama yüzde 3.48 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 307 hisse senedinden 98'i değer kazanırken, 197 hisse senedi değer yitirdi, 12 hisse senedinin değeri değişmedi. 
     Geçen hafta en yüksek oranlı artış yüzde 48.43 ile Kav hisselerinde gerçekleşti. Yüzde 28.85'lik artışla Net Holding hisseleri ikinci ve yüzde 24.27'lik artışla da Raks Ev Aletleri hisseleri üçüncü oldu. 
     En yüksek oranlı düşüş ise yüzde 54.41 ile Garanti Yatırım Ortaklığı YENİ hisselerinde oldu. Yüzde 36.32'lik düşüşle Mazhar Zorlu Holding YENİ hisseleri ikinci ve yüzde 18.64'lük düşüşle de Koza Davetiyeleri üçüncü sırada yer aldı. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 1.83 oranında, euro da yüzde 0.56 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 24 bin lira artarak 1 milyon 333 bin liraya, Euronun satış fiyatı da 9 bin lira artarak 1 milyon 609 bin liraya çıktı. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 2.08 oranında artarak 2 milyon 450 bin liraya, İsviçre Frangı'nın satış fiyatı da yüzde 1.96 oranında artarak 1 milyon 43 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 334 bin liradan, Euro 1 milyon 613 bin liradan, İngiliz Sterlini 2 milyon 440 bin liradan ve İsviçre Frangı da 1 milyon 40 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.97 oranında, Cumhuriyet altınının satış fiyatı da yüzde 2.08 oranında arttı. 
     Külçe altının gram satış fiyatı 18 milyon 100 bin liraya, Cumhuriyet altınının satış fiyatı da 122 milyon 500 liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.75 oranında düşerek 17 milyon 845 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.52 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 2,589 puan düşerek 493,164 puandan 490,575 puana geriledi. 
     Geçen haftanın en çok değer kazanan katılma belgeleri, yüzde 6.94'lük artışla ABN Amro A Tipi Değişken Fon, yüzde 1.81 oranındaki artışla Oyakbank B Tipi Yabancı Menkul Kıymetler Fonu ve yüzde 1.54 oranındaki artışla da Ata B Tipi Yabancı Menkul Kıymetler Yatırım Fonu oldu. 
     Haftanın en çok değer yitiren katılma belgeleri de yüzde 5.50'lik düşüşle İş A Tipi Mali Endeks Fon, yüzde 5.49'luk düşüşle İnter Yatırım A Tipi Hisse Fon ve yüzde 5.48'lik düşüşle de Turkish Yatırım A Tipi Değişken Fon olarak sıralandılar. 
     
     İHALELER 
     Hazine geçen hafta 231 gün vadeli hazine bonosu ve 504 gün vadeli devlet tahvili ihalesi düzenledi. 
     Hazine'nin Salı günü düzenlediği Türk Lirası cinsinden 231 gün vadeli iskontolu bono ihalesinde, nominal 2 katrilyon 406.4 trilyon liralık teklif gelirken, nominal satış 1 katrilyon 705.4 trilyon lira düzeyinde gerçekleşti. Net 1 katrilyon 493 trilyon liralık bononun satıldığı ihalede, basit faiz yüzde 22.41, bileşik faiz de yüzde 23.31 oldu. Valörü 7 Nisan Çarşamba olan bonoların geri ödemesi, 24 Kasım 2004'te yapılacak. 
     Aynı gün yapılan ikinci ihale olan 504 gün vadeli iskontolu devlet tahvili ihalesinde ise nominal 4 katrilyon 242.7 trilyon liralık teklif gelirken, nominal satış 2 katrilyon 652.7 trilyon lira düzeyinde gerçekleşti. Net 2 katrilyon 17.3 trilyon liralık satışın yapıldığı ihalede, ortalama basit faiz yüzde 22.75, bileşik faiz ise yüzde 21.86 oldu. Valörü 7 Nisan Çarşamba olan devlet tahvillerin bedeli, 24 Ağustos 2005'te geri ödenecek. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.35 ile yüzde 0.44 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.37 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.50 dolayında olan haftalık reponun net getirisi de yüzde 0.33 olarak gerçekleşti. 
     
</TEXT>
</DOC>
