<DOC>
<DOCNO> 218350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo43.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını şaşırmadı Kar altında Türk hamamı... 
</HEADLINE>
<TEXT>

     UEFA Kupası üçüncü tur ilk maçında Gençlerbirliği'nin AC Parma'yı kendi evinde yenmeyi başarmasına İtalyan basını fazla şaşırmadı. 
     Skoko'nun golüyle Gençlerbirliği'nin ilk maçı 1-0 kazanmasının ardından, İtalyan basınındaki haberlerde, AC Parma'nın turu geçme olasılığının zayıfladığı belirtildi. 
     Haberlerde, AC Parma Teknik Direktörü Cesare Prandelli'nin, kara rağmen maçın oynatılmasına tepki gösterdiği de vurgulandı. 
     
     LA GAZZETTA ''PARMA, SİBİRYA VE TÜRK HAMAMI'' 
     La Gazzetta dello Sport, Gençlerbirliği'nin karlı bir havada AC Parma'yı kendi sahasında terlettiğini, ''Parma, Sibirya ve Türk hamamı'' şeklinde bir başlıkla dile getirdi. 
     Gençlerbirliği'nin 1-0'lık galibiyetle turu geçmek için önemli bir avantaj elde ettiğini belirten La Gazzetta, ''Kar altında Türk hamamı. Ankara'ya o kadar da sık kar yağmıyor. Ama Prandelli'nin civcivlerine inat Gençlerbirliği'nin oyuncuları adeta çocukluklarından beri karlı sahalarda oynamış gibi rahattılar'' diye yazdı. 
     AC Parma Teknik Direktörü Cesare Prandelli'nin kara rağmen maçın oynatılmasına gösterdiği tepki ise ''Bizim kar topu oynama alışkanlığımız yok'' cümlesiyle özetlendi. 
     
     CORRİERE ''KAR ALTINDA TÜRKLER GEÇTİ'' 
     Corriere dello Sport gazetesi de ''Kar altında Türkler geçti'' diye başlık attı. Spotta ise ''Skoko'nun imzaladığı gol, standartlarının altında oynayan AC Parma'yı cezalandırdı. Turu geçmek zorlaştı'' görüşü savunuldu. 
     Maçın kara rağmen oynatılmasını pek doğru bulmayan Corriere dello Sport, Gençlerbirliği'nin zaferi hakeden taraf olduğunu da belirtti. Gazete, ''Türkiye'nin Guidolin'i olarak nitelenen Gençlerbirliği'nin teknik direktörü Yanal, sahaya dikkatli ve organize, son derece saldırgan ve de bir hayli tehlikeli bir kadro sürmüştü'' yorumunu yaptı. 
     Fnacesco Guidolin, Ağustos 2003'e kadar Serie A takımlarından Bologna'yı çalıştırmış ve genelde başarılı olarak nitelenen genç bir İtalyan teknik direktör. Halen Serie B takımlarından Palermo'nun teknik direktörü olarak çalışıyor 
     
     PRANDELLİ ATEŞ PÜSKÜRDÜ MAÇ ERTELENMELİYDİ 
     Tuttosport gazetesi ise sarı-lacivertli ev sahibi takımın teknik direktörü Prandello'nun, kar yağışına rağmen maçın oynatılmasına tepki gösterdiğini vurguladı. ''Prandelli ateş püskürdü Maç ertelenmeliydi'' diye başlık atan Tuttosport, spotta ise Skoko'nun kaydettiği golün AC Parma'yı çökerttiğini belirtti. 
     Tuttosport, AC Parma'nın ekonomik problemlerine de atıfta bulunarak, ''Zavallı Prandelli, hava koşulları bile ona düşman'' diye yazdı. 
     Gazetede, Teknik Direktör Prandelli'nin, ''Hava koşulları kötüyse maçlar ertelenmeli. Ama hakem de UEFA heyeti de bu doğrultuda karar vermedi'' dediği belirtildi. 
     
</TEXT>
</DOC>
