<DOC>
<DOCNO> 248115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy32.html </URL>
<DATE> 2004/06/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
KKTC Dışişleri Bakanı Denktaş'tan İKÖ'ye çağrı... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, İKÖ'ye, KKTC'yi ''Kıbrıs Türk Devleti'' ismiyle kabul etmesi ve gözlemci statüsünden çıkarıp tam üyelik statüsüne dahil etmesi çağrısında bulundu. 
     İKÖ 31. dönem dışişleri bakanları toplantısının genel kurul oturumunda söz alan Denktaş, uluslararası toplum ve İKÖ'nün, BM Genel Sekreteri Kofi Annan'ın raporundaki çağrısına yanıt vererek, gereken tedbirleri almalarını ve ''insanlık dışı, haksız ambargoların kalkmasına'' yardımcı olmalarını umduğunu belirtti. 
     Annan'ın raporuna atıfta bulunarak, İKÖ'den, Kıbrıslı Türklerle her alanda ilişki içine girmelerini isteyen Denktaş, ''Çağrı yapıyoruz, bize daha fazla rol, daha etkin destek verin ve ismimizi Kıbrıs Türk Devleti olarak değiştirin. Statümüzü gözlemcilikten çıkarıp tam üyelik statüsü kazandırın'' dedi. 
     Kıbrıs Türklerinin, referandumda ''evet'' demelerine rağmen, sadece AB dışında yer almakla kalmayıp hala ambargo altında yaşadığına dikkati çeken Denktaş, ''Uluslararası toplum ve İKÖ'nün, bu haksız ambargonun kaldırılması için çaba göstermesini umuyoruz'' diye konuştu. 
     Denktaş, İKÖ Genel Sekreteri Abdülvahid Belkeziz'in Cidde'deki yüksek düzeyli memurlar toplantısında, KKTC lehine ifadelere yer verdiği raporunun kendilerini çok duygulandırdığını ve cesaretlendirdiğini kaydederek, İKÖ bünyesinde verilen çok yüksek destekten ötürü teşekkürlerini sundu. 
     Kıbrıs Türklerinin müzakere sürecinde üzerine düşeni yaptığını, ''artık daha fazla cezalandırılmaması gerektiğini'' ifade eden Denktaş, referandum sonuçlarının, Rumların Kıbrıslı Türklerle anlaşmaya yanaşmadığını gösterdiğini söyledi. Denktaş, KKTC'ye yönelik izolasyonların kaldırılması konusunda AB bünyesinde yürütülen çalışmalara da dikkati çekti. 
     Türkiye'nin, Doğu ile Batı arasında köprü vazifesi görerek, Müslüman dünyayla AB arasındaki diyaloğa katkıda bulunduğunu ifade eden Denktaş, ayrıca dünyadaki terör olaylarından duyduğu üzüntüyü dile getirdi ve barış yolunda gösterilen çabaları övdü. 
     
</TEXT>
</DOC>
