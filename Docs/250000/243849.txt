<DOC>
<DOCNO> 243849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas03.html </URL>
<DATE> 2004/05/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Medeniyetler Çatışması"nın yazarı Huntington'dan yeni kitap "Biz Kimiz" 
</HEADLINE>
<TEXT>

     ''Medeniyetler Çatışması'' kitabının yazarı Samuel P. Huntington'ın yeni kitabı ''Who Are We '' Biz Kimiz okuyucularla buluştu. 
     Piyasaya 1996 yılında çıkan, 11 Eylül 2001 saldırılarından sonra yeniden dikkatleri üzerine çeken ''Medeniyetler Çatışması'nın yazarı Huntington yeni kitabında, ''eğer benzer kültürlere değerler, gelenekler, dinler sahip halklar ve ülkeler bir araya geliyorsa o zaman değişik kültürlerden oluşan ülkeler de parçalanma tehlikesiyle karşı karşıyadır'' iddiasında bulunuyor. 
     Huntington, ABD'deki çok kültürlülük, kültürel çoğulculuk ve çift dilliliğin, güçlü bir ulusal kimliğe zarar verecek şekilde ırksal, etnik ve diğer ulus-altı kimlikleri güçlendirdiğini savunuyor. 
     Yazar, buna paralel olarak küresel iş bağlantıları, küresel iletişim ve küresel sorunların çevre ve kadın hakları gibi Amerikan seçkinleri arasında ''uluslarötesi'' bir kimliği geliştirmesinin de Amerikan ulusal kimliğini zayıflattığını ileri sürüyor. 
     Yeni kitabında, ABD'nin sadece köklü bir kimlik bunalımına girmediği, ciddi bir yok olma tehdidi ile de karşı karşıya olduğu tezini savunan Huntington, şu iddiada bulunuyor ''Tarihsel olarak Amerikan kimliğinin içeriği dört anahtar unsurdan oluşuyor ırk, etnisite, kültür dil ve din ve ideoloji... Irksal ve etnik Amerika'dan söz etmek artık mümkün değil. Kültürel açıdan Amerika kuşatma altında. Sovyet tecrübesi göstermiştir ki ırksal, etnik ve kültürel bağlardan yoksun olan bir toplumu bir arada tutmak için ideoloji de çok zayıf bir bağdır. Robert Kaplan'ın gözlemlediği gibi 'ölmek için doğmuş olmak yargısı'nın başka milletlerden çok Amerika için geçerli olduğunun pek çok gerekçesi bulunmaktadır.'' New York Times'da yer alan bir makaleye göre, ''Huntington kitabında, gerçekleri, araştırmalar sonucu elde edilen verileri ve tarihsel olayları kendi katı inancı çerçevesinde yorumluyor''. 
     ABD'yi Anglo-Protestan kültür ve inancının bir parçası olarak tanımlayan Huntington, Amerikalıların yeniden bu değerlere sahip çıkması gerektiğini ve Amerika'nın başarısı için eski tarz asimilasyon politikalarının uygulanmasını savunuyor. 
     Huntington, artan Meksikalı ve Hispanik göçü ve Amerikan toplumu içinde bunların asimilasyonunun her geçen gün azalmasının Amerikan toplumunu ve kültürünü değiştirerek, ABD'yi iki dilli, iki kültürlü ve iki halklı bir toplum haline getireceğini ileri sürüyor. 
     Huntington, yasadışı göç hareketlerinin Amerika'nın sosyal güvenliğini tehdit ettiğini savunarak, ''Meksikalı Amerikalılar Amerikan Rüyası'nı, ancak rüyalarını İngilizce görürlerse paylaşabilirler'' diyor. 
     400 sayfalık kitabında göçmenlerin bugün Amerikan kültürünü, değerlerini cazip buldukları için değil, uygulanan sosyal güvenlik programlarından dolayı ABD vatandaşı oldukları görüşünü dile getiren yazar, bu göçmenlerin geçmişteki göçmenlerin yaşadıkları sıkıntıları yaşamadıklarını, dolayısıyla onların sahip olmaya ihtiyaç duydukları değerlere sahip olmadan ülkenin imkanlarından faydalandıklarını ileri sürüyor. 
     Huntington, yeni kitabı ''Biz Kimiz''de Amerikan kamuoyunda yaygın şekilde tartışılan göç, din konularını ve WASP Beyaz-Anglo-Sakson-Amerikan kültürünün karşı karşıya olduğu tehlikeleri açık şekilde dile getiriyor. 

     
</TEXT>
</DOC>
