<DOC>
<DOCNO> 233600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur22.html </URL>
<DATE> 2004/04/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Beyoğlu'nda cinayet... Bir zanlı gözaltına alındı 
</HEADLINE>
<TEXT>

     Beyoğlu'nda Eren Pak adlı gencin bıçaklanarak öldürülmesi olayına ilişkin, bir zanlının gözaltına alındığı bildirildi. 
     İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada, dün saat 04.10 sıralarında Topçekenler Sokak'taki Akasya Müzikhol isimli eğlence yerinde meydana gelen olayda, Eren Pak'ın 20 bıçaklanarak öldürülmesinin soruşturulduğu belirtildi. 
     Açıklamada, ''Eren Pak'ın yanında bulunan 3 arkadaşıyla birlikte alkol aldığı, başka bir masada eğlenen müşteriler ile işyeri çalışanları arasında hesap yüzünden tartışma çıktığı, bu tartışmaya işyerinin ortağı olan 'Bülent' isimli kişinin müdahale edip garsona müşterileri de kastederek küfür ettiği, bunu duyan Pak'ın küfrün kendilerine karşı yapıldığını zannederek bu kişiyle tartışmaya başladığı'' kaydedildi. 
     Tartışmanın kavgaya dönüştüğü ifade edilen açıklamada, ''kavga sırasında işyerinin giriş kapısında çalışan Kenan Adıgüzel'in, bıçakla öldürme eylemini gerçekleştirdikten sonra firar ettiğinin anlaşıldığı'' bildirildi. 
     ''Suç mahallinde yapılan araştırmada, cinayette kullanıldığı anlaşılan kan lekeli bıçağın bulunduğu'' anlatılan açıklamada, zanlı Kenan Adıgüzel'in de Beyoğlu İlçe Emniyet Müdürlüğü görevlileri tarafından bugün saat 04.00 sıralarında yakalandığı belirtildi. 
     
</TEXT>
</DOC>
