<DOC>
<DOCNO> 213376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur07.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya kralından Türk avukata liyakat nişanı... 
</HEADLINE>
<TEXT>

     Türk baba tarafından kaçırılan 6 yaşındaki çocuğu İspanyol annesine kavuşturan avukat Yavuz Selim Sarıibrahimoğlu, İspanya Kralı I. Juan Carlos'un ''Sivil Liyakat Nişanı''na layık görüldü. 
     İspanya Sivil Liyakat Nişanı, İspanya'nın Ankara Büyükelçisi Manuel De La Camara tarafından büyükelçilikte düzenlenen törenle Sarıibrahimoğlu'na sunuldu. 
     Sarıibrahimoğlu törende yaptığı konuşmada, İspanya'nın Türkiye'nin AB üyeliğine ilişkin çabalarını takdir ettiğini ve bunun sürmesini dilediğini söyledi. 
     Nişan belgesinde, İspanya Kralı I. Carlos'un ''Takdirimin bir göstergesi olarak Sayın Yavuz Selim Sarıibrahimoğlu'na Sivil Liyakat Nişanı payesi verdim. Dolayısıyla Nişan Tüzüğü'ne göre layık olduğunuz onur, ayrıcalık ve nişanı kullanma hakkını veriyor, sahip olduğunuz niteliklerle Nişan'ın önemine katkıda bulunmak için özen göstereceğinize inanıyorum'' ifadesi yer alıyor. 
     Bankacılık, düzenleyici kurumlar, telekomünikasyon ve enerji sektörünün yanı sıra Arjantin ve Türkiye'deki IMF uygulamaları konusundaki çalışmalarıyla tanınan avukat Yavuz Selim Sarıibrahimoğlu, Türk baba tarafından kaçırılarak yıllarca İspanyol annesine gösterilmeyen 6 yaşındaki B.K'nın annesine kavuşmasını sağlamıştı. 
     İspanya basınında geniş şekilde yer alan ve kamuoyunun ilgisini çeken olay, politikacıların ve diplomatların bütün girişimlerine rağmen çözümlenememişti. Ancak Küçük B.K, Sarıibrahimoğlu'nun çalışmaları neticesinde sorunun çözümlenmesi üzerine yıllar sonra annesine kavuşmuştu. İspanya Kralı I. Juan Carlos ise söz konusu çalışmaları nedeniyle avukat Sarıibrahimoğlu'nu İspanya Sivil Liyakat Nişanı ile ödüllendirdi. AA muhabirinin sorularını yanıtlayan Sarıibrahimoğlu, Türkiye'de İspanya Büyükelçiliği ile bazı İspanyol şirketlere hukuki hizmetler verdiklerini belirterek, ayrıca Türk baba ile İspanyol anne arasında çıkan anlaşmazlıkta küçük B.K'yı annesine kavuşturduğu için İspanya Kralının ''Sivil Liyakat Nişanı''na layık görüldüğünü söyledi. 
     Bu tür nişanların o kişinin toplum içinde aldığı yer, yaptığı işler ve hizmetler göz önünde bulundurularak verildiğini ifade eden Sarıibrahimoğlu, ''Bir Avrupa Birliği ülkesinin en üst makamlarından böyle bir dönemde bir hukukçu olarak bu nişanı almak, bizim için büyük bir onur. Bunun genç hukukçulara da özendirici olmasını dilerim'' dedi. 
     
</TEXT>
</DOC>
