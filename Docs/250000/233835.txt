<DOC>
<DOCNO> 233835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko30.html </URL>
<DATE> 2004/04/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ATO Başkanı Aygün Sosyete pazarları haksız rekabet yaratıyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, sosyete pazarlarının haksız rekabete neden olduğunu kaydederek, ''Ankara esnafı olarak bize kiraya verin'' dedi. 
     ATO Başkanı Aygün, Çankaya Belediye Başkanı Muzaffer Eryılmaz'ı ziyaret etti. 
     Aygün, ziyarette Ankara esnafının sorunlarını aktarırken, sosyete pazarlarında satış yapan esnafın tamamına yakınını İstanbul esnafının oluşturduğunu belirterek, bu durumun Ankaralı esnafla haksız rekabete neden olduğunu söyledi. 
     Sosyete pazarlarının kendi üyelerine kiraya verilmesini isteyen Aygün, işporta ile daha etkin mücadele istediklerini kaydetti. 
     Aygün, Ulus'ta ve Çankaya'da özellikle akşam saatlerine çok sayıda işporta tezgahı açıldığını ifade ederken, ''Biz işportanın engellenmesini istiyoruz'' dedi. 
     Sinan Aygün, çiçekçilerin ve büfelerinde kaldırılmasını istediklerini belirterek, bu tip uygulamaların vergisini veren, üretim yapan esnafı zarara soktuğunu söyledi. 
     
     ÇANKAYA BELEDİYE BAŞKANI ERYILMAZ 
     Çankaya Belediye Başkanı Muzaffer Eryılmaz da Ankara'nın sorunlarının dayanışma içinde olmakla çözülebileceğini kaydederek, sosyete pazarları konusunda çalışma yaptıklarını anlattı. 
     Eryılmaz, sosyete pazarlarını Ankara esnafının hizmetine sunabileceklerini belirterek, bu konuda bir protokol imzalamayı teklif etti. Muzaffer Eryılmaz, ''Böylece, üretenden halka köprü kurmuş olacağız'' dedi. 
     İşportacılarında engellendiğini anlatan Eryılmaz, denetimlere zabıta ekiplerinin yanı sıra ATO üyelerinin de katılabileceğini kaydetti. 
     Çiçekçi ve büfeler konusunda da çalışmalar yaptıklarını anlatan Eryılmaz, kısa zamanda sorunların çözüme kavuşturulacağını söyledi. 
     
</TEXT>
</DOC>
