<DOC>
<DOCNO> 246169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun04.html </URL>
<DATE> 2004/06/08/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Irak tasarısı bugün oylanacak... 
</HEADLINE>
<TEXT>

     ABD ve İngiltere, Irak'ın geleceğini belirleyecek karar tasarısını bugün Güvenlik Konseyi'nde oylamaya sunuyor. 
     Diplomatik kaynaklar, iki haftada dört kez değişikliğe uğrayan tasarı konusunda çekinceler öne süren Fransa'nın da kabul oyu kullanacağı işaretinden sonra kararın çıkması için bir engelin kalmadığını belirtiyorlar. 
     ABD'nin BM Büyükelçisi John Negroponte, gece kapalı kapılar ardında yapılan görüşmelerden sonra yaptığı açıklamada, tasarıyı TSİ 24.00'te yapılacak oturumda oya sunacaklarını belirtti. Negroponte, tasarının kabul edilmesini beklediklerini söyledi. 
     Fransa'nın BM Büyükelçisi Jean-Marc de la Sabliere de, tasarı metninin doğru yolda gittiğini ve hükümetinden son talimatı beklediğini söylerken, oylamada ülkesinin veto hakkını kullanmayacağı işaretini verdi. 
     Almanya tarafından desteklenen Fransa, tasarı metnine ''Irak'a, ABD'nin geniş çaplı askeri operasyonlarına veto hakkı tanınmasının eklenmesini'' istiyordu. 
     
     ABD'DEN SON DAKİKA GİRİŞİMİ 

     ABD, önce bunu reddederken, daha sonra son dakika girişimiyle metne, ''hassas taarruz operasyonları''nın da dahil olduğu güvenlik konularında ABD ve Irak hükümetinin yakın işbirliği yapacağı özel bir komite oluşturulması önerisini ekledi. 
     Almanya'nın BM Büyükelçisi Günter Pleuger de, ülkesinin yeni paragrafa onay verdiğini belirterek, yeni tasarıda uzlaştıklarını kaydetti. 
     Yeni Irak geçici hükümetine onay ve Amerikan komutası altında çokuluslu güce yetki veren karar tasarısının en tartışmalı yönünü, egemenliğin devredileceği 30 Haziran'dan sonra Irak'ta varlığına izin verilen ve ABD'nin başını çektiği 160 bin askerin kontrolü oluşturuyor. 
     Karar tasarısı, Irak geçici hükümetine Amerikan askerlerine Irak'tan gitmelerini isteme hakkı da veriyor. Ayrıca, Irak'taki çokuluslu gücün görev yönergesinin, seçimle gelecek Irak hükümetinin göreve başlayacağı tarih olarak öngörülen 2006 Ocak ayında sonra ereceğini açıkça bildiriyor. 
     Tasarının son haline Meksika'yı ziyaret eden Rusya Devlet Başkanı Vladimir Putin de destek vererek, olumlu yönde değişiklik yapılan tasarının olumlu sonuç yaratabileceğini düşünmek için her türlü nedenin bulunduğunu söyledi. 
     
     ANNAN ''HAZIRIZ'' 

     Konsey'e özel temsilcisiyle birlikte brifing veren Genel Sekreter Kofi Annan da yaptığı konuşmada, ''Olanaklar izin verdiğince elimizden geleni yapmaya hazırız. Rolümüz açıkça tanımlanacağı, personelimizin güvenliğinin de aralarında bulunduğu gerekli koşullar yaratılacağı için memnunuz'' dedi. 
     Bu arada, aralarında Başbakan Recep Tayyip Erdoğan'ın da bulunduğu dünya liderlerini ABD'nin Georgia eyaletindeki Sea Island tatil beldesinde karşılamaya hazırlanan Başkan George W. Bush ve yardımcıları da, karar tasarısına destek için lobi çalışmalarını sürdürüyorlar. 
     
</TEXT>
</DOC>
