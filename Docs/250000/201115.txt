<DOC>
<DOCNO> 201115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun40.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bavyera, okullarda başörtüsünü yasaklama kararı aldı 
</HEADLINE>
<TEXT>

     Almanya'nın Bavyera eyalet hükümeti, okullarda başörtüsünü yasaklamayı kararlaştırdı. 
     Eyalet Eğitim Bakanı Monika Hohlmeier tarafından ''kadını küçük düşürdüğü'' gerekçesiyle hazırlanan ilgili yasa tasarısını kabul eden hükümet, tasarıyı eyalet meclisinin onayına sunma kararı aldı. 
     Münih Türk Okul Aile Birliği Başkanı Hüseyin Delemen de, hükümetin kararını desteklediklerini belirterek, Münih kentinde görev yapan 87 Türk öğretmeninden 17'sinin bayan olduğunu ve bu öğretmenlerin başörtülü olmadıklarını söyledi. 
     Delemen, alınan bu kararın sadece başörtüsüne yönelik olmaması, okullarda hiçbir dini sembolün kullanılmamasını kapsayacak şekilde genişletilmesi gerektiğini kaydetti. 
     Federal Anayasa Mahkemesi'nin, başörtüsü konusunda eyaletlerin kendi yasalarını çıkarmaları gerektiği yönünde karar almasından sonra Baden-Württemberg eyaleti okullarda başörtüsü yasağı getirmişti. 
     Federal Anayasa Mahkemesi'nin eski başkanı Jutta Limbach ise başörtü yasağına karşı çıktı. Limbach, ''Jüdische Allgemeine Wochenzeitung'' adlı haftalık Yahudi gazetesine yaptığı açıklamada, ''bir kıyafet parçasının belirli bir simge haline getirilmemesi gerektiğini'' belirtti. 
     Radikal dincilerin başörtüsünü kendi amaçları için bir sembol haline getirmeye çalıştıklarını ifade eden Limbach, başörtü yasağının yine bu kişilere yarayacağını savundu. 
     
</TEXT>
</DOC>
