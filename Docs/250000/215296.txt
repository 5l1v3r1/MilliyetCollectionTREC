<DOC>
<DOCNO> 215296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/soneko01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmenin 17 yıllık bilançosu Net 7.5 milyar dolar 
</HEADLINE>
<TEXT>

     Özelleştirmenin başladığı 1986 yılından bu yana 173 kuruluşta hisse senedi ile varlık satış ve devir işlemi yapılırken bu kuruluşlardan 157'sinde kamu payı kalmadı. Bu işlemlerden Özelleştirme Fonu'na 7.5 milyar dolarlık net giriş sağlandı. 
     Özelleştirme İdaresi Başkanlığı verileri baz alınarak yapılan derlemeye göre, bu uygulamalar çerçevesinde 146 kuruluş hisse senedi satışı yoluyla tamamen özelleştirilirken, 11 kuruluşun tüzel kişiliği sona erdirildi. 4 kuruluşa ait hisseler ise diğer kamu kurumlarına devredildi. 
     Ayrıca bir bölümü halen özelleştirme kapsamında bulunan 20 kuruluşa ait 164 işletme ve iştirak payı ile 2 bin 250 adet gayrimenkul, makina, taşıt, ruhsat, isim hakkı vb. varlık, satış yoluyla özelleştirildi. 
     Bugüne kadar gerçekleştirilen satış, devir uygulamalarının toplam tutarı 8.2 milyar dolar olurken, bir bölümü vadeli satışlarla gerçekleştirilen bu işlemlerden Özelleştirme Fonu'na 7.5 milyar dolarlık net giriş sağlandı. 
     Özelleştirilen ve sınai üretim yapan 44 şirketten 7'si, hizmet sektöründeki 7 şirketten 1'i kapandı. Ayrıca satışı gerçekleştirilen Etibank ve Sümerbank'ın tüzel kişiliği de sona erdirildi. 
     EBK, ORÜS, SEK, Sümer Holding ve TZD'ye ait olan 81 işletmeden 33'ü üretim faaliyetlerine devam ediyor. 
     Bu arada, sınai üretim yapan, hizmet sektöründe faaliyetini sürdüren 42 şirket ile Erdemir'e devredilen 2 şirket ve EBK, ORÜS, SEK, Sümer Holding ve TZD'ye ait 33 işletmede özelleştirme öncesi 41 bin 199 olan istihdam yüzde 28 oranında azalarak 29 bin 678'e geriledi. 
     Sınai üretim yapan, hizmet sektöründe bulunan ve tüzel kişiliği sona eren 2 bankada özelleştirme sonrası 1 milyar 93 milyon dolar yatırım gerçekleştirildi. 
     
</TEXT>
</DOC>
