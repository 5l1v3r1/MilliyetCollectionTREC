<DOC>
<DOCNO> 230595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun40.html </URL>
<DATE> 2004/04/12/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Irak'ta ABD'li 7 sivil ve 2 asker kayıp... Hedef Sadr 
</HEADLINE>
<TEXT>

     Irak'ta Amerikalı 7 sivil ve 2 askerin kayıp olduğu bildirildi. 
     Irak'taki Amerikan güçlerinin komutanı Korgeneral Ricardo Sanchez, Bağdat'tan Washington'daki gazetecilere telekonferans aracılığıyla yaptığı açıklamada, kayıp Amerikalı sivillerin, Kellogg Brown and Root firması çalışanları olduğunu belirtti. 
     Korgeneral Sanchez, kaçırılan asker ve sivillerin hayatta olup olmadığını bilmediklerini söyledi. 
     Sanchez, Irak'ta Amerikan güçleriyle çatışan Şii milislerin lideri Mukteda Sadr'ı ''öldürmeyi veya yakalamayı amaçladıklarını'' da belirtti. Sanchez, ''Amerikan güçlerinin görevi, Mukteda Sadr'ı öldürmek veya yakalamaktır'' dedi. 
     Korgeneral Sanchez, Necef kentinin ve Kerbela'nın bir bölümünün denetiminin, hala Sadr'ın elinde olduğunu da kaydetti. 
     Irak'taki koalisyonun açıklamasında da, 2 askerin üç gün önce Bağdat'ın batısında bir konvoya düzenlenen saldırıda kaçırıldığı belirtildi. 
     Irak'ta son günlerde kaçırılan çok sayıda yabancı bulunuyor ve bunların kesin sayısı bilinmiyor. 
     
</TEXT>
</DOC>
