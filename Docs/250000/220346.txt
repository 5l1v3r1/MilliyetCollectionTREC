<DOC>
<DOCNO> 220346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur38.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe'de 5 bin kişi öldürülen öğretmen için yürüdü 
</HEADLINE>
<TEXT>

     Mardin'in Kızıltepe İlçesi'nde yaklaşık 5 bin kişi öldürülen öğretmen Erdal Can için sessizce yürüdü. 
     Anadolu Lisesi'nde öğretmen olan ve 3 gün önce öldürülen Erdal Can için, İlçe Milli Eğitim Müdürlüğü ile Kızıltepe Eğitim-Sen Şubesi işbirliğiyle anma töreni düzenlendi. 
     Yaklaşık 5 bin kişinin katıldığı anma töreninde Can'ın öldürüldüğü yere karanfil bırakılarak, Can'ın öldürülmeden bir süre önce yazdığı ''Sessiz Ölüm'' adlı şiiri okundu. 
     Daha sonra kalabalık Can'ın oturduğu Hastane Caddesi'ne doğru sessizce yürüdü. Erdal Can'ın evinin önünde konuşan İlçe Milli Eğitim Müdürü Mehmet Aksoy, cinayetin yapıldığı günden bu yana Erdal öğretmenin programlarla anılmasının ona duyulan sevgi ve saygının bir ifadesi olduğunu söyledi. 
     Herkesin cinayeti kınadığını ifade eden Aksoy, ''Bu saldırı sadece Erdal Can öğretmene yapılmamıştır. Saldırıyı bütün eğitim camiasına yapılmış bir saldırı olarak kabul ediyoruz. Failleri mutlaka bulunacaktır'' dedi. 
     
</TEXT>
</DOC>
