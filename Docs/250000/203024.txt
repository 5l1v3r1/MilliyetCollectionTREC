<DOC>
<DOCNO> 203024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo17.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Camia ve kulüplerden Canaydın-Terim ikilisine destek 
</HEADLINE>
<TEXT>

     1905 Galatasaraylı Yönetici ve İşadamları Derneği GSİYAD , son haftalarda eleştiri yağmuruna tutulan Teknik Direktör Fatih Terim ve kulüp yönetim kuruluna destek verdi. 
     Dernek Başkanı Ulvi Suvarioğlu ve yönetim kurulu üyeleri, derneğin Balmumcu'daki merkezinde basın toplantısı düzenleyerek, Teknik Direktör Terim ve Başkan Özhan Canaydın'ı desteklediklerini açıkladılar. 
     Belirli çevrelerin insani, ahlaki ve sportif boyutları aşan eleştirilerle Galatasaray'ın futbol takımı teknik heyeti ile yönetimine saldırılarda bulunduğunu ifade eden başkan Suvarioğlu, ''Galatasaray yakın bir zamanda birçok camianın ulaşamayacağı bir başarının sahibidir. Bizler başarılı olmanın bedelini ödüyoruz. Kulübümüze bu saldırıları yapanların ise herhangi bir başarıları yok'' dedi. 
     Galatasaray'ın hedeflerinin henüz bitmediğini kaydeden Ulvi Suvarioğlu, şöyle devam etti 
     ''Ligde zirveden uzaklaştık, ancak takımımız ikinci yarı hazırlıklarını iyi değerlendirip, markasına yakışır şekilde futbol oynayacaktır. Geçmişte nasıl UEFA Kupası'nı aldıysak, bu sezon da yolumuza UEFA'da devam ediyoruz. Her şey olabilir. Türkiye Kupası'nda da varız. Başkan Canaydın ve teknik heyetimize sezon sonuna kadar tüm desteğimizi vereceğiz. Mağlubiyet ve galibiyetler her zaman olabilir. Geçmişte Türk takımları, UEFA Kupası kazanılmadan önce Manchester United'ı yenebiliyordu. Alex Ferguson 20 yıldır bu takımın başında. Bu mağlubiyetler alınırken onun değiştirilmesi gündeme geldi mi, ya da idareciler mi değişti '' Galatasaray'ı çeşitli yerlerle eleştiren kulüp kongre üyelerine de mesaj gönderen Suvarioğlu, bu kişilerden 2004 Mart ayındaki olağan kongrede yönetime aday olmalarını ve ellerini taşın altına sokmalarını beklediklerini söyledi. 
     Ulvi Suvarioğlu, dünyada Türkiye'nin sportif alanda 2 markası bulunduğunu belirterek, ''Bunlarından biri Galatasaray, diğeri de beğenir beğenmeyiz, severiz sevmeyiz, ancak Fatih Terim'dir. Biz bu iki markamızın da arkasında durmalıyız. Milli takımımızın, Fenerbahçe ve Beşiktaş ile UEFA'da turlar geçmeye başlayan kulüplerimizin de birer marka olarak arkasında durup desteklemeliyiz'' diyerek sözlerini tamamladı. 
     
     KULÜPLER BİRLİĞİ 

     Kulüpler Birliği Başkanı Cemal Aydın, yaptığı yazılı açıklamayla Galatasaray Kulübü Başkanı Özhan Canaydın'a sahip çıktı. 
     Aydın, sarı-kırmızılı kulübün başkanı Canaydın hakkında bir televizyon kanalında ağır ithamlarda bulunulduğunu ve bunların spor ahlakına ve etik anlayışına uygun olmadığını savundu. 
     Kulüpler Birliği olarak Özhan Canaydın'ın yanında olduklarını belirten Aydın, yazılı açıklamasında şu ifadelere yer verdi 
     ''Tüm kulüplerimiz eleştiriye açıktır. Ancak eleştiriler, yasa, yayın ilkeleri, doğru haber gibi kurallarla sınırlıdır. Bu ve benzeri davranışlara hiçbir zaman taviz verilmeyeceği gibi, her türlü sportif ve yasal tedbirleri anında uygulayacağımızı hatırlatmak isteriz.'' 
     
</TEXT>
</DOC>
