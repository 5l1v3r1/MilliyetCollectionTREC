<DOC>
<DOCNO> 211312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur13.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydarpaşa Garı'nda park halindeki tren vagonu denize düştü... 
</HEADLINE>
<TEXT>

     Haydarpaşa Garı'nda park halindeki bir vagon, frenlerindeki arıza sonucu kayarak denize düştü. 
     AA muhabirinin aldığı bilgiye göre, Haydarpaşa Garı'nın liman tarafında Kuzey 1. Yol'da park halinde bulunan banliyö trenlerinde kullanılan vagon, fren sistemlerinde meydana gelen bir arızadan dolayı gece saatlerinde rayların üzerinde kaymaya başladı. 
     Deniz kenarındaki beton bariyerlere çarparak kıran vagon, denize düştü. Sulara gömülen vagon, sabah saatlerinde vinçlerle çekilerek denizden çıkarıldı. 
     Yetkililer, aşırı soğuk ve don dolayısıyla vagonun fren sistemlerinde meydana gelen arıza sonucu aracın kaymış olabileceğini belirttiler. 
     
</TEXT>
</DOC>
