<DOC>
<DOCNO> 226729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy12.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört deneyimli politikacı, yerel seçimlerde partilerin durumunu yorumladı 
</HEADLINE>
<TEXT>
   ANAP ve GP müzelik oldu 
   İlhan Kesici Kahrol Baykal, yaşa Derviş'le sonuç alınmaz. İsmet Sezgin DYP, Çiller yönetiminin tahribatına rağmen, oylarını koruyor. Ertuğrul Günay CHP başarısız. Bülent Akarcalı CHP'ye fazla haksızlık yapılıyor. 
   Şükran Pakkan 

   
   Seçimi yorumlayan eski ve deneyimli siyasetçilere göre, CHP en başarısız parti. Ancak Genel Başkan Deniz Baykal'ın istifası çözüm değil, partinin yeni bir siyaset anlayışına ihtiyacı var. MHP ve DYP'nin yükselişinde, GP'den geri dönen oylar yatıyor. AKP, tüm desteklere rağmen beklenen başarıyı sağlayamadı. ANAP, GP ve solda güçbirliği, eski bakan İsmet Sezgin'in deyimiyle "müzeye kaldırıldı." 
   
   İlhan Kesici Eski ANAP Milletvekili 
   Solda CHP, sağda DYP merkezine doğru gidiliyor. Sorun, sadece Baykal'da değil, isimler eskidi. 'Kahrol Baykal, yaşa Derviş'le sonuç alınmaz. Murat Karayalçın mutlak başarısızlık içinde. MHP, canlılık kazandı. Böyle devam ederse kazanmaya devam edecek. DYP ne öldü, ne dirildi. Bu partiler ruh çağırma seansı yapıyor. AKP seçimin mağlubudur. Çok düşük bir artış var. ANAP artık bitti. GP'yi konuşmaya değmez. 
   
   İsmet Sezgin Eski TBMM Başkanı 
   Halkın AKP'ye verdiği destek devam ediyor. Ancak yine de istedikleri sonucu alamadı. CHP başarısızdır. MHP ise, GP'ye kaptırdığı oyları geri aldı. Solda güçbirliğinden zaten bir şey beklenemezdi. Baykal'ın gideceğini sanmıyorum. 
   DYP, Çiller yönetiminin tahribatına rağmen, oylarını koruyor. GP zaten bir sezonluktu. MHP ise başarılıdır. Dörtlü siyasi parti yapısı oturacak. Masanın bacakları tamamlandı. 
   
   Ertuğrul Günay Eski CHP Genel Sekreteri 
   Sonuçlar, CHP açısından bir başarısızlık. Meclis dışında kalan iki parti, yeniden seçilecek kadar güç kazandı. CHP'de sadece Baykal'ın gitmesi yetmez, tüm yönetimi kapsayan bir değişiklik gerekli. MHP ve DYP yükselişinde, Genç Parti'deki çözülmenin etkisi var. CHP'nin milliyetçi muhalefeti. DYP ve MHP'ye yaradı. GP, yapay bir çıkış yaşamıştı. ANAP, zaten yoktu. AKP ise beklenen oy oranını yakaladı. Dışarıda uyumlu bir politika sergiledi. 
   
   Bülent Akarcalı Eski ANAP Milletvekili 
   AKP yüzde 60 gibi bir orana çıkmadan, makul bir düzeyde kaldı. DYP ve MHP, kurumsal parti kimliğini korudu. CHP'ye fazla haksızlık yapılıyor. Ancak, başarısızlıkta payı olanlar artık ortaya çıkmalı. Baykal'ın gitmesi, çok kişinin de istifa etmesi anlamına gelir. ANAP'ta Nesrin Nas, kurtarma mücadelesine girerek, çok büyük bir cesaret gösterdi. SHP'nin aldığı oylarla, etnik kökende yapılan politikanın zayıfladığını görüyoruz. 
   
   
   
</TEXT>
</DOC>
