<DOC>
<DOCNO> 229206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/pulur.html </URL>
<DATE> 2004/04/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ha bitti, ha gitti... 
</HEADLINE>
<TEXT>

   
   KIBRIS için yazı yazmayacak mısın diye soranlar var. 
   Biz, çoktan yazıp noktalamıştık Kıbrıs'ı... 
   Kıbrıs'a "bitti" de diyebilirsiniz, "gitti" de diyebilirsiniz. 
   
   İNSANLAR da, devletler de bir tarafta "büyük çıkarları", diğer yanda "küçük çıkarları" olunca "büyüğü küçüğe tercih ederler." 
   Avrupalı olmak "büyük" çıkarsa, bazıları için, Kıbrıs "küçük" çıkardır. 
   Dayatılan budur 
   "Avrupalı olmak istiyorsanız, Kıbrıs'ı çözün " 
   Nasıl çözeceğiz 
   Onların istediği gibi... 
   
   BİR zamanlar, Avrupa'nın Türkiye temsilcisi Karen Fogg adında bir kadın vardı, hatırladınız mı 
   Kadının buradaki "çocukları"na gönderdiği "e - mailler" yani elektronik mektuplar ele geçirilip açıklanmıştı. 
   Kadın açıkça talimat veriyordu 
   "Bana göre, bundan sonra izlenecek yol, Kuzey Kıbrıs'taki Türklerin sesi olan Denktaş'ın itibarını azaltmak ve onun Ankara'daki hiyerarşi ile askeri temsil ettiğini Avrupa Birliği'ne göstermektir." Kaynak Yayınları 
   Kadın kim bilir bugünlerde nasıl ellerini ovuşturmakta, talimat verdiklerini nasıl hayırla yad etmektedir. 
   Bu talimatı alıp, uygun hareket edenlerin hemen hemen hepsi de "gazeteci"idi. 
   
   GEÇEN gün, Rauf Denktaş'ın anılarını karıştırıyorduk Boğaziçi Yayınları ... 
   1960'lı yılları yaşayanlar gazeteci Ömer Sami Coşar'ı, Kıbrıs'la birlikte hatırlarlar. Rahmetli "Ömer abi" Kıbrıs sorununun içinde, Denktaş ve arkadaşlarının yanındaydı, Rumlar, onu, Kıbrıs'a, sucukların içine planlar, krokiler koyup kaçırdığını sanarak gözaltına bile almışlardı. Rumların, banyoda katlettikleri Türk anne ile çocuklarını gösteren fotoğrafı da o çekmişti, belki hatırlayan vardır. Bu fotoğrafla, dünyaya, Rum vahşetini anlatmaya çalışmıştık. 
   
   DENKTAŞ'ın anılarının 5 Aralık 1964 tarihli sayfası şöyle başlar 
   "Dün akşam Ömer Sami Coşar'ı gördüm. Evinin taksitini, çocuklarının okul taksitini verememiş. Koleksiyon yaptığı eski kitaplarını satıp para toplamakla meşgul... 
   Çok üzüldüm. 
   Acil ihtiyaçlarını karşılamak üzere bir miktar para vermek istedim. 
   Reddetti, almadı." 
   "Karen Fogg'un çocukları" Ömer Sami Coşar'ı tanımazlar ki 
   
   EVET, bize göre Kıbrıs işi bitti, ya da Kıbrıs gitti, ikisi de aynı kapıya çıkar. 
   Rumlar, Annan planına hayır deseler ne olacak 
   Onların, egemen olduğu Kıbrıs devleti Avrupa Birliği'ne girecek. 
   Biz yine kapıdayız. 
   Onun için Kıbrıs'ı bırakın da, arkadan neler geliyor ona bakın... 
   Ege'den başlayın, Doğu'ya doğru çıkın Ermenistan'ın anayasasına bir bakın, oradan Güneydoğu'ya inin. 
   Bir de "şeriat devleti"ni hiç aklınızdan çıkarmayın. 
   Koskoca Amerika'nın, Genelkurmay eski başkanı şimdiki Dışişleri Bakanı Powell'ın Türkiye için "İslam Cumhuriyeti" demesini sürçülisan kabul edip "Ağzından kaçırmış" teviline kanacak kadar saf mısınız 
   O halde "Sazangiller ailesi"ne hoş geldiniz. 
   
      
   
</TEXT>
</DOC>
