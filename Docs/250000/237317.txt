<DOC>
<DOCNO> 237317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas04.html </URL>
<DATE> 2004/05/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ada'da her yıl 14 milyon mektup postada kayboluyor 
</HEADLINE>
<TEXT>

     İngiltere'de postada kaybolan mektup sayısının yılda 14,4 milyon olduğu açıklandı. 
     Tüketici derneği Post Watch'ın açıklamasında, mektubu kaybolan kişilerin çoğunun, işlemleri takip edecek kadar zamanları olmadığı için Kraliyet Posta Servisi hakkında şikayette bulunmadığı kaydedildi. 
     Açıklamada, kaybolan 14,4 milyon mektubun yüzde 60'ının posta dağıtıcısının dikkatsizliği nedeniyle yanlış adrese bırakıldığı için kaybolduğu belirtilerek, Kraliyet Posta Servisi'nin, kayıpların hem şahısları, hem de şirketleri zarara uğrattığı konusunda uyarıldığı ifade edildi. 
     Binlerce kişinin yaşamının, hastane randevularını bildiren mektupları alamadıkları için tehlikeye girdiğine, iş arayan kişilerin kendilerini görüşmeye çağıran şirketlere hiçbir zaman ulaşamadıklarına ya da kredi kartı ödemesini vaktinde yapamadığı için çok sayıda kişinin gereksiz faizler ödediğine dikkat çeken PostWatch, halktan kayıplarını anında Kraliyet Posta Servisi'ne bildirmesini istedi. 
     Post Watch Başkanı Peter Carr, ''Kraliyet Posta Servisi yol açtığı sorunları bilmezse, yaptığı hataları düzeltemez'' dedi. 
     Kraliyet Posta Servisi sözcüsü, postada kayıp sayısının büyük ölçüde azaltıldığını söylemekle yetindi. 
     
</TEXT>
</DOC>
