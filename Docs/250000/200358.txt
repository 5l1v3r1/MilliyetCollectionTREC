<DOC>
<DOCNO> 200358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun17.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bin Ladin, 24 Türk savaşçısına ''Türkiye'ye dönün'' emrini verdi' 
</HEADLINE>
<TEXT>

     El Kaide lideri Usame Bin Ladin'in örgüte bağlı 24 Türk savaşçısına Türkiye'ye dönme emri verdiği öne sürüldü. Newsweek dergisi, son sayısında El Kaide'nin Taliban'a sağladığı desteğini azaltarak Irak'a odaklanmak istediği savına yer verirken Taliban'ın istihbarat yetkilisi Abdul Alkozai'ya dayanarak, iki ay önce Bin Ladin, El Kaide'ye bağlı 24 Türk savaşçısına, Pakistan'ın Afganistan sınırındaki Waziristan bölgesinden çekilerek İran üzerinden Türkiye'ye dönmeleri emrini verdiği"ni yazdı. 
     Newsweek, Sami Yousafzai, Ron Moreau ve Michael Hirsh imzalı uzun haberinde Ramazan sırasında Afganistan- Pakistan sınırına yakın Khowst ilinde üç kıdemli El Kaide temsilcisinin üst düzey iki Taliban komutanı ile "gizli" bir toplantı yaptığını belirterek toplantıda, El Kaide'nin halen Afganistan'da bulundurduğunu çok sayıda savaşçıyı Irak'a kaydırma kararını bildirildiğini kaydetti. El Kaide heyetinin ayrıca örgütün Taliban'a sağladığı aylık 3 milyon dolarlık finansmanı yarıya düşüreceğini ilettiğini yazan Newsweek, Bin Ladin'in bu kararının nedeni olarak El Kaide'nin Irak ve Türkiye gibi komşu ülkelerinde Amerikalıları ve müttefiklerini öldürmek için büyük bir fırsat gördüğü yorumunu yaptı. 
     Takma adı Şarafullah olduğu belirtilen ve söz konusu toplantıya tercüman olarak katıldığı ifade edilen kişinin açıklamalarına dayanarak Bin Ladin'in Irak'taki ayaklanmanın yüzde 100 başarılı olduğuna inandığını yazan Newsweek, Taliban kaynaklarına atfen de halen Taliban'ın yanında savaşan El Kaide militanlarının sayısını bin kadar tahmin etti. 
     
     İRAN ÜZERİNDEN ORTADOĞU'YA GÖNDERİLİYOR 

     Newsweek, Ortadoğu'ya gönderilen El Kaide militanlarının İran üzerinden seyahat ettiğini ancak Irak'taki gelişmelerden kaygılanan Bush Yönetiminin, teröristlere sağlanan barındırma konusunda İran'a daha sert bir tavır takınmaya isteksiz davrandığını savundu. 
     İran'ın Afganistan, Pakistan, Irak ve Türkiye ile sınırı olduğundan El Kaide için ideal bir transit ülke oluşturduğuna dikkat çeken Newsweek, Taliban'ın bir lojistik ve istihbarat yetkilisi Abdul AlKozai'nin "İki ay önce Bin Ladin, El Kaide'ye bağlı 24 Türk savaşçısını Waziristan'dan çekilerek Türkiye'ye yönelmeleri" emrini verdiği açıklamasına dikkat çekti. 
     Bin Ladin'in, son aylarda bazı üst düzey kilit yardımcılarını da Irak cephesine gönderdiğini yazan dergi, El Kaide güçlerini Afganistan'dan Irak'a kaydırılmasının Molla Ömer'i üzdüğü savına yer verirken Bin Ladin'in Taliban'dan Afganistan'da ABD ve Karzai karşıtı gerillalarla koordinasyon yapmasını istediği iddiasını da yansıttı. Buna karşın, Molla Ömer'in resmi sözcüsü Hamid Agha, Newsweek ile uydu telefonla yaptığı görüşmede Taliban'ın maddi veya askeri sorunlarının olduğunu yalanladı. 
     Newsweek, değerlendirmesine son verirken Bin Ladin'in sanki düşmanı George W. Bush gibi Irak'ı terörle mücadelenin başlıca sahnesi yapmayı amaçladığı görüşünü dile getirdi. 
     
</TEXT>
</DOC>
