<DOC>
<DOCNO> 229985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo25.html </URL>
<DATE> 2004/04/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Eski milli kaleci Nihat, futbola ara verdi... 
</HEADLINE>
<TEXT>

     Eski milli kaleci Nihat Tümkaya, futbola sezon sonuna dek ''ara verdiğini'' belirterek, memleketi olan Hatay'ın İskenderun İlçesi'nde kebapçı açtı. 
     Nihat Tümkaya, A.A muhabirine yaptığı açıklamada, futbola İskenderunspor'da başladığını, Trabzonspor, Altay ve Kayserispor'da oynadığını, ayrıca 25 kez genç ve ümit milli takımlarında forma giydiğini söyledi. 
     Kayserispor'da, teknik direktör Levent Eriş ile sorunlar yaşadığını, bu nedenle sezon başında transferinin kiralık olarak Hatayspor'a gerçekleştiğini ifade eden Tümkaya, şunları kaydetti 
     ''Hatayspor'da önceleri herşey yolunda gidiyrdu. Şampiyonluk umutlarımız azalınca yönetim ve taraftarların tutumu değişti. 
     Özellikle 2 hafta önce, deplasmanda Siirtspor'a savunma oyuncularının da hatasından dolayı 6-2 yenildiğimiz maçta, bana yakışmayacak goller yedim ve buna sindiremedim. Futbol yaşamım boyunca hiç bu kadar rahat goller yememiştim. 
     Yöneticilerle konuşarak affımı istedim. Futbola geçici olarak ara verdim. Ancak antrenmanlarımı aralıksız sürdüreceğim. Almanya'da 2. ligde bir kulüpten çok ciddi teklif aldım. Henüz 32 yaşındayım. Birkaç yıl daha yararlı olacağıma inanıyorum. 4 ay sonra Almanya'ya giderek futbol yaşantıma devam etmeyi düşünüyorum.'' İskenderun'da açtığı kebapçı dükkanındaki hedefinin ticaret olmadığını da belirten Tümkaya, ''Para kazanmaktan ziyade zamanımı değerlendirmek için bu işyerini açtım. Yemeğe gelen dostlar beni görünce daha çok mutlu oluyorlar. Böylece günüm dolu dolu geçiyor. Elbette futboldan vazgeçmem mümkün değil. Ancak Türkiye'de oynamayı şimdilik düşünmüyorum'' diye konuştu. 
     
</TEXT>
</DOC>
