<DOC>
<DOCNO> 208052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un şahinleri, Suriye'yi cezalandırmak için bastırıyor .. 
</HEADLINE>
<TEXT>

     ABD Başkanı George W. Bush yönetimi danışmanlarının, terör örgütü Hizbullah'a destek verdiği ve Amerikan karşıtlarının Irak içine sızmasına izin verdiği yönünde kanıtların arttığı gerekçeleriyle, Suriye konusunda ne yapılacağını tartışmaya başladığı öne sürüldü. 
     Knight Ridder haber ajansının bildirdiğine göre, ABD Savunma Bakanlığı Pentagon için çalışan bazı danışmanlar, Suriye'ye karşı, işgal yerine, ''cezalandırıcı'' hava bombardımanı gibi tedbirlerin uygulanması için bastırıyor. 
     Aynı haber ajansına göre, Pentagon danışmanlarının bu tutumuna karşı, Beyaz Saray'ın danışmanları, ABD Dışişleri Bakanlığı ve ABD Genelkurmay Başkanlığı, Amerikan ordusunun büyük bir kısmının Irak'a bağlı kaldığı bir sırada ve başkanlık seçiminin yaklaştığı bir zamanda yeni bir askeri girişime karşı çıkıyor. 
     Şimdilik bu tartışmalardan, Suriye'ye karşı askeri önlem alınmasına karşı çıkanların ağır bastığını belirten ajans, askeri önleme karşı çıkanlar da dahil bütün Amerikan yetkililerinin, Suriye Devlet Başkanı Beşar Esad'ın, İsrail ve Amerikan karşıtı terör gruplarını desteklemeye devam ettiğini söylediğini aktardı. 
     Knight Ridder'a konuşan Amerikalı bir yetkili, İran'ın, Suriye yoluyla Hizbullah'a malzeme gönderdiğini kaydetti. Hizbullah, Beyrut'ta 1980 yılında Amerikan deniz piyadeleri barakalarını ve Amerikan büyükelçiliğini bombalamakla suçlanıyor. 
     İsrail medyasındaki haberlere göre, İran'daki deprem için yardım gönderen Suriye uçaklarının, Hizbullah'a yardım amacıyla gönderilen silahlarla dolu olarak geri döndüğü savunuluyor. İran bu iddiaları reddetti. 
     Suriye politikasının yeniden değerlendirilmesine, Kasım sonunda başlandığını belirten Knight Ridder, ABD Savunma Bakanı Donald Rumsfeld'in, terörizmle savaşta ABD'nin başarısını sorguladığı bir iç yazışmanın basına sızdığı döneme işaret etti. Rumsfeld, bu iç yazışmada Amerikan karşıtı unsurların Suriye'den Irak içine sızdığını yazmıştı. 
     Şam'ın ayrıca, Irak'ın devrik lideri Saddam Hüseyin'in Suriye bankalarına taşıdığı hesabını ABD'ye vermeye razı olmadığı ve bu rakamın 1 milyar dolar civarında olduğu belirtiliyor. 
     
</TEXT>
</DOC>
