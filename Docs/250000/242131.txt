<DOC>
<DOCNO> 242131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko02.html </URL>
<DATE> 2004/05/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sınır kapılarında vize harcı sorunu... 
</HEADLINE>
<TEXT>

     İstanbul ve Antalya başta olmak üzere turistlerin yoğun şekilde giriş yaptığı sınır kapılarında vize harcı ödemeleri sırasında sahte para kullanımı, eksik ödeme ve diğer yollarla başvurulan suiistimal olaylarına çözüm aranıyor. 
     A.A muhabirinin Maliye Bakanlığı yetkililerinden edindiği bilgiye göre, sınır kapılarında bir süredir yaşanan vize pulu sorunu, turizm sezonunun açılmasıyla birlikte had safhaya ulaştı. 
     Başta İstanbul ve Antalya olmak üzere turistlerin yoğun şekilde giriş yaptığı gümrük kapılarında yabancıların vize pulu alımı sırasında çeşitli suiistimal olaylarına başvuruluyor. 
     Euro olarak ödeme yapan yabancılara aynı tutarda dolar vize pulu verilirken, yine para üstü verilirken sık sık eksik ödeme yapılıyor. Aradaki fark da bu işi yapan görevlinin cebine kalıyor. Aynı şekilde geri ödemelerde sahte para kullanımının da oldukça yaygın olduğu belirtiliyor. 
     Ülkeye giriş yapan yabancıların yoğun şikayetlerine neden olan bu durum, Türkiye'nin imajını da olumsuz etkiliyor. Diğer yandan devlet, alması gereken vize gelirini de bu tür olaylar nedeniyle tahsil edemiyor. 
     Bu arada Maliye Bakanlığı'nın geçen yıl hayata geçirdiği vize harçlarının kredi kartıyla ödenmesi kararı da yeterince uygulama alanı bulamadı. Yetkililer, kredi kartıyla ödemenin bu alandaki suiistimal olaylarına engel olacağını, ancak gümrüklerdeki görevlilerin, Arızalı, hat vermiyor gibi gerekçeler ileri sürerek, pos makinalarıyla işlet yapmaktan kaçındığını ifade ettiler. 
     
     AKILLI MAKİNALAR KALDI, KAMERALAR GELİYOR 
     Vize pulu sorununun son dönemde iyice artması üzerine Maliye Bakanlığı bu defa ATM tipi akıllı makinalar ile varolan sıkıntının çözümü için harekete geçti. 
     Muhasebat Genel Müdürü Ömer Duman'dan alınan bilgiye göre, bankalarla yapılan görüşmeler sonrasında, ATM makinalarından daha gelişmiş vize pulu verecek makinalar imal ettirilerek, giriş kapılarına yerleştirilmesi kararı alındı. Dolar, euro ve sterlin karşılığı işlem yapacak bu makinalarda ülke adlarının tuşlanması ve ekrana gelen bedelin yine makinaya yatırılarak, vize pulunun alınması öngörüldü. 
     Ancak Dışışleri Bakanlığı, AB'ye uyum çerçevesinde 2005 sonundan itibaren gümrüklerde vize pulu satışından vazgeçileceğini belirtince, bu proje askıya alındı. 
     Söz konusu proje kalınca, bu defa sorunun denetim yoluyla aşılması kararlaştırıldı. Bunun için de yolcu trafiğinin yoğun olduğu havaalanlarına ve gümrüklere görevli ile yolcu arasındaki işlemleri yakından gösteren kameralar yerleştirilecek. 
     Bu kameralar da öncelikle Antalya ve İstanbul Atatürk Hava Limanı gibi yoğun vize harcı işlemlerinin yapıldığı alanlarda faaliyete geçirilecek. 
     
</TEXT>
</DOC>
