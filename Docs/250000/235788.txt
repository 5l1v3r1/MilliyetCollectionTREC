<DOC>
<DOCNO> 235788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/ygokce.html </URL>
<DATE> 2004/04/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Brüksel'de bahar 
</HEADLINE>
<TEXT>



Ersun Yanal'ın patronajında oynanan ilk maçı milli takım alkışlanacak bir oyun ve muhteşem gollerle kazandı. 2000 Avrupa Şampiyonası'nda 2 - 0 yendiğimiz Belçika'ya rövanş hakkı tanımamış olduk. Bu yüz güldüren bir istatistik 
Ama istatistiklerin, gollerin, oyunun da ötesinde sevindiğimiz bir şey var. 
Türkiye yeniden yenilenme cesareti kazandı. Eski alışkanlıklarını, eskilere sadakat duygularını bıraktı. Konfederasyon Kupası'nda yakaladığı ümidi yeniden kazandı. Hepsine saygı duyalım, yine de gerçeği görelim 
Barcelona'da maç tecrübesini kaybetmiş, kendine güvenini yitirmiş Rüştü Reçber bu haliyle artık milli takımda sürekli oynayamaz. Rakip ataklarında savunma görevini zaman zaman grekoromen teknikleriyle gerçekleştirmeye çalışan emektar Kaptan Bülent de yerini gençlere bırakmalı. 
Hakan Şükür, eski çabukluğunu, kıvraklığını ve vuruş etkinliğini kaybetmiş... Sadece adıyla alkışlanıyor. Kendi isteğiyle sakat olduğu halde konuk olarak kafileye katıldı. Sonra heveslendi, idmana çıktı. Kendisine dinlenmesi tavsiye edildiği halde ısrarla oynama arzusu gösterdi, bir saat sahada dolaştı. 
Artık duygusallığa yer olmamalı. Ersun Yanal bu tür diyaloglarla yumuşayıp hazır olmayana forma vermemeli. 
Maçın ilk yarısında savunmada sıkıntıya düştük. Orta alanda çabuklaştığımız zaman neler yapabileceğimizi gösterdik. En az Belçikalılar kadar hücum etkinliği yarattık. Ancak Ümit Davala, Hasan Şaş ve Bülent maalesef eski günlerinden çok uzaktılar. Hakan Şükür ile Tuncay Şanlı uyumsuzdular. Sevinelim ki, Emre Belözoğlu ile Yıldıray Baştürk Kore Japonya sürecinin de üstüne çıkan bir ustalıkla verimliliğin kahramanı oldular. Savunmada genç Tolga ve Deniz umut verdi. Orta alanda Ümit Özat ağır, ama dengeli bir güven unsuruydu. Emre harikalar yaratıyordu. 
İkinci yarıda Milli Takım tüm yedeklerini oyuna soktu. İşte, Türkiye'nin gecikmiş genç kadrosuydu bu... İbrahim Toraman'dan, Serkan Balcı'ya, Zafer Biryol'dan Hamit Altıntop'a... Ve ille de Gökdeniz'e kadar pırıl pırıl bir yenilenmişlik, tazelik duygusu sahada başlayıp tribünlere kadar hepimizi yeşertti. Milli Takım topun olduğu her yerde çoğalıyor. Çoğu ilk kez bir araya gelen futbolcular inanılmaz hevesle, enerjiyle yepyeni varlık gösteriyordu. 
Elbette hatalarımız oldu ama bunları hoş görmeliydik. Maçın berabere bitmesine dünden razı Belçikalılar'ı son dakikada eksik yakalayıp Gökdeniz golüyle yeniden hüsrana uğrattık. Bir maç içinde bu kadar çok oyuncu değişikliği her zaman olumlu sonuç vermez. Ama dün Ersun Yanal'ın bütün oyuncularını görmek ve oynatmak kararı doğruydu. Genç Volkan artık Rüştü'ye ciddi bir alternatif olduğunu yaptığı zor kurtarışlarla gösterdi. Zafer Biryol, Hamit Altıntop, Serkan, İbrahim Toraman, Tolga, Deniz A Milli Takım'ın kadrolu elemanı olabileceklerini gösterdiler. 
Ersun Yanal'ın kenar yönetimi, futbolcularıyla sürekli diyaloğu olumlu izlenimlerimizdi. Milli Takım'ın yeni hocasına, enerjilerini ve emeklerini esirgemeyen tüm oyuncularına teşekkürler. Şimdi önümüzde zor ve uzun bir yol var. Bu takım 2006 Dünya Kupası Elemeleri'nde bize keyifli günler yaşatabilir. 



</TEXT>
</DOC>
