<DOC>
<DOCNO> 211112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/dunya/dun02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim olsa Kerry başkan 
</HEADLINE>
<TEXT>

   Newsweek'in 'başkan kim olsun' anketinden Senatör John Kerry yüzde 49'la birinci çıktı. Bush yüzde 46 ile kaybetti 
      DIŞ HABERLER SERVİSİ 

   
   Newsweek dergisinin düzenlediği ankete göre, ABD'de bu yılın kasım ayında yapılacak olan başkanlık seçimleri bugün yapılsaydı, Demokrat başkan aday adaylarından, Iowa önseçiminin galibi Senatör John Kerry, ABD Başkanı George W. Bush'u yenecekti. 
   Newsweek dergisinin bu haftaki sayısında yayımlanan kamuoyu yoklaması, başkanlık seçiminin 2 Kasım yerine bugün yapılması halinde, Vietnam Savaşı'na katılarak beş madalya kazanan Massachusetts Senatörü Kerry'nin, oyların yüzde 49'unu alarak Beyaz Saray'ın yeni patronu olacağını gösterdi. 
   Newsweek'in çalışmasına göre, ABD Başkanı George W. Bush'un oyları ise yüzde 46'da kalacaktı. İlk kez bir kamuoyu yoklaması, ABD Başkanı Bush'un 2004 seçimini kaybedeceği sonucunu verdi. 
   
   
</TEXT>
</DOC>
