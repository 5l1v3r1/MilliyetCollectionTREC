<DOC>
<DOCNO> 201040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/spo04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Semercioğlu'na sahip çıkacağız' 
</HEADLINE>
<TEXT>

   Trabzonspor'un 21 Aralık'taki kongresi için başkanlığa talip olan adaylar, yeni teknik direktörü uzun vadede düşündüklerini söyledi 
      
   Tam destek verdiler 
   SAMET Aybaba'nın istifası sonrasında teknik direktörlüğe getirilen Turgay Semercioğlu ve ekibine, Trabzonspor camiası sahip çıktı. 21 Aralık'ta yapılacak kongre için adaylıklarını açıklayan Atay Aktuğ, İskender Önal ve Bahri Köse ile eski başkanlardan Özkan Sümer, Faruk Özak, Şamil Ekinci, Ahmet Celal Ataman, Mazhar Afacan, Salih Erdem Semercioğlu'nun seçim sonrasında da devam etmesi gerektiğini vurguladı. 
   
   'Arayış gereksiz' 
   AKTUĞ, Önal ve Köse Aybaba'nın zamansız ayrıldığını belirterek, "Turgay Semercioğlu, yıllarca oynadı. Milli takımın değişmeziydi. Üniversite mezunu ve yıllardır teknik adamlık görevini sürdürüyor. Göreve gelmemiz halinde, başka arayışlar içinde olacağımız düşünülmesin. Ona sahip çıkacağız" dedi. Sümer ve Özak ise, "Yeni yönetim Semercioğlu'nu desteklerse, yeni bir teknik adam Türk sporunun vitrinine çıkar" diye konuştu. 
   
   Sakatlar can sıktı    TRABZONSPOR, Galatasaray maçının hazırlıklarına sorunlu başladı. Sağ dizi şişen Gökdeniz canları sıkarken, idmanda Recep'in darbesiyle ayak bileğinden sakatlanan Mehmet Yılmaz çalışmayı yarıda bıraktı. Mehmet'in durumunun bugün belli olacağı açıklandı. Gökdeniz, "Böylesine kritik maçta oynamak istiyorum" dedi. Hasan Sönmez, Hüseyin ile Tayfun'un katılmadığı antrenmanda Van de Paar, Emrah ve Mehmet Kahraman düz koşu yaptı. 
   
   
</TEXT>
</DOC>
