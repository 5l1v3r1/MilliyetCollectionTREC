<DOC>
<DOCNO> 226780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yazar/sazak.html </URL>
<DATE> 2004/03/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin çilesi 
</HEADLINE>
<TEXT>

   
   Yerel seçim sonuçlarına göre Türkiye'de siyaset yakın gelecekte nasıl yapılacak 
   AKP oylarını yüzde 42'ye çıkarmakla, normal süresi 2007 sonbaharı olan milletvekili genel seçimlerine dek iktidarını garantilemiştir. AKP 57 ilde kazandığı belediye başkanlıkları ile yerel yönetimlerde de gücünü artırmıştır. 
   Bu tablo Özal'ın 1983 - 84 dönemini çağrıştırıyor. 
   3 Kasım seçimleriyle Meclis'teki 'ikili' yapıda AKP - CHP dengesi muhalefet aleyhine bozulurken, tabanını kaybeden solun gelecekteki şansı da azalmaktadır. 28 Mart seçimleriyle AKP'nin karşısında parlamento dışı muhalefet gelişmekte ancak 'sol' bir seçenek yerine DYP - MHP ağırlıklı 'sağ' blok ortaya çıkmaktadır. Bugün seçim olsa Meclis'e dört parti girecek ve Türkiye tümüyle sağa kaymış olacaktı. 
   İşte seçimden solun çıkaracağı en büyük ders budur 
   Süratle birleşmek Halkın karşısına sol bir seçenek çıkarmak. Tayyip Erdoğan daha seçim gecesi 'Özal gibi yapmam' diye açıklamada bulunsa da, 2005'te Türkiye AB'den takvim alarak müzakerelere başlarsa AKP genel seçimler için normal süre olan 2007'yi beklemez. Seçim tarihini 2006'ya çekerek, Erdoğan'a Çankaya yolunu açar. 
   CHP, SHP ve DSP'nin bugünkü koşullarda, lider ve yönetim kadrolarıyla iktidar olması hayaldir. CHP lideri Deniz Baykal, 28 Mart hezimetini hala 1999 rakamlarıyla kıyaslayarak koltuğunu korumaya çalışıyor. 
   İstanbul'da, Ankara'da AKP karşısında varlık gösteremeyen CHP'nin Antalya'da, Gaziantep'te, Hatay'da, Kocaeli'de seçim kaybetmesinin sorumluluğunu kim üstlenecek CHP lideri, kurultayda tüm yetkileri üzerine aldıktan sonra başta seçim çevresi Antalya olmak üzere kişisel tercihlerle aday belirlemiştir. Antalya'da AKP'den aday olan ve seçimi kazanan Menderes Türel CHP yönetimine önerilmiş ancak Baykal'ın 'Demirel'in valisi'ni tercihiyle seçim baştan kaybedilmiştir. 
   CHP Politbürosu, 28 Mart felaketinin tek sorumlusudur. 
   Keşke Deniz Bey, kişisel hatalarının gereği olarak Avrupalı liderlerin yaptığı gibi 'istifa'yı göze alabilseydi. O zaman hem Meclis Grubu'nda hem de CHP'ye oy verenler nezdinde saygınlık uyandırabilirdi. CHP'nin ve solun yeniden güçlenmesi için böyle bir soluklanma ihtiyacı var. 
   CHP'nin AKP ile yarıştaki yeri AB ligi, demokrasi ve özgürlükler kulvarı olmalıydı. Kent varoşlarındaki yoksullardan sonra, solun paradigması olan düşünsel açılımları da kaybeden CHP, 'güvenlik' temelli politikaları nedeniyle MHP çizgisine savrulmaktadır. 
   CHP'nin MHP ve DYP ile yarıştığı bir seçim sonucu sosyal demokrasinin 29 Mart trajedisidir. 
   Mel Gibson'un 'Tutku' filmindeki 'İsa benzeri' CHP'deki aslan sosyal demokratların çilesi de Sayın Baykal'ı yıllardır omuzlarında taşıyor olmalarıdır. 
   
      
   
   
</TEXT>
</DOC>
