<DOC>
<DOCNO> 246459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun30.html </URL>
<DATE> 2004/06/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta KSDP'den anlaşmaya red 
</HEADLINE>
<TEXT>

     Irak Kürdistan Sosyal Demokrat Parti, geçici hükümetin, ülkede olası bir iç savaşı önlemek amacıyla milis güçlerin dağıtılmasıyla ilgili anlaşmasını reddetti. 
     Parti lideri Muhammed Mahmud, Irak Başbakanı İyad Allavi'nin kararını reddettiklerini söylerek, ''Bir sosyal demokrat Kürt partisi olarak kendimizi milis değil, yurtsever güç kabul ediyoruz. Bu nedenle de tek bir silah bile bırakma niyetimiz yok'' dedi. Kürt partilerine bağlı 70 bin civarındaki Peşmergenin 1500 kadarını, merkezi Süleymaniye'de bulunan partiye bağlı olanlar oluşturuyor. 
     Allavi, önceki gün yaptığı açıklamada, 9 milis örgütüyle yapılan anlaşma uyarınca, gelecek 15 ay içinde yaklaşık 100 bin milisin silah bırakacağını söylemişti. 
     Anlaşmanın Kürt partilerine bağlı Peşmergelerle Irak İslam Devrimi Yüksek Konseyi'ne bağlı Bedr Tugayı'nı içerdiği de belirtilmişti. 
     
</TEXT>
</DOC>
