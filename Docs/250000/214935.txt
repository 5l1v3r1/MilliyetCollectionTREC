<DOC>
<DOCNO> 214935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/yazar/sazak.html </URL>
<DATE> 2004/02/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs'ta çözüm 
</HEADLINE>
<TEXT>

   NEW YORK 
   
   Çıkmazdan çözüme giden yolda aranan 'mekanizma'yı Kıbrıs zirvesinde Türk tarafı masaya getiriyor. 
   26 Mart'a kadar yapılacak teknik çalışmalar sonunda anlaşma sağlanamayan konularda Türkiye ve Yunanistan'ın da katılımıyla 'dörtlü zirve' toplanacak. Hala uzlaşılamayan maddeler kalırsa referanduma sunulacak anlaşma taslağındaki boşlukları BM Genel Sekreteri Kofi Annan dolduracak. 
   Papa'nın seçiminde Vatikan'dan çıkacak dumanı beklercesine New York'taki BM binası önündeki üç günlük nöbet, bu açıklamayla son buluyor. Geleceğe dönüş gibi, Denktaş'ın baştan beri direndiği 'Annan planı' çerçevesinde çözüme dönülmüş oluyor. 
   Dörtlü zirve KKTC'nin aradığı 'siyasi eşitliğin tescili' anlamına geliyor. 1 Mayıs'tan önce referanduma gidilecek ve Birleşik Kıbrıs'ın AB üyeliği gerçekleşecek. 
   Gelinen noktaya, Erdoğan'ın başlattığı 'bir adım önde gitme' politikasının sonucu olarak bakılıyor. Denktaş, 'Ben bu cenazeyi kaldırmam' diye geldiği New York'tan, KKTC Dışişleri Bakanı ve hükümet sözcüsü Serdar Denktaş'ın, 'komadaki hasta' diye nitelediği Kıbrıs'ta çözüme giden tarihi adımı atmış olarak dönüyor. Bunda Ankara'nın baskısı tartışılmaz. Annan planı 'şeytani' bulunurken bu kez Denktaş'ın 'şeytani teklifiyle' Annan'ın hakemliğinde sonuca gidilmek isteniyor. 
   Kıbrıs'ta bir oyun planı var. Ve taraflar kendilerine verilmiş rolü oynuyor 1 Mayıs ve AB hedefi olmasa Kıbrıs sorunu 40 yıl daha bu pazarlıklarla devam ederdi. 
   Denktaş, gelinen aşamanın 'zafer' olarak takdiminden rahatsız. BM binasının karşısındaki Milenyum Oteli lobisinde Denktaş'la karşılaşıyoruz. Mehmet Ali Birand, Erdal Güven, Ferai Tınç. Denktaş 'Bunun neresi zafer, süreç devam ediyor, insanlara ümit verip beklenti yaratırsanız, olmayınca bundan Kıbrıs halkı zarar görüyor. Durun bakalım daha Rumlar ne diyecek ' diye çıkışıyor. 
   Denktaş hızını alamayıp, asansörde karşılaştığı oğlu Serdar Denktaş'a 'Bu havayı siz yaratıyorsunuz' diye tepki gösteriyor. 
   Heyetteki kilit isimlerden birisi, gelinen aşamayı yorumlarken Kıbrıs davasının 40 yıllık sembolü Rauf Denktaş için, 'Bu duruma düşsem bir dakika durmaz istifa ederdim' yorumunu yapıyor. Oysa KKTC lideri sıkı müzakereci ve Papadopulos'un son seçimde kaybeden Klerides'i yanında getirmesi o yüzden. Ankara, Brüksel, Washington Rumlardan çok, Denktaş'ı marke ediyor 
   Sonuçta gelinen nokta Kıbrıs'ta çözümsüzlük kilidini açacak mı 
   Aslında 'iki kapı' birden açılıyor. 
   Kuzey Kıbrıs'la birlikte, Türkiye'ye AB yolu da gözüküyor. 1 Mayıs'tan önce çözüm 2004 sonunda müzakere takvimi alınmasını kolaylaştıracak. Ancak her şey bitmiş değil. Yunanistan'da seçimler var, yeni hükümetin tutumunu görmek gerekiyor. 
   
      
   
</TEXT>
</DOC>
