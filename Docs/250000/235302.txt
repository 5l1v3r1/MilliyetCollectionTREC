<DOC>
<DOCNO> 235302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo30.html </URL>
<DATE> 2004/04/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denizlispor Dördüncülük şansımızı zora soktuk... 
</HEADLINE>
<TEXT>

     Denizlispor Asbaşkanı Ramis Bilgiç, Gençlerbirliği yenilgisiyle dördüncülük şanslarını zora soktuklarını belirtti. 
     Bilgiç, düzenlediği basın toplantısında, güzel futbol oynayan 2 takımın mücadelesinden Gençlerbirliği'nin galip çıktığını ifade ederek, ''Bu yenilgiyle ligdeki dördüncülük şansımızı zora soktuk. Kalan 3 maçtan 2'sini deplasmanda oynayacak, Fenerbahçe ile içeride karşılaşacağız. Bu maçlardan 6 puan alıp, ligi 4. sırada bitirmek istiyoruz'' dedi. 
     Fenerbahçe maçını İzmir'de oynamak istediklerini, ancak sentetik çim ihalesinin 30 Nisan'da yapılacak olması nedeniyle bu ihtimalin zayıfladığını kaydeden Bilgiç, bir gazetecinin ''Şampiyonluğu etkileyecek bu maçta Denizlispor'un alacağı her sonuç, tartışma yaratacaktır. Etik açıdan ve iddiaları sona erdirmek için, bu karşılaşmanın Denizli'de oynanması doğru olmaz mı '' sorusuna şu yanıtı verdi 
     ''Biz Fenerbahçe maçını İzmir'de oynamak için aylar önce federasyona başvuru yaptık. Amacımız, Atatürk Stadı zemininin sentetik çimle kaplanması işine bir an önce başlayabilmekti. Ama ihale gecikti ve maçın İzmir'de oynanması ihtimali, ihale süreci nedeniyle azaldı. Ama komplo teorileri üretenler, Fenerbahçe maçının İzmir'de oynanmasını sağlamak için Gençlerbirliği karşılaşmasında bir taraftarın kasıtlı olarak sahaya girdiğini, amacın sahayı kapattırmak olduğunu konuşuyor. Oysa bu kişi sahaya maç bitti diye girmiştir. Art niyet yoktur.'' 
     
</TEXT>
</DOC>
