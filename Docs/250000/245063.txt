<DOC>
<DOCNO> 245063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo12.html </URL>
<DATE> 2004/06/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ali Sami Yen Stadı 15 Temmuz'da hazır... 
</HEADLINE>
<TEXT>

     Galatasaray'ın bu sezon bazı lig maçlarını oynamayı düşündüğü Ali Sami Yen Stadı'nın, 15 Temmuz'da hazır hale geleceği açıklandı. 
     Şişli Belediye Başkanı Mustafa Sarıgül, Galatasaray 2. Başkanı Ergün Gürsoy ve bazı yöneticiler, statta düzenledikleri basın toplantısıyla yapılan çalışmalar hakkında bilgi verdi. 
     Sarıgül, Ali Sami Yen Stadı'nı, sponsorlar vasıtasıyla belediyenin kasasından 1 kuruş harcamadan restore edeceklerini söyledi. 
     15 Temmuz'da stadın maç oynanabilecek hale geleceğini kaydeden Mustafa Sarıgül, ''Ali Sami Yen Stadı, Galatasaray ve Türk sporu için son derece önemli. Galatasaray, bu statta tarih yazdı, ülke tanıtımına büyük katkı sağladı. Şişli halkı ve Galatasaray Kulübü'nün de duyarlı olması sonucunda stadın restore edilmesi çalışmalarına başladık. Galatasaray, burada büyük başarılar kazanacak'' dedi. 
     Ergün Gürsoy ise Galatasaray'ın yeni stat serüveninin 10 yıldır sürdüğünü hatırlatarak, ''En son kararımız Seyrantepe Projesi oldu. Atatürk Olimpiyat Stadı için bundan önceki belediye Yolları yapacağız dedi, ancak bu gerçekleşmedi. Biz de herkesin özlediği Ali Sami Yen Stadı'nda maçlarımızı oynamayı düşündük. Eğer Olimpiyat Stadı'nın yolları yapılırsa, bazı maçlarımızı da orada oynayacağız. Ancak, en kısa sürede Seyrantepe'deki komplekse konuşlanacağız'' diye konuştu. 
     Ali Sami Yen Stadı'nın 15 Temmuz'da açılacağını kaydeden Gürsoy, stadın hizmete girmesi nedeniyle bir gösteri maçı yapılacağını kaydetti. 
     2. Başkan Gürsoy, eski açık tribüne İTÜ'den gelecek rapor doğrultusunda belirli bir miktar seyirci alacaklarını da sözlerine ekledi. 
     Stadın eski açık tribünü beyaza boyanırken, kapalı tribünün eksik koltuklarının da bir işadamı tarafından tamamlanacağı kaydedildi. 
     
     ARKAN ''YENİ PROJE UYGULANACAK'' 
     Galatasaray Mali İşlerden Sorumlu Asbaşkanı Refik Arkan, Yeni Ali Sami Yen Stadı Projesi'ni Seyrantepe'de düşünülen statta uygulamayacaklarını açıkladı. 
     Bu projede kulübün isteklerine mimarların karşı çıktığını, hatta bunun için fazladan para talep ettiklerini söyleyen Arkan, ''Bunun için yeni bir proje, eski projenin kat kat altında bir ücrete yapılacak. Ayrıca, yeni stat böylece bizim tam istediğimiz gibi olacak'' dedi. 
     Galatasaray Florya Tesisleri'nin Küçükçekmece'ye taşınacağını, bunun için gerekli onayların alınmasını beklediklerini kaydeden Refik Arkan, Riva'daki Galatasaray Köyü'nü oluşturmak için çalışmaların büyük hızla sürdüğünü anlattı. 
     
</TEXT>
</DOC>
