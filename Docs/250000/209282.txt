<DOC>
<DOCNO> 209282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun25.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'taki asker ve ağır silah sayısını azaltıyor 
</HEADLINE>
<TEXT>

     Irak'a rotasyonla giden birliklerdeki asker, helikopter, tank ve ağır silah sayısının daha az, ancak gerillalarla mücadelede daha yetkin olacakları bildirildi. 
     Bağdat'ta açıklama yapan üst düzey bir askeri yetkili, haziran itibariyle Irak'taki askerlerin hemen hemen hepsinin rotasyona tabi tutulmuş olacağını, asker sayısının 130 binden 105 bine düşeceğini söyledi. 
     Yetkili, asker sayısının azalmasına karşın, askerlerin, düşük yoğunluklu çatışma için daha donanımlı hale getirileceğini belirterek, ''Sayıda bir azalma söz konusu ancak bunu kapasitede azalma olarak görmüyoruz'' dedi. 
     Yetkili, askerlerin sayısının en çok düşürüleceği bölgenin ülkenin kuzeyi olacağını, buradaki asker sayısının 19 binden 9500'e düşürüleceğini bildirdi. 
     Ordunun Irak'taki M1 tanklarının sayısını 600'den 150'ye, Howitzer'lerin sayısını 250'den 100'e, Black Hawk helikopterlerinin sayısını ise 350'den 200'e indireceğini belirten yetkili, bunun yanı sıra Irak'taki 94 roket fırlatıcısının tümünün kaldırılacağını kaydetti. 
     Yetkili, bunun dışında, direnişçilerle savaşımda istihbarat kapasitesinin artırılmasının da muhtemel olduğunu belirterek, yeni gelen askerlere dil eğitiminin yanı sıra Irak'ın kültürü ve halkın hassasiyetleri konusunda bilgi verildiğini söyledi. 
     
</TEXT>
</DOC>
