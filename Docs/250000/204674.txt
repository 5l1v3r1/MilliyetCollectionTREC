<DOC>
<DOCNO> 204674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur33.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli Rasathanesi Herhangi bir olumsuz gelişme yok 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü, Türkiye genelinde son 3 günde hafif şiddette 24 yer sarsıntısı kaydetti. 
     AA muhabirinin aldığı bilgiye göre, 24 Aralık'tan bugüne kadar, aletsel büyüklükleri 2.7 ile 3.9 arasında değişen çoğunluğu Bursa'nın Keles, Tunceli'nin Pülümür ve Bingöl'ün Sancak ilçelerinde meydana gelen depremlerin sonuncusu, bugün saat 10.03'de Pülümür'de kaydedildi. 
     Enstitü yetkilileri, son 3 günde Bingöl'de 4, Tunceli'de 3, 23 Aralık'ta 4.8 büyüklüğünde depremin meydana geldiği Bursa'nın Keles İlçesi'nde 4, Çankırı ve Balıkesir'in Dursunbey İlçesi'nde 2'şer, Çanakkale, Denizli Sarayköy, Çorum İskilip, Muğla, Erzurum-Tortum, Diyarbakır Lice, Tekirdağ ile Marmara ve Ege Denizi'nde birer yer sarsıntısı kaydedildiğini bildirdiler. 
     Enstitü Sismoloji Servisi Şefi Dr. Doğan Kalafat, sarsıntıların çok normal ve doğal bir aktivite olduğunu, endişelenecek bir durum bulunmadığını bildirdi. 
     Depremlerin çoğunluğunun Keles'in yanı sıra Mayıs ayında Bingöl'de, 27 Ocak'ta da Pülümür'de meydana gelen depremlerin artçıları olduğunu, bir süre daha devam edebilecek bu sarsıntıların sıklıkları ve şiddetlerinin gittikçe azalacağını anlatan Kalafat, vatandaşların panik yapmalarına gerek olmadığını vurguladı. 
     Kalafat, Keles depreminin olduğu bölgedeki aktif fayların fiziksel özelliklerinin 5'e yakın depremler üretebilecek nitelikte olduğunu, 4.8 büyüklüğündeki depremde kırılamayan ya da kırılmaya yüz tutan parçaların zaman içinde enerjilerini boşaltarak kırılabileceklerini, bunun da bir süre bölgede hafif yer sarsıntısına neden olabileceğini belirtti. 
     Batı Anadolu'daki depremlerin de bölgedeki deprem oluş düzeni içinde olağan yer sarsıntıları olduğuna işaret eden Kalafat, buradaki fayların karakter olarak fırtına şeklinde art arda küçük depremler şeklinde enerjilerini boşalttıklarını, ancak büyük deprem riski taşımadıklarını söyledi. 
     Kalafat, ''Bu sarsıntılar çok doğal herhangi bir olumsuz yoruma neden olacak olağandışı bir aktivite, gelişme yok'' dedi. 
     
</TEXT>
</DOC>
