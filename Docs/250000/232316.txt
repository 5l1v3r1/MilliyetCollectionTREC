<DOC>
<DOCNO> 232316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy05.html </URL>
<DATE> 2004/04/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Cem "Kıbrıs'ta karar vereceklere olanların apaçık anlatılması gerekir" 
</HEADLINE>
<TEXT>

     YTP Genel Başkanı İsmail Cem, Kıbrıs'ta kararı halkın vereceğini belirterek, ''Kıbrıs'ta karar vereceklere, olanların apaçık anlatılması gerektiğini'' söyledi. 
     YTP Parti Meclisi, Genel Başkan İsmail Cem'in başkanlığında parti genel merkezinde toplandı. 
     Toplantının açılışında, son siyasi gelişmelerle ilgili değerlendirmelerde bulunan Cem, Türkiye'de işsizliğin, eşitsizliğin, yatırımsızlığın acılarının yaşandığını belirterek, ''Bunlar, AKP iktidarının sihirbaz maharetiyle uyuttuğu muhalefetin gözleri önünde yaşanmaktadır. İktidardaki AKP, en başarılı olduğu alanda, kitleleri uyutmak, kitlelerle birlikte muhalefeti de basını da uyutmak konusunda başarıdan başarıya koşmaktadır'' dedi. 
     AK Parti'nin ekonomi politikasını ''ABD'nin Friedman-Hayek kaynaklı 1970'ler modeli damlalık ekonomisi''ne benzeten Cem, şunları kaydetti 
     ''En üsttekiler daha zengin olacaktır ki, aşağıya birkaç damla sızabilsin... Ekonomi sadece en tepedekiler için vardır. AK Parti ekonomisinde, insan yoktur. Yatırımlar durmuş, tarım tükenmiş, esnaf bunalmış, memur bastırılmış, işçi sigortasız ve sendikasız düzene alıştırılmış, insanı yok sayan ekonomi, ahlakı yok eden bir düzen egemenliğini ilan etmiş, Ankara'da ekmeğe yüzde 20 zam yapılmış ne gam... Yeter ki yandaşlara imkanlar sunulsun, yeter ki emme basma tulumba misali borçlanıp, faizler ödensin, yeter ki ab-ı gaflete dalmış olanlar uyanmasın...'' 
     
     KIBRIS KONUSU 
     İsmail Cem, Kıbrıs konusunda partisinin görüşlerini de aktarırken, daha önce anlaşmanın Avrupa Hukuk Sistemi'ne dahil edilmesi gerektiğini söylediklerini anımsattı. 
     Kıbrıs'ta kararı halkın vereceğini ifade eden Cem, Türkiye ve hükümetin de bu kararı alacaklara, olanları apaçık anlatması gerektiğini söyledi. 
     YTP Genel Başkanı Cem, hükümetin Avrupa Hukuk Sistemi konusunu gözlerden uzak tuttuğu görüşünü savunarak, sisteme dahil olunması halinde birçok olumsuzluğun giderileceğini, Avrupa İnsan Hakları Mahkemesi'nde davalar açılabileceğini, Güney Kıbrıs Rum kesiminin bunu uyguladığını kaydetti. 
     
     IRAK VE ORTADOĞU 
     Irak'ta bir felaket yaşandığını, katliamlarda Iraklı ve Amerikalı gençlerin öldüğünü ifade eden İsmail Cem, ''Türkiye olarak biz de 'Ortadoğu'nun merkez ülkesi, lider ülkesi olacağız' diyoruz. Peki bu olanlara karşı ne yaptık Ortadoğu'da liderlik ilan vermekle olmaz. Ortadoğu'da olanların gereğini yapmakla lider olunur'' diye konuştu. 
     Cem, Türkiye'nin lider ülke iddiasında olduğunu ancak herhangi bir tavır almadığını belirtti ve şöyle devam etti 
     ''Türkiye, ABD'yi uyardı mı ABD'yi uyarabilecek tek ülke Türkiye'dir ama peki uyarıcılık vazifesini yapabiliyor mu Akan kanın nasıl durdurulabileceğini anlatabiliyor mu Bunların hiçbiri yapılmıyor. Sadece biz kendi kendimize lider ülkeyiz diye masal anlatıyoruz. İktidar ve hükümetten tek isteğimiz Ortadoğu konusunda ciddi olsun. Türkiye, bu konuda mutlaka tavır almalı ve katliamın önüne geçilmesi için düşünce oluşturmalı. ABD ile konuşmalıdır, uyarmalıdır.'' İsmail Cem, Parti Meclisi toplantısında yerel seçim sonuçlarının değerlendirileceğini ve sol partilerin durumunun tartışılacağını bildirdi. 
     Cem, CHP Genel Başkan Yardımcılığından istifa eden İstanbul milletvekili Kemal Derviş'in durumunun sorulması üzerine de ''Bir başka partinin üyesi hakkında konuşmak yakışık almaz'' karşılığını verdi. 
     
</TEXT>
</DOC>
