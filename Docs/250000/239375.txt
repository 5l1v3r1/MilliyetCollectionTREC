<DOC>
<DOCNO> 239375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy05.html </URL>
<DATE> 2004/05/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
YÖK yasasına üniversitelerden tepkiler sürüyor... 
</HEADLINE>
<TEXT>

     Başkent Üniversitesi, öğretmen ve imam hatip liselerinin yükseköğretim yasa tasarısının dışında tutulması ve ülke gerçeği göz önüne alınarak yeniden düzenlenmesi gerektiğini belirtti. 
     Başkent Üniversitesi'nden yapılan yazılı açıklamada, yükseköğretim yasa tasarısına ilişkin görüşler dile getirildi. 
     İki basamaklı sınavın yararlarının bugün de geçerliliğini koruduğu vurgulanan açıklamada, bu sisteme yeniden dönülmesi istendi. 
     ''Öğretmen liseleri ve imam hatip liseleri konuları bu yasa dışında tutulup, ülke gerçeği göz önüne alınarak yeniden düzenlenmelidir'' denilen açıklamada, lisans programlarına yerleştirmede adayların sınav puanlarının esas alınması ve hiçbir okul ve alan ayrımı yapılmaması gerektiği ifade edildi. 
     Ülkenin ekonomik açıdan gelişmesi için mesleki ve teknik eğitimin önemli olduğu vurgulanan açıklamada, ''Büyük çoğunluğu gençlerden oluşan nüfusumuzun mümkün olan en kısa sürede aktif insan gücü olarak üretime katkı verir hale gelmesi olması gereken stratejimizdir. Meslek liseleri, bu ihtiyacı karşılamak amacıyla oluşturulmuş eğitim kurumlarıdır'' denildi. 
     Tasarıdaki ''Akademik Değerlendirme ve Akreditasyon Kurulu''nun olumlu bir düzenleme olduğu belirtilen açıklamada, buna karşın yasayla yapılan ayrıntılı düzenlemelerin kurumların tek tek özerkliğini yok ettiği gibi onların aynı düzeyde olduğu izlenimi verdiği kaydedildi. 
     
</TEXT>
</DOC>
