<DOC>
<DOCNO> 236824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun06.html </URL>
<DATE> 2004/05/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ABD tarihinin bir karanlık sayfası daha aydınlandı Geri zekalı kampları 
</HEADLINE>
<TEXT>

     ABD'de 20. yüzyılın başlarından itibaren yüzbinlerce fakir ve eğitimsiz çocuğun ''geri zekalı'' damgasıyla eyalet yönetimleri tarafından toplumdan tecrit edilerek belirli merkezlerde adeta ''depolandıkları'', buna karşın federal yönetimlerin bu uygulamayı durdurmak için hiçbir şey yapmadıkları ortaya çıktı. 
     ABD'de piyasaya yeni çıkan ''The State Boys Rebellion - Devlet Çocuklarının Başkaldırısı'' isimli bir kitap, Amerika'nın 1900'lü yılların başındaki karanlık sayfalarına ışık tutuyor. 
     ''Ebleh ya da akılsız'' olarak damgalanan çocukların anlatılması güç kötü şartlarda barındırıldıkları belirtilen Michael D'Antonio'nun kitabında, bu çocukların büyük çoğunluğunun herhangi bir akli sorununun olmadığı, bunların sadece gidecek yerleri olmayan fakir ve eğitimsiz çocuklar oldukları öne sürülüyor. 
     Türünün ilk örneklerinden olan ve bir dönem 2500 çocuğun toplandığı Waltham'daki Fernald School gibi kurumlarda biraraya getirilen çocukların hepsinin, zekalarına bakılmazsızın, ''geri zekalı'' olarak adlandırıldıkları belirtiliyor. 
     Frenald School'u işletenlerin hiçbiri bugün artık hayatta değilken, bu ''okul''un kurbanlarının kendilerine vurulan damgadan dolayı acı çekmeye devam ettikleri belirtiliyor. Kitapta, bu kurbanlardan 11 yıl boyunca Fernald'da kalan Fred Boyce ve Joe Almeida'nın anılarına yer veriliyor. 
     Boyce, ''Uzun bir süre sadece buraya ait olduğumuzu ve insanlık türünün bir parçası olmadığımızı düşündük. Kendimizi hep doğmaması gereken insanlar olarak gördük'' diyor. 

     
</TEXT>
</DOC>
