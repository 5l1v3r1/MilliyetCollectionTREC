<DOC>
<DOCNO> 205721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun26.html </URL>
<DATE> 2004/12/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bir dergi ilk kez kralın gelirini ve masrafını yayınladı... 
</HEADLINE>
<TEXT>

     Fas'ta bir dergi ilk kez, Kralın aylık geliri ve kraliyet sarayının yıllık masrafını yayınladı. 
     Fransızca yayınlanan TelQuel dergisindeki 12 sayfalık dosyada, ''Bu konu gizli bir konu olmasa da, monarşinin bütçesi Faslıları korkutuyor. Ne medya, ne de milletvekilleri henüz bu konuyu yakından inceleme cesaretini göstermedi'' denildi. 
     Sarayın yıllık bütçesinin geleneksel olarak Meclis'te formalite şeklindeki bir incelemeden sonra onaylandığını belirten dergi, Fas Kralı Muhammed'in ayda 50 bin dolardan biraz az kazandığını, bunun gelişmiş ülkelerdeki büyük bir şirketin başkanının maaşından az olduğunu, 1100 kişilik sarayın yıllık bütçesinin ise 277 milyon dolar olduğunu yazdı. 
     Derginin yayın yönetmeni Ahmed Benşemsi, bu rakamların daha önce ülkede asla tartışılmadığını ve kendileri yayınlayıncaya kadar bu rakamları sadece 50 kadar kişinin bildiğini söyledi. 
     TelQuel dergisine açıklama yapan bir milletvekili, ''Biz bütçe tasarısını görüşürken 'sarayın bütçesi' bile demeye cesaret edemeyiz. Bütçeyi tartışmaya gelince, asla eleştiri demem, bu söz konusu bile değildir'' dedi. 
     Derginin Kralın aylık geliri ve sarayın bütçesiyle ilgili dosyası, sadece Fas'ta değil, muhtemelen Arap dünyasında bir ilk olarak görülüyor. 
     TelQuel, eşcinsellik, uyuşturucu bağımlılığı ve büyük miktarda uyuşturucu kaçakçılığı gibi hassas konuları ele alınmasıyla tanınıyor. 
     
     BASIN ÖZGÜRLÜĞÜNÜN SINIRLARI 
     Çıkışları ülkedeki basın özgürlüğünün sınırlarının denenmesi ve genişletilmesi açısından önemli olan TelQuel, daha önce de monarşiyi ele almış, geçen ay ''kutsal'' kabul edilen Kralın bir karikatürünü yayınlamıştı. 
     Saray, şimdiye kadar, derginin bu cesur adımları karşısında sessiz kaldı. 
     Fas Kralı Muhammed 41 babası Kral Hasan'ın 1999'da ölümünden sonra iktidara geldiğinden bu yana ülkeyi modernleştirme yönünde reformlar uygulamaya çalışıyor. 
     TelQuel yayın yönetmeni Benşemsi, hükümetin medya üzerindeki kontrolünü geçen 5 yılda gevşetmesinin birçok gazeteciyi hangi konuları ne kadar yazabilecekleri konusunda kararsız bıraktığını söyledi. 
     ''1999'dan bu yana, Fas'ta hakaret etmeden, istediğiniz şeyi söyleyebilirsiniz. İnsanlar buna alışmakta zorluk çekiyor'' diyen Benşemsi, bu hoşgörünün ülkenin her yerinde geçerli olmadığını da saundu. 
     Benşemsi, buna örnek olarak, TelQuel'e uyuşturucu kaçakçılığı haberleri konusunda yardım eden gazeteci Muhammed Buşini'nin 13 Aralık'ta hapse atıldığını söyledi. 
     Sınır Tanımayan Gazeteciler örgütü, Buşini'nin hapse atılmasını kınamıştı. 
     
</TEXT>
</DOC>
