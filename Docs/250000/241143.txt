<DOC>
<DOCNO> 241143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun04.html </URL>
<DATE> 2004/05/19/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Karamanlis-Annan zirvesinde Rumlar istediğini alamadı... 
</HEADLINE>
<TEXT>

     Burak Coşkun bildiriyor 
Yunanistan Başbakanı Kostas Karamanlis, BM Genel Sekreteri Kofi Annan ile görüşmesinde Kıbrıs Planı'nın revize edilmesi konusunda aradığını bulamadı. 
     Göreve başlamasından bu yana çıktığı ilk ABD ziyareti çerçevesinde New York'a gelen Karamanlis'in Annan'la görüşmesinde ana gündem maddesini Kıbrıs oluşturdu. 
     Karamanlis, Annan ile görüşmesinde, BM Planı'nın revize edilerek tekrar canlandırılması konusunda aradığını bulamadı. Karamanlis'in Kıbrıs konusunda BM çerçevesinde yeni bir girişim konusunda da aradığını bulamadığı belirtiliyor. 
     
     BASIN TOPLANTISI 

     Karamanlis, Annan'la görüşmesinin ardında da bir basın toplantısı düzenledi. Karamanlis basın toplantısında bir soru üzerine, Kıbrıs konusunda Türkiye gibi Yunanistan'ın da üzerine düşeni yaptığını belirterek, Ada'nın birleşmesinden yana olduklarını ve bunun için çalışmaya devam edeceklerini söyledi. ''AB üyeliğinin meyvelerini her iki tarafın da yemesini istiyoruz'' diye konuşan Karamanlis, Annan Planı'nın ölmediğini, ancak bunda değişiklik isteyebileceklerini kaydetti. 
     Karamanlis, Kıbrıs'taki BM Barış Gücü'nün UNFICYP kalıp kalmaması yönündeki bir soruya da bu konuyu şu anda tartışmaya açmanın zamanı olmadığı, Ada halkı kendisini güvende hissedene kadar barış gücünün Kıbrıs'ta kalması gerektiği yanıtını verdi. 
     Karamanlis, bir soru üzerine de Türkiye'nin AB üyeliği perspektifini desteklediklerini söyleyerek, Türkiye'nin üyeliğinin AB, Ortadoğu ve bütün bölge için önemine işaret etti. 
     Türkiye-Yunanistan ilişkilerinin normalleşmesi yolunda siyasi iradenin bulunduğunu kaydeden Karamanlis, iki ülke arasında şu anda yegane sorun olarak ''kıta sahanlığı'' konusunun bulunduğunu savundu. 
     Karamanlis, Annan ile görüşmesinden önce de ABD'deki Rum Ortodoks Kilisesi'nin yetkilileriyle bir araya geldi. 
     
</TEXT>
</DOC>
