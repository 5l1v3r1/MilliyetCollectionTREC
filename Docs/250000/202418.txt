<DOC>
<DOCNO> 202418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın kardeşi ''Ona uyuşturucu veya gaz verdiler'' 
</HEADLINE>
<TEXT>

     Saddam Hüseyin'in kız kardeşi Nevval İbrahim El Hasan, önceki gün tutuklanan Irak'ın eski güçlü liderinin asla bu şekilde teslim olamayacağını, Amerikan komandolarınca kendisine mutlaka uyuşturucu iğne saplandığını veya tutuklama operasyonunda uyuşturucu gaz püskürtüldüğünü ileri sürdü. 
     Londra'da yayımlanan El Kudüs El Arabi gazetesine adı belirlenmeyen bir Arap başkentinden telefonla açıklamada bulunan Nevval Hasan, ''O Saddam , asla böyle küçük düşen bir halde teslim olacak kişi değil'' dedi. 
     ''Perişan uzun ağarmış sakallı Saddam'ın saçında Amerikan hekimince bit taranması mümkün müdür '' diye soran Nevval Hasan'ın verdiği mülakat El Kudüs El Arabi gazetesinin yarınki salı sayısında çıkıyor. 
     ''Ona yapılan muamele tüm Arapları ve Müslümanları küçük düşürmeye yönelik'' diyen Nevval Hasan, kardeşi Saddam Hüseyin'in, Irak'ta değil, uluslararası mahkemede adilane yargılanmasının tüm Arap ülkelerinin çabalarıyla mutlaka sağlanması gerektiğini söyledi. 
     Nevval Hasan, ''Saddam'ın tutuklanmasıyla işgalci kuvvetlerle işbirliği yapılamayacağını, Amerikan işgal yönetimine karşı Irak ulusal direnişinin artarak süreceğini'' belirtti. 
     Nevval Hasan, Saddam'ın özel koruma görevlilerinden olan eşi Erşad Yasin'in de Amerikan askerlerince tutuklandığını sözlerine ekledi. 
     

     
</TEXT>
</DOC>
