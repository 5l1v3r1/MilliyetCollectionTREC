<DOC>
<DOCNO> 236850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun33.html </URL>
<DATE> 2004/05/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fransa İslam Konseyi Başkanı Mithat Güler sınırdışı edilsin 
</HEADLINE>
<TEXT>

     Rahmi Gündüz bildiriyor 
Fransa İslam Konseyi CFCM Başkanı Halil Ebubekir, hükümetin, Paris'in 11. mahallesinde daha çok Türklerin gittiği bir caminin sorumlusu Mithat Güler'i sınır dışı etme kararının haklı olduğunu söyledi. 
     Başbakan Jean-Pierre Raffarin ile yaptığı görüşmeden sonra gazetecilerin sorularını yanıtlayan Ebubekir, ''Bir devletin iç güvenliğiyle ilgisi varsa bu artık dini bir sorun olamaz'' dedi. 
     Çok uzun zamandır radikal imamların tavırlarını eleştirdiğini hatırlatan Ebubekir, din adamlarının siyaset yapamayacağını söyledi. 
     Ebubekir, ''Fransa'da yaşadığımız sorun, bazı din adamlarının dinle siyaseti karıştırmaları'' dedi. 
     Gözaltına alınan Mithat Güler'in oğlu Abdurrahman Güler, Le Parisien gazetesine yaptığı açıklamada, babasının imam olduğu ve camide vaaz verdiği yolundaki iddiaları yalanladı. 
     Babasının 28 yıldır Fransa'da yaşadığını belirten Abdurrahman Güler, ''Babam kendi halinde dürüst bir biçimde ticaretle uğraşan bir kişidir, terör ve şiddet yanlısı kesinlikle değildir'' dedi. 
     CFCM'nin Genel Sekreteri Haydar Demiryürek, söz konusu camiye gidenlerin büyük bölümünün ''Kaplancılar'' olarak bilinen gruba bağlı olduğunun tahmin edildiğini belirtti. Demiryürek, Mithat Güler'in ''Kaplancı'' olduğu yolundaki iddiaları kabul etmediğini söyledi. 
     İçişleri Bakanlığı'ndan dün yapılan açıklamada, cami yetkilisinin şiddet ve terörizmi savunan bir hareketin Fransa'daki sorumlusu olduğu bildirilmişti. 
     Açıklamada, Paris'in doğusundaki bir camiyi yöneten ve ''Fransa'da İslam Derneği''nin başkanı olan Türk vatandaşı 45 yaşındaki Güler'in, ''şiddet ve terörizme başvurulmasını savunan bir Türk aşırı dinci hareketin Fransa sorumlusu'' olduğu belirtilmişti. 
     Açıklamada, Mithat Güler'in gözaltına alındıktan sonra Fransa'dan sığınma talebinde bulunduğu, başvurusuyla ilgili süreç sonuçlanıncaya kadar İçişleri Bakanlığı'nın gözaltı süresinin uzatılmasını isteyeceği kaydedilmişti. 
     
</TEXT>
</DOC>
