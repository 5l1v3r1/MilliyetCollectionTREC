<DOC>
<DOCNO> 233480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko13.html </URL>
<DATE> 2004/04/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Asya-Avrupa otoyolu için imzalar atılıyor 
</HEADLINE>
<TEXT>

     Asya ülkelerinin, İpek Yolu'nu yeniden canlandıracak Asya'dan Avrupa'ya uzanacak bir otoyol ağını tamamlamak üzere 26 Nisan'da Şanghay'da bir anlaşma imzalayacakları bildirildi. 
     Feribotlarla Tokyo'yu Kore'ye bağlaması planlanan Pan-Asya otoyol projesinin ana hattının Kore'den başlayarak tüm kıtayı boydan boya geçeceği ve İstanbul'a ulaşacağı belirtiliyor. 
     Ana hattan ayrılacak bir yolun ise Rusya'nın St. Petersburg şehrinden geçerek Finlandiya'ya ulaşması bekleniyor. BM yetkililerinin verdiği bilgilere göre, 140 bin km uzunluğunda olacak otoyol, 32 Asya ülkesini birbirine ve bunları da Avrupa'ya bağlayacak. 
     Çin'in Şanghay kentinde başlayacak ve 3 gün sürecek toplantıdan önce, anlaşmanın imzaya açılması dolayısıyla bir tören düzenleneceği belirtilirken, 20'den fazla ülkenin resmen bu anlaşmaya destek vermesi bekleniyor. Anlaşma 26 Nisan'da taraflarca imzalansa bile 90 gün sonra hayata geçeceğini ifade eden BM yetkilileri, en az 8 ülkenin bu anlaşmayı meclislerinde onaylamalarının bekleneceğini kaydettiler. 
     Projenin finansmanının katılımcı ülkelerin desteğinin yanı sıra Asya Kalkınma Bankası, Dünya Bankası ve Japonya Uluslararası İşbirliği Bankası tarafından karşılanacağı belirtildi. 
     BM Asya-Pasifik Ekonomik ve Sosyal Komisyonu'ndan ESCAP yapılan bir açıklamada, bu otoyoldan en fazla fayda görecek ülkelerin Bhutan, Laos, Kazakistan, Kırgızistan, Moğolistan, Nepal ve Özbekistan gibi Asya'nın denize çıkışı olmayan ülkeler olacağı kaydedilirken, otoyol sayesinde bu ülkelerin limanlara ulaşım imkanı bulacağı belirtildi. 
     ESCAP Sekreteri Kim Hak-Su ise daha önce yaptığı bir açıklamada, bu otoyol ağının dağ, çöl, su, farklı kültür ve siyasi geleneklerle birbirinden ayrılmış halklar arasında iletişim ve anlayışı geliştireceğini söylemişti. Kim, BM Avrupa Ekonomik ve Sosyal Komisyonu'nun ECE da 1975'te Avrupa'da benzer bir otoyol ağı için harekete geçtiğine ve bunun sonucunda otoyol ve demiryollarını birleştirmeyi başardıklarına dikkati çekti. 
     ESCAP'a üye 62 ülkenin 1959'dan bu yana Pan-Asya otoyol sistemi için bir kampanya yürütmesine rağmen, bu fikrin ancak son üç yıl içinde şekillendiği kaydediliyor. 
     
</TEXT>
</DOC>
