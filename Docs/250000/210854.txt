<DOC>
<DOCNO> 210854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun18.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi, AKK'den adayları gözden geçirmesini istedi 
</HEADLINE>
<TEXT>

     İran Cumhurbaşkanı Muhammed Hatemi ve Meclis Başkanı Mehdi Kerrubi, muhafazakar Anayasayı Koruyucular Konseyi'ne AKK gelecek ay yapılacak milletvekili seçimine başvuran adayların durumunu ciddi biçimde yeniden gözden geçirmesi çağrısında bulundu. 
     İRNA'nın haberine göre, Hatemi ve Kerrubi'nin yayınladığı ortak bildiride, AKK'nın serbest ve adil bir seçimin yapılması için uygun zemini sağlaması gerektiği belirtilirken, Hatemi ve Kerrubi'nin geçen hafta Cumartesi günü AKK üyeleriyle yaptıkları ortak toplantının detaylarının yayınlanması talep edildi. 
     Bildiride, toplantının detaylarının yayınlanmasının kamuoyunun aydınlanması açısından önemli olduğu kaydedildi. 
     AKK Başkanı Amhed Cenneti, dün Tahran Üniversitesi'nde Cuma namazında verdiği hutbede, Hatemi ve Kerrubi'nin AKK üyeleriyle yaptığı toplantıda adayların reddedilmesi konusunda kendilerine yanlış bilgi verildiğinin ortaya çıktığını savunmuş, ''İlke olarak aramızda herhangi bir farklılık yok. Yanlış yaptığımızı düşündükleri konular hakkında onları dinlemeye hazır olduğumuzu, ancak nihayetinde yasaları ihlal etmeyeceğimizi söyledik'' demişti. 
     Cenneti ayrıca, dini lider Ayetullah Ali Hamaney'in adaylara karşı hoşgörülü olunması konusunda AKK'dan istediklerini aynen yerine getireceklerini söylemişti. 
     Hatemi'nin partisi ve Kerrubi'nin üyesi olduğu ''Mücadeleci Din Adamları Birliği'' MRM , reformcu adayların reddedilmesi konusunda acil önlemler alınmazsa 20 Şubat'ta yapılacak 7. meclis seçimini boykot edeceğini açıklamıştı. 
     AKK'nın, 20 Şubat'ta yapılacak meclis seçimi için başvuran 8157 kişiden 3605'inin adaylığını ''İslam'a saygı göstermediği, İslam Cumhuriyeti ve anayasaya bağlı olmadığı'' gerekçesiyle reddetmesi ülkeyi krize sürüklemişti. 
     
</TEXT>
</DOC>
