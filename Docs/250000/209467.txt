<DOC>
<DOCNO> 209467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo03.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tevfik Lav, Konyaspor'a imza attı 
</HEADLINE>
<TEXT>

     Konyaspor, sürpriz bir gelişme sonucunda teknik direktör Ziya Doğan ile yollarını ayırmasının ardından, 1 gün içinde Tevfik Lav ile yıl sonuna kadar anlaştı. 
     Konyaspor Futbol Şubesi Sorumlusu ve Basın Sözcüsü İbrahim Kaplan, teknik direktörleri Ziya Doğan'ın yönetime bazı futbolcuların gönderilmesi yolunda rapor verdiğini kaydetti. 
     Ayrıca, gidenlerin yerine futbolcu transferinin istendiği raporun yönetim tarafından incelendiğini belirten Kaplan, taleplerin olumlu bulunmadığını bildirdi. 
     Rapora göre kadroda etkili ve lig başında yeni transfer edilen bazı futbolcuların gitmesi gerektiğini ifade eden Kaplan, ''Biz kadronun bozulmasını istemiyoruz. Doğan'ın da isteklerine saygı duyuyoruz, ancak bu kadro ile gitmek zorundayız. Karşılıklı prensipler neticesinde Doğan ile yollarımızı ayırdık'' dedi. 
     Kaplan, Doğan ile ayrılmalarının ardından hemen harekete geçtiklerini vurgulayarak, ''Ankaragücü'nün eski teknik direktörü Tevfik Lav ile yıl sonuna kadar anlaşma sağladık. Bundan sonra Lav ile yolumuza devam edeceğiz'' diye konuştu. 
     Bu arada Ziya Doğan'ın kampta denediği Avustralyalı ve Kamerunlu 4 futbolcunun beklemeye alındığı, büyük ihtimalle geri gönderilecekleri öğrenildi. 
     
</TEXT>
</DOC>
