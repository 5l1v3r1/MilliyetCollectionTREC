<DOC>
<DOCNO> 245329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy18.html </URL>
<DATE> 2004/06/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Başesgioğlu Emekli maaşlarının eksik ödenmesi konusunu takip ediyorum 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''SSK ve Bağ-Kur emekli maaşlarının eksik ödendiği'' tartışmasına ilişkin, ''Biz bakanlık olarak, kurum olarak, geçmişte yapılmış bir hata da olsa bırakın yargı kararını, emeklimizin bizatihi hakkı olan bu konuyu teslim etmekte kıskançlık göstermeyiz'' dedi. 
     Bakan Başesgioğlu, DİSK'in 12. Olağan Genel Kurulu'nda yaptığı konuşmada, küreselleşme olgusuna dikkat çekerek, istense de, istenmese de dünyada bir küreselleşme rüzgarının estiğini söyledi. 
     Sadece söylem ve sloganlarla bu rüzgarın etkilerinden ülkeyi ve yurttaşları korumanın mümkün olmadığını anlatan Başesgioğlu, şöyle devam etti 
     ''Bence aslında değişik platformlarda tartıştığımız konu Türkiye bu küreselleşme rüzgarı karşısında nasıl bir konum alacaktır Küreselleşmenin bu olumsuz rüzgarına kapılıp, tamamen teslim mi olacaktır, yoksa yerel değerleriyle barışık kendine özgün bir konumda bu küreselleşme karşısında bir konuma mı gelecektir Elbette hepimizin tercihi yerel değerlerle, birikimimizle, müktesebatımızla barışık, kendine özgün, kendine saygı duyan bir duruşla Türkiye, bu küreselleşme rüzgarı karşısında tavır almalıdır,'' Başesgioğlu, bunları ifade ederken söylem ve yöntem farklılıkları olabileceğine de dikkat çekerek, ''Ama bu topraklarda doğmuş, bu cumhuriyeti kanla, gözyaşı ile kurmuş insanların torunları olarak herhalde birleşmemiz gerekenin bu nokta olduğu kanaatindeyim'' dedi. 
     Dünyadaki gelişmelerin Türkiye'deki çalışma hayatını da etkilediğini, kabul gören standartların değiştiğini belirten Başesgioğlu, buna parelel olarak hem ülkemizde, hem de bütün dünyada sendikal yoğunluğun azaldığının görüldüğü söyledi. 
     ''Sosyal devletin kaleleri'' olarak nitelendirilen ülkelerde bile sendikal yoğunluğun en düşük devrini yaşadığını kaydeden Başesgioğlu, bugün gelinen nokta itibariyle bunun kabullenilmesi gerektiğini bildirdi. 
     Çalışma hayatını Avrupa standartlarına getirmek için büyük gayret içinde olduklarını, bunda da sendikalar ve konfederasyonların çok büyük katkısı bulunduğunu söyleyen Bakan Başesgioğlu, 3 önemli uzlaşmazlığı işçi-işveren ortak iradesiyle çözdüklerini hatırlattı. 
     Başesgioğlu, yaşanan bu sosyal diyalog sürecinin Avrupa'da da güzel yansımaları olduğunu belirtti. 
     
     ÖNERİ 
     Konuşmasında, geçen yıl çalışma hayatıyla ilgili olarak Meclis'ten çıkan yasalar hakkında da bilgi veren Çalışma ve Sosyal Güvenlik Bakanı Başesgioğlu, sözlerini şöyle sürdürdü 
     ''Sendikalar, STÖ'ler elbette demokratik tepkilerini gösterecek, alanlarda boy göstereceklerdir. Ama Çalışma Bakanı olarak bunun yanında şunu da öneriyorum konfederasyonlarımız gerek üçlü danışma kurulunda, gerek ekonomik sosyal konseyde, gerekse bu konuda açılmış bütün kanallarda, belki de meydanlarda gösterdikleri tepki kadar daha önemli vurguyu bu platformlarda yapmaya hazır olmalı.'' Başesgioğlu, şimdi önlerinde sendikalar ile grev ve lokavt yasasının bulunduğunu, bilim kurulunca hazırlanmış bir taslağın konfederasyonlarca tartışıldığını da anlatarak, bunu 2004 sonbaharında Parlemento'ya sevk etmeyi düşündüklerini bildirdi. 
     Bu sırada salondaki katılımcılardan bir kişi, ''Noter'' konusunu sordu. Bakan Başesgioğlu ise sendikalara büyük maliyet getiren bu konuyu tartıştıklarını ve taslağın bu masrafların bir kısmının indirilmesini öngördüğünü ifade etti. 
     Daha sonra işsizlik konusuna da değinen ve bunun sihirli bir kelime ya da sloganla önlenebilecek bir sorun olmadığını dile getiren Murat Başesgioğlu, her şeyden önce ekonomik büyümenin sürekli ve kalıcı olması, belli bir performans göstermesi gerektiğini belirtti. 
     Bunun yanı sıra diğer aktif işgücü politikalarının da devreye sokulmasının önemine değinen Başesgioğlu, işgücünün nitelikli hale getirilmesinün büyük önem taşıdığını bildirdi. 
     Başesgioğlu, ''Eğer Türkiye işgücünü vasıflı hale getirebilirse, emin olun uluslararası pazarlarda çok önde bir yer tutar'' dedi. 
     Kayıtdışı istihdamla mücadele konusunda kararlı olduklarını da vurgulayan Başesgioğlu, bu konuyla ilgili olarak SSK prim artışına ilişkin yaptıkları düzenlemeler hakkında bilgi verdi. 
     
     EMEKLİLERİN ALACAKLARI 
     Bu arada salondaki katılımcılardan biri, ''emeklilerin refah paylarının yanlış hesaplanmasından kaynaklanan farkların ne zaman ödeneceğini'' sordu. 
     Bunun üzerine Bakan Başesgioğlu, SSK emeklilerin 2000 yılından 2002 yılına kadar geçen süre içinde 1999 yılında çıkan yasadan doğan bir fark konusunun basının ve toplumun gündeminde olduğunu hatırlattı. 
     Bu konuda 85 civarında açılmış dava bulunduğunu ve bunlardan birinin Nisan ayında neticelendiğini, Yargıtay 10. Dairesi tarafından onaylandığını anlatan Başesgioğlu, bunun dışında 21. ve 10. Daire'de halen devam eden davalar bulunduğunu söyledi. 
     Başesgioğlu, ''Şimdi bir kere şundan kesinlikle emin olunuz. Yargı ile teslim edilmiş bir hakkı bizim gasp etmemiz mümkün değildir'' dedi. 
     Ancak bu konuda yargının değişik daireleri arasındaki görüş birliğinin beklenmesi gerektiği kanaatinde olduğunu belirten Başesgiolğu, Yargıtay'ın vermiş olduğu kararın hem SSK Hukuk Müşavirliği tarafından, hem de bakanlıktaki arkadaşları tarafındadn incelendiğini dile getirdi. 
     Önümüzdeki günlerde bu konunun açıklığa kavuşacağını anlatan Başesgioğlu, ''Biz bakanlık olarak, kurum olarak geçmişte yapılmış bir hata da olsa bırakın yargı kararını, emeklimizin bizatihi hakkı olan bu konuyu teslim etmekte kıskançlık göstermeyiz. Bu konu sıcak olarak gündemimizde. Yakından takip ediyorum'' diye konuştu. 
     Bakan Başesgioğlu, 2 yıldır SSK emekli maaşlarına yapmış oldukları iyileştirmelerin en güzel örnekler olduğunu da anlatarak, ''Eğer SSK ve Bağ-Kur emeklileri, 1999 yılında çıkan sadece TÜFE artışına mahkum kalsalardı, Hükümet'in vermiş olduğu 75-100 milyon liralık iyileştirmelerin ancak yarısını bugün alabilecek durumdalardı'' dedi. 
     Bu sözler üzerine ise salondaki bazı katılımcılar, ''Hortumcuya değil emekçiye bütçe'' diye bağırdı. 
     Çalışma ve Sosyal Güvenlik Bakanı Murat Başesgioğlu da, ''birbirimizi iyi anlamak ve dinlemek zorunda olduğumuzu'' kaydederek, ''Birbirimizi dinlediğimiz zaman, birbirimizi hoşgörüyle karşıladığımız zaman emin olun o kadar buluşabileceğimiz ortak değerimiz olacak ki. Enerjimizi birbirimizle didişmeye harcamayalım. Dik, alnı açık bir Türkiye ve onun onurlu insanlarını yaratacak tabloyu yaratmaya harcayalım'' dedi. 
     
</TEXT>
</DOC>
