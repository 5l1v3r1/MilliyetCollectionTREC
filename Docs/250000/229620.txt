<DOC>
<DOCNO> 229620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko29.html </URL>
<DATE> 2004/04/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
3 aylık dönemde konsolide bütçe açığı 7.2 katrilyon lira 
</HEADLINE>
<TEXT>

     Maliye Bakanı Kemal Unakıtan, 2004 yılı 3 aylık dönemde konsolide bütçe harcamalarının 30 katrilyon 806 trilyon lira, konsolide bütçe gelirlerinin 23 katrilyon 551 trilyon lira, bütçe açığının da 7 katrilyon 255 trilyon lira olarak gerçekleştiğini bildirdi. 
     Bakan Unakıtan, 2004 yılı Ocak-Mart dönemi bütçe gerçekleşmelerini açıkladığı basın toplantısında, maliye tanımlı faiz dışı fazlanın 7 katrilyon 633 trilyon, IMF tanımlı faiz dışı fazlanın ise 7 katrilyon 214 trilyon lira olduğunu belirtti. 
     Bütçe harcamaları içinde personel ve sosyal güvenlik kurumlarına devlet primi ödemelerinin 8 katrilyon 412 trilyon lira olduğunu kaydeden Unakıtan, mal ve hizmet alımlarının 851 trilyon, faiz harcamalarının 14 katrilyon 888 trilyon, cari transferlerin 6 katrilyon 249 trilyon, sermaye giderlerinin 27 trilyon, sermaye transferlerinin 3 trilyon, borç vermenin 337 trilyon, yedek ödeneklerin 37 trilyon lira olduğunu söyledi. 
     Unakıtan, 2003 yılı bütçesinde de yeni sınıflandırmaya döndüklerini kaydederek, ''2003 yılı eskiye göre değil de, 2004 yılı esaslarına göre olsaydı ne olurdu bazına getirdik. Aynı bazda mukayese edebilmek için'' dedi. 
     Bakan Unakıtan, bütçe çalışmalarında 2 önemli projeleri bulunduğunu hatırlatırken, 2004 yılı bütçesini, analitik bütçe sınıflamasına göre hazırladıklarını ve bunun teknik altyapı çalışmaları zaman alması nedeniyle gecikmenin söz konusu olduğunu anlattı. 
     Muhasebat Genel Müdürlüğü'nce yürütülen Tahakkuk Esaslı Muhasebe Sistemine geçmeleri nedeniyle de gecikmenin söz konusu olduğunu söyleyen Unakıtan, ''Ama bu projeler şimdi yerine oturdu, bundan sonra her ay çok kısa zamanda neticeler artık elimize geçiyor. Düğmeye basınca bütçe performans neticelerini alabiliyoruz'' diye konuştu. 

     
</TEXT>
</DOC>
