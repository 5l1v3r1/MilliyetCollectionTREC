<DOC>
<DOCNO> 248243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas10.html </URL>
<DATE> 2004/06/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Beatles ve Marlyn Monroe'nun kaldıkları oteller cazibelerini koruyor 
</HEADLINE>
<TEXT>

     Bülent Keneş 

Marlyn Monroe gibi ünlülerin kaldıkları otellerde konaklamak isteyenler bu otellere para kazandırmaya devam ederken, özellikle Beatles'ın 40 yıl önce kaldığı ABD'nin Seattle şehrindeki bir otelin cazibe merkezi haline geldiği bildirildi. 
     Beatles üyelerinin şehirlerine gelerek otellerinde kalmalarının 40. yıldönümünü kutlayan Seattle'daki Edgewater Oteli, çeşitli etkinliklerinde Beatles'ı kullanarak otelin promosyonunu yapmayı da ihmal etmiyor. 
     1964 yılında, şehre ilk geldiklerinde, hayranlarının taşkınlıklarından çekindikleri için Seattle'daki pek çok otel tarafından kabul edilmeyen ünlü grup üyelerinin bir ambulansla Edgewater Oteli'ne nasıl geldikleri bir efsane gibi anlatılırken, otel çalışanları da genç kızların çamaşır sepetlerine saklanmak suretiyle otele girebilmek için kendilerine nasıl rüşvet tekliflerinde bulunduklarını anlatmayı ihmal etmiyorlar. 
     Bu ünlü konuklarından bu gün de para kazanmayı sürdüren otel işletmesi, bir anı CD'si, Beatles'dan esinlenen kokteyller ve Beatles üyelerinin kaldığı odalarda bir gecelik konaklamadan oluşan paketi 419 dolardan pazarlıyor. Suya yakın olan otel odalarından Beatles üyeleri John, Paul, George ve Ringo'nun yaptığı gibi balık avlamak da mümkün. 
     Palm Spring'deki Ballantines Otel de benzer bir uygulamayı efsanevi sarışın Marilyn Monroe için yapıyor. Aynı standartlara sahip olan odalar arasında ünlü sarışının kaldığı ''Pembe Suit'te kalmak isteyenler için otelin gecelik fiyatı anında 165 dolardan 265 dolara çıkıyor. 
     Bu arada, Marilyn Monroe'nun ABD eski Başkanı John F. Kennedy ile gizlice buluştukları dedikodusuna kaynaklık eden New York'taki Carlyle Oteli, bu ününden yararlanma yoluna gitmezken, yine New York'taki Regency Otel, Frank Gifford'un eşi Kathie Lee'yi kendi odalarından birinde aldatmasını bir kazanca dönüştürmüş durumda. 
     Ünlüleri ağırlayan diğer otellerde kalan ünlüler ve bunların kaldıkları odalara uygulanan ayrı fiyat tarifesi şöyle 
     Jim Morrison'un 1960'lı yıllarda geceliği 10 dolardan kaldığı Alta Cienega Motel'de bütün odaların fiyatı 60 dolar olmasına rağmen Morrison'un kaldığı ve üzerinde ''Jim Morrison'un Odası'' yazılı bir tabela bulunan 32 numaralı odayı isteyenler, 10 dolar daha fazla ödemek mecburiyetinde. 
     Clark Gable ve Carole Lombard'ın 1939 yılında balayını geçirdikleri Arizona Mojava Çölü'nde bulunan Oatman Hotel'in 15 numaralı odasında kalmak ve onların ilk gecelerini geçirdikleri demir yatakta uyumak isteyenler, sadece 55 dolara bu düşlerini gerçekleştirebiliyor. Ancak, Mojava çölünün aşırı sıcağında klimasız bir odaya razıysa tabi. Bu odada kalanlar 2 dolar daha ödeyerek, ünlü çiftin evlilik belgesinin bir kopyasını da hatıra olarak alabiliyor. 
     Elvis Presley'in 1960'lı yıllarda Memphis ve Las Vegas arasındaki Budget Hotel'de, dört kez kaldığı 215 numaralı odada kalmak ve rock kralının yattığı aynı yatakta yatmak isteyenler, standart otel fiyatı olan 46 dolar yerine 80 dolar ödemek durumunda. 
     John Lennon ve Yoko Ono'nun Vietnam Savaşı'na karşı bir tepki olarak 1969 yılında, Kanada eski lideri Pierre Trudeau ile birçok ünlüyü ve 150 gazeteciyi davet ederek 'Barış İçinde Yatakta' isimli dünyanın en ünlü pijama partisini yaptıkları Montreal'deki Queen Elizabeth Hotel'de bulunan odanın gecelik fiyatı ise 1462 doları buluyor. 
     Otel, bu olayın 35. yıldönümünde konuklarına John Lennon ve Yoko Ono'nun giydikleri aynı pijamalarla, ısmarladıkları kahvaltı ve akşam yemeğinin aynısını içeren bir paket sunuyor. 
     
</TEXT>
</DOC>
