<DOC>
<DOCNO> 236348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/guncel/gun03.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA ve MOSSAD'dan 'zirve' uyarısı 
</HEADLINE>
<TEXT>


ABD ve İsrail istihbaratlarının, İstanbul'daki NATO zirvesinde eylem olacağı yönündeki uyarısı üzerine Konut'ta acil toplantı yapıldı. Erdoğan, "İstihbaratlar arasında koordinasyon sağlansın" talimatı verdi 

ELÇİN ERGÜN, BARKIN ŞIK Ankara 

Haziranda İstanbul'da gerçekleştirilecek ve çok sayıda devlet başkanının katılacağı NATO zirvesi sırasında eylem yapılacağı yönündeki istihbaratlar Başbakanlık'ta yapılan toplantıda ele alındı. 
Son gelişmelerin değerlendirilmesi amacıyla düzenlenen toplantıya Başbakan Recep Tayyip Erdoğan'ın yanı sıra İçişleri Bakanı Abdülkadir Aksu, Jandarma Genel Komutanı Org. Şener Eruygur, MİT Müsteşarı Şenkal Atasagun ve Emniyet Genel Müdürü Gökhan Aydıner katıldı. 

Toplantı 2 saat sürdü 
İki saat süren toplantının ana gündemini, NATO zirvesinde eylem olacağı yönünde yabancı istihbarat kuruluşlarından gelen bilgiler ile Suriye'nin başkenti Şam'da salı gece eski BM binasına düzenlenen bombalı saldırı oluşturdu. Özellikle CIA ve MOSSAD'ın NATO zirvesinde eylem olacağı yönündeki bilgileri Atasagun tarafından ilk ağızdan Erdoğan'a anlatıldı. Erdoğan, bunun üzerine Aksu ve Aydıner'e alınan önlemlerle ilgili soru sorup bilgi aldı. Adana mutabakatı kapsamında da Suriye'den ayrıntılı bilgi alınmasına karar verildi. 
Kuzey Irak'ta yeni kongresini toplayan ve adını yeniden değiştirmeye hazırlanan PKK Kongra - Gel'in son durumuyla bölgedeki hareketlenmenin de değerlendirildiği toplantıda Erdoğan, gelişmelere karşı "İstihbarat birimleri arasında tam koordinasyon sağlanması" talimatını verdi. 



</TEXT>
</DOC>
