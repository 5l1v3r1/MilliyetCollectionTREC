<DOC>
<DOCNO> 225778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun35.html </URL>
<DATE> 2004/03/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
El Kaide itirafçısı İtalya tam üç kez saldırının eşiğinden döndü 
</HEADLINE>
<TEXT>

     İtalya'da dün ilk kez Corriere della Sera gazetesi tarafından gündeme getirilen El Kaide bağlantılı örgüte mensup itirafçının kimliği açığa çıktı. 
     Corriere'nin ilk haberde kimliği gizlemeyi yeğleyerek ''Tunuslu Ahmed'' diye söz ettiği itirafçının Riyad Celasi Riadh Jelassi olduğu ortaya çıktı. Celasi'nin, 1997-2000 yılları arasında intihar saldırısı düzenlemeyi bizzat kabul ettiğini itiraf ederek, ''İtalya tam üç kez saldırının eşiğinden döndü'' dediği belirtildi. 
     Celasi'nin itirafları, İtalya'nın en önemli haber dergilerinden L'Espresso' ya da kapak oldu. 
     El Kaide ile bağlantılı olduğu ileri sürülen Selefi Davet ve Mücadele Cemaati'ne mensup olduğu belirtilen Celasi'nin itirafçı olmayı kabul ederek Eylül 2003'ten itibaren İtalyan makamlarına bilgi vermeye başladığı belirtildi. 2001'de İtalya'da tutuklanarak örgütlü suç teşekkülü oluşturmak gerekçesiyle 4 yıl 6 ay hapse mahkum olan Celasi'nin, cezasının bitiminde El Kaide ile bağlantılı terör suçlamasıyla 20 yıl hapis cezasına çarptırıldığı Tunus'a iade edilme korkusuyla itirafçı olmayı yeğlediği ileri sürüldü. 
     L'Espresso'nun haberine göre, İtalyan makamları da, verdiği önemli bilgiler karşılığında itirafçıya yeni bir kimlikle hayatını İtalya'da devam ettirme olanağı tanıyacak. İtirafçılar için öngörülen koruma programından yararlanacak olan Celasi'nin, Tunus'taki ailesine de İtalya'da oturma izni verilmesi kararlaştırıldı. 
     Haberde, Celasi'nin itirafları doğrultusunda, İtalya'nın 1997-2000 yılları arasında terör saldırılarına hedef olmaktan kıl payı kurtulduğu belirtilerek, şunlar kaydedildi 
     ''Bugüne kadar sanılanların aksine, İtalya'daki tehlike sadece uyuyan hücrelerden ibaret değildi. Askeri ve diplomatik hedeflere saldırı düzenlemeye hazır militanlar da vardı. Celasi'ye göre, İtalya tam üç kez, saldırıya maruz kalmanın eşiğinden son anda döndü. Saldırıların gerçekleşememesi, teknik aksaklıklardan ve tutuklamalardan kaynaklandı''. 
     
</TEXT>
</DOC>
