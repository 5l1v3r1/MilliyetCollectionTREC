<DOC>
<DOCNO> 223518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo20.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, kötü gidişe "dur" demek istiyor... 
</HEADLINE>
<TEXT>

     Malatyaspor Kulübü Basın Sözcüsü Ali Cengiz, kötü gidişe ''dur'' demek istediklerini söyledi. 
     Ali Cengiz, A.A muhabirine yaptığı açıklamada, İstanbulspor ile yapacakları karşılaşmanın hazırlıklarını İstanbul'da Futbol Federasyonu'nun Riva Tesisleri'nde sürdürdüklerini söyledi. 
     Karşılaşmadan galibiyetle ayrılmak istediklerini ifade eden Cengiz, ''Son haftalarda kötü bir oyun ortaya koymamamıza karşın arzuladığımız sonuçları alamıyoruz. Kötü gidişe 'dur' demek istiyoruz. İstanbulspor da tehlikeli bölgeden uzaklaşmak istiyor. Ancak İstanbulspor maçından 3 puanla ayrılarak Malatya'ya dönmek istiyoruz'' dedi. 
     Teknik direktör Mehmet Özdilek ile kulüp futbol şubesi sorumlusu Özcan Kayhan'ın İsviçre'ye gittiklerini ve FC Basel takımında forma giyen Tum'un transferiyle ilgili görüşmelerde bulunduklarını da kaydeden Cengiz, kart cezalısı Recep dışında cezalı ve sakat futbolcularının bulunmadığını sözlerine ekledi. 
     
</TEXT>
</DOC>
