<DOC>
<DOCNO> 212044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur38.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Bilimadamı Köprünün sağlam olduğunu düşünüyorum 
</HEADLINE>
<TEXT>

     Japon bilim adamı Uno Nayoman, Boğaziçi Köprüsü'nün askı halatlarını incelediğini belirterek, ''Tabliyede, askı halatlarında ve bağlantı plakalarında herhangi bir hataya rastlamadım. Köprünün sağlam ve güvenli olduğunu düşünüyorum'' dedi. 
     Karayolları 17. Bölge Müdürlüğü'nde düzenlenen basın toplantısında uzmanlar, Boğaziçi Köprüsü ile ilgili görüşlerini açıklayarak, gazetecilerin sorularını yanıtladı. 
     Köprüde inceleme amacıyla Türkiye'ye gelen Japon bilim adamı Nayoman, asma köprüler üzerindeki deneyimlerini aktararak, şöyle konuştu 
     ''Dün ve bugün köprünün askı halatlarını ve tabliyesini inceledim. Tabliyede, askı halatlarında ve bağlantı plakalarında herhangi bir hataya rastlamadım. Köprünün sağlam ve güvenli olduğunu düşünüyorum. Askı halatının yerinden çıkması, tahminimce soğuk hava ve rüzgar nedeniyle olmuştur. Soğuk havada kulelerin geriye doğru açılmasıyla köprüde bir gerilme olmuş ve askı halatı boşalmıştır. Öğrendiğime göre, rüzgar artınca askı halatı sağa sola 1 metre civarında sallantı yapmıştır. Bu salınım nedeniyle alttaki bağlantı plakası yırtılmış ve askı yerinden çıkmıştır. Böyle bir olay çok sık rastlanan bir şey değildir.'' Nayoman, köprüdeki incelemesinde bazı çelik yüzeylerde kısmen korozyon gördüğünü, bu nedenle daha sık kontrol ve boya başta olmak üzere onarım yapılması gerektiğini düşündüğünü belirtti. 
     
     PROF. DR. DUMANOĞLU 
     AK Parti Trabzon Milletvekili Prof. Dr. Aydın Dumanoğlu da askı kablolarından birinin kopmasının, köprünün güvenliğine hiçbir olumsuz etkisi olmadığını dile getirerek, ''Köprü, üzerine 7 adet daha tabliye ilave etseler, bu yükü taşıyabilecek şekilde yapılmıştır'' dedi. 
     Ana bağlantıya en yakın askı halatı bağlantısının koptuğuna işaret eden Dumanoğlu, bunun gibi 4 halatın kopmasının dahi köprüyü tehlikeye sokmayacağını söyledi. 
     Dumanoğlu, bağlantı plakasındaki çatlağın 31 yıllık yorgunluğun ürünü olduğunu, köprüde beklenmedik bir hasarın olabileceğini, ancak bunun da periyodik incelemeler sırasında ortaya çıkacağını kaydetti. 
     Köprüdeki trafiğin azaltılmasına bir neden olmadığını belirten Dumanoğlu, ''Boğaziçi Köprüsü 500 yıl yaşayacak şekilde inşa edilmiştir. 150 yıl boyunca efektif olarak çalışacak şekilde yapılmıştır. Bu süreden sonra da bakımlarla çalışmaya devam edecektir'' diye konuştu. 
     Dumanoğlu, bir soru üzerine, 1980 yılından bu yana asma köprüler üzerinde çalıştığını, dün gerçekleştirdikleri simülasyonda karşılıklı 4 halatın kopması halinde dahi köprünün güvenli olduğunu tespit ettiklerini sözlerine ekledi. 
     
     GENEL MÜDÜR YARDIMCISI TUNAHAN 
     Karayolları Genel Müdür Yardımcısı Cahit Tunahan da Boğaziçi Köprüsü'nün 1991 yılında, o zamanın parasıyla 26 milyar lira harcanarak kapsamlı bir bakımdan geçirildiğini, 1999 depreminin ardından da Japon uzmanlarca bedelsiz olarak kontrol edildiğini anlattı. 
     Tunahan, köprünün geçen yıldan bu yana boyandığını, bunun maliyetinin de 2003 yılı rakamıyla 3.5 trilyon lira olduğunu söyledi. 
     Tunahan, köprünün saatte 162,5 kilometre hızındaki rüzgara dayanacak şekilde dizayn ve inşa edildiğini, emniyet katsayısının 3 olduğunu, ayrıca, üzerinden yük taşıyan havaleli araçlar geçmediğini dile getirerek, bu nedenle 120 kilometre hızındaki rüzgarda trafiğe kapatılmasının gerekmediğini kaydetti. 
     Rüzgarın hızının 120 kilometrenin üzerine çıkması halinde köprünün trafiğe kapatılması kararının bulunduğunu belirten Tunahan, böyle bir şey olursa trafiğe kapatılacağını bildirdi. 
     
     ŞERİTLER YENİDEN KAPATILMAYACAK 
     Karayolları 17. Bölge Müdürü Yakup Dost, köprünün bazı şeritlerinin dün trafiğe kapatılmasıyla ilgili olarak, kopan halatın bulunduğu yerde hassas ölçüm yapabilmek amacıyla şeritlerin kapatıldığını, bu işlemin tamamlandığını, bu nedenle köprünün trafiğe yeniden kapatılmasının söz konusu olmadığını bildirdi. 
     Boğaziçi Köprüsü'nün İngiliz proje mühendisi Dr. William C. Brown toplantıya tele-konferans aracılığıyla katılarak, soruları yanıtladı. 
     Dr. Brown, askı halatının kopmasının nedenine ilişkin soruya, ''Askı halatı karla esen rüzgar nedeniyle kopmuştur, ancak köprünün askı halatları emniyetlidir'' yanıtını verdi. 
     Kablonun yerine kaynatılmasıyla hiçbir tehlikenin söz konusu olmadığını dile getiren Dr. Brown, kablolar üzerinde bulunan ve rüzgarın şiddetini emen damperlerin artırılabileceğini kaydetti. 
     Bayındırlık ve İskan Bakanlığı Müsteşarı Sabri Özkan Erbakan, Bakanlık Danışmanı Mücahit Şahin, Karayolları Genel Müdürü Hicabi Ece, Karayolları eski bölge müdürlerinden Atalay Coşkun ve Yaman Kök, Boğaziçi Üniversitesi öğretim üyeleri Prof. Dr. Mustafa Erdik, Prof. Dr. Nuray Aydınoğlu, Yıldız Teknik Üniversitesi öğretim üyesi Prof. Dr. Zekeriya Polat'ın da katıldığı toplantı, yaklaşık 2.5 saat sürdü. 
     
</TEXT>
</DOC>
