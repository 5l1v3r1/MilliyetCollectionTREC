<DOC>
<DOCNO> 249584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun19.html </URL>
<DATE> 2004/06/21/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Felluce'de ABD'yi protesto... 
</HEADLINE>
<TEXT>

     Irak'ın Felluce kentinde, önceki gün 26 kişinin öldüğü Amerikan saldırısını protesto etmek için bugün gösteri yapıldığı bildirildi. 
     Polis kaynakları, Sünni partilerin ileri gelenlerinin çağrısı üzerine kent merkezinde toplanan yüzlerce göstericinin, Amerikan saldırısını kınayan pankartlar taşıdığını, Amerikan karşıtı sloganlar attığını söylediler. 
     ABD, Cumartesi günkü füze saldırısında, El Kaide liderlerinden Ebu Musab Ezzerkavi'nin adamlarının sığınağının hedef alındığını iddia etmiş, ABD ordu sözcüsü Tuğgeneral Mark Kimmitt, sığınakta El Kaide üyelerinin saklandığına dair önemli istihbarat edindiklerini, ancak Ezzerkavi'nin sığınakta olup olmadığını bilmediklerini söylemişti. 
     Washington yönetimi, Ezzerkavi'nin, Usame bin Ladin'in El Kaide örgütünün Irak'taki lideri olduğunu düşünüyor. ABD, Amerikalı Nicholas Berg'in başını kestiği söylenen Ezzerkavi için 10 milyon dolar ödül koymuştu. 
     
</TEXT>
</DOC>
