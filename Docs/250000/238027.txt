<DOC>
<DOCNO> 238027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/yasam/ayas.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes 'otluk' kenti 
</HEADLINE>
<TEXT>


Yılda 2 milyon turist çeken Efes'i adam boyu ot, bidon bidon çöp sardı. Turistler, pislikten ve 'yılan' korkusundan adım atamıyor... 

VEYSEL EROL İzmir DHA 

Doğaya yüzyıllarca dayanan Selçuk'taki Antik Efes Kenti, 2004 yılı Türkiyesi'nde bakımsızlıktan otların ve bidon bidon çöplerin arasına gömüldü. 
Yılda yaklaşık 2 milyon turistin gezdiği Efes'in çevresi, son aylarda yağan yağmurların ardından adam boyu otlarla kaplandı. Rehberler, her yeri saran otların nedense toplanamadığını belirterek, durumu şöyle açıkladı 
"Efes'in durumu içler acısı. Efes Müzesi'nde ve antik kentte dernek ve vakıfların bütçesinden personel çalıştırıldığında bu sorunlar yaşanmıyordu. Görevliler antik kentteki otları da yoluyordu. Kültür ve Turizm Bakanlığı'nın talimatıyla bu işçiler işten çıkarıldıktan sonra sıkıntı başladı." 
Binlerce kilometre uzaktaki ülkelerinden dünyaca ünlü bu muhteşem antik kente gelen turistlerin yaşadıkları şoku, rehberlerden Asil Ergezen şöyle anlattı 

'Sırada yangın var ' 
"Efes Antik Kenti'nin böylesine bakımsız kalmasına turistler de çok şaşırıyor. Çöpler de toplanmıyor. Turistler otların arasından zehirli yılan ve akrep çıkmasından korkuyor. Bu nedenle kenti rahat gezemiyorlar. Bir kedinin engerek yılanı yakalamasına tanık olan turistler dehşete düştü. Efes'i dünya yıldızları, devlet adamları, cumhurbaşkanları da ziyaret ediyor. Efes onları bu haliyle mi karşılayacak " 
Ergezen, bir ay içinde otların sararıp kuruyacağını ve Efes'in yangın tehlikesiyle karşı karşıya kalacağını da kaydetti. 




</TEXT>
</DOC>
