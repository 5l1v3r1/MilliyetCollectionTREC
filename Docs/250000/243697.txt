<DOC>
<DOCNO> 243697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/agun.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜLENDİLER 
</HEADLINE>
<TEXT>


Sultanahmet Camii ve Ayasofya Müzesi'ni gezen Hollanda Veliaht Prensi Alexander ve eşi, İstanbul'un büyüleyici olduğunu söyledi 

PINAR AKTAŞ İstanbul 

Hollanda Veliaht Prensi Willem Alexander, Türkiye'nin AB'ye üyeliği konusunda anayasal konumunu gerekçe göstererek yorum yapmadı. Prens Alexander ve eşi Prenses Maxima, dün ülkelerine dönmeden önce turistlik yerleri ziyaret etti. Maxima, fıstık yeşili kıyafetiyle, başına taktığı krem rengi eşarpla ve çıplak ayakla Sultanahmet Camii'ni gezdi. Maxima'nın Emma Hope's marka ayakkabıları da caminin girişinde bir kenara alındı. Cami imamı Metin Balcı, çifte lale desenli bir çini tabak hediye etti. Rahmi Koç Müzesi'nde soruları yanıtlayan Alexander, İstanbul'un "büyüleyici" olduğunu söyledi. 

AB üyeliği için yorum yok 
Prens, Türkiye'nin AB üyeliğine ilişkin soruyu ise şöyle yanıtladı "Başbakanınız, Wall Street Journal ile yaptığı röportajda, 'ülkeleri hakkında karar vermeye yetkileri olmayan kişilerle bu tip konuları görüşmeyeceğini' söyledi. Benim de bu konuda, anayasal pozisyonum gereği konuşmaya yetkim yok. Fakat 'off the record' kayıt dışı olarak görüşmediğimiz anlamına gelmiyor." 
Alexander, bir soru üzerine, Fenerbahçe'nin şampiyonluk başarısında Hollandalı Pierre Van Hooijdonk'un katkısının olmasını mutluluk verici şeklinde yorumladı. 



</TEXT>
</DOC>
