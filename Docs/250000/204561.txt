<DOC>
<DOCNO> 204561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun26.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 40 bin "Çözüm ve AB üyeliği dileği" kartı.. 
</HEADLINE>
<TEXT>

     Kıbrıs Türk Ticaret Odası, Başbakan Recep Tayyip Erdoğan'a iletilmek üzere 40 bin adet ''Çözüm ve AB üyeliği'' dileğini içeren kart bastırdı. 
     Kıbrıs Türk Ticaret Odası'ndan verilen bilgiye göre, ön yüzünde ''Çözüm ve AB üyeliği'' amacıyla Lefkoşa İnönü Meydanı'nda çeşitli tarihlerde düzenlenen mitingleri görüntüleyen karma resim ile arka yüzünde, ''Dileğim, Kıbrıs'ta çözüm ve AB üyeliğinin Mayıs 2004'e kadar gerçekleşmesi ve Türkiye'nin AB sürecinin önünün açılmasıdır. Yeni yılınız kutlu olsun.'' mesajını içeren kartlar, gazeteler aracılığıyla 28 Aralık Pazar günü halkın imzasına açılacak. 
     Çözüm ve Avrupa Birliği Partisi ÇABP lideri de olan Kıbrıs Türk Ticaret Odası Başkanı Ali Erel, imzalı kartları, bir heyetle birlikte Ankara'ya götürerek, topluca Başbakan Recep Tayyip Erdoğan'a takdim edilecek. 
     Ali Erel, Başbakan Recep Tayyip Erdoğan'a iletilecek ''Çözüm ve AB üyeliği'' kartlarıyla ilgili yaptığı açıklamada, ''Meydanları dolduran halkımız, 1 Mayıs 2004'ten önce Kıbrıs'ta Çözüm ve AB üyeliği yanında Türkiye'nin de AB yolunda önünü açacaktır. Bu düşünce 14 Aralık'ta yapılan seçim sonuçlarına da kısmen yansıyabilmiştir'' dedi. 
     Amaçlarının çözüm ve AB üyeliği konusunda halkın düşüncelerine tercüman olmak olduğunu kaydeden Erel, ''Türkiye'de çağdaş kesim de, Kıbrıs'ta çözüm ve AB üyeliğini desteklemekte ve bu yolda adımlar atmaktadır. Başbakan Sayın Tayyip Erdoğan'a gönderilecek her kartın, bu adımların daha da sıklaşmasına ve çabuklaşmasına neden olacağına inanmaktayız'' ifadesini kullandı. 
     
</TEXT>
</DOC>
