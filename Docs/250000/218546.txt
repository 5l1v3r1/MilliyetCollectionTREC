<DOC>
<DOCNO> 218546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo10.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Galatasaray, Şubat'ta 25. kez karşı karşıya... 
</HEADLINE>
<TEXT>

     Fenerbahçe ile Galatasaray arasında yarın yapılacak Birinci Süper Futbol Ligi maçının oynanacağı Şubat ayında ezeli rakipler şimdiye dek 24 kez karşı karşıya geldi. 
     Şubat ayında geride kalan maçlarda Fenerbahçe 11, Galatasaray 5 galibiyet alırken, 8 maç da berabere sonuçlandı. 
     Bu ay içinde oynanan maçlarda sarı-lacivertlilerin toplam 47 golüne, sarı-kırmızılılar 33 golle yanıt verdi. 
     
     ŞUBAT'TA FARKA GİTTİLER 
     Ezeli rakiplerin Şubat ayı içinde yaptıkları maçlar genelde gollü sonuçları ortaya çıkarıyor. 
     Fenerbahçe ile Galatasaray, aralarındaki 95 yılık rekabette birbirlerine karşı en farklı skorlu galibiyetlerinden bazılarını da yine Şubat ayı içinde elde etti. 
     Galatasaray, 12 Şubat 1911'de yapılan maçı 7-0'lık sonuçla kazandı ve bu skor şimdiye dek Fenerbahçe karşısında elde ettiği en farklı skorlu galibiyet olarak kayıtlara geçti. 
     Fenerbahçe ise ezeli rakibi Galatasaray karşısında 23 Şubat 1936 ve 12 Aralık 1976'da 6-1'lik skorlarla galip geldi. Sarı-lacivertliler ayrıca 10 Şubat 1933'te de sahadan 5-1 galip ayrıldı. 
     İki takım arasında şubat ayında yapılan son maçı Fenerbahçe, 2002 yılında Kadıköy'de 1-0'lık skorla kazanmıştı. 
     Öte yandan ezeli rakipler 29 Şubat'ta ilk kez karşı karşıya gelecek. 
     
</TEXT>
</DOC>
