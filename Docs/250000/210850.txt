<DOC>
<DOCNO> 210850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun14.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Olağan mucizeler" İngilizler'den tam not aldı "Türk lokumu" 
</HEADLINE>
<TEXT>

     Açık Tiyatro, İngiltere'de sahnelediği ''Olağan Mucizeler'' adlı oyunla eleştirmenlerden tam not almayı başardı. 
     İngiltere'nin ünlü sanat eleştirmenleri, Lale Mansur ve Kubilay Tunçer'in sunduğu ''Olağan Mucize''yi başarılı buldu ve pek çok gazete oyun için geniş yer ayırdı. 
     ''What's On'' adlı sanat dergisi, hem İngilizce hem de Türkçe oynanan ''Olağan Mucizeler''in, başından sonuna tam bir ''Türk lokumu'' tadında olduğunu belirtirken, oyunun dolu salonlara oynandığını duyurdu. Sıra dışı bir aşkın hikayesi olduğu belirtilen ''Olağan Mucizeler''de bir sihirbazın yaşamının sahneye yansıtıldığını belirten ''What's On'' yazarı, oyunu kaleme alan ve oyuncu olarak yer alan Kubilay Tunçer için, ''Türkiye'nin önde gelen sahne sihirbazlarından'' nitelemesinde bulundu. 
     Tunçer'e sahnede Lale Mansur'un eşlik ettiğini belirten dergi, oyunun Londra'da sahnelendiği tarihi Arcola tiyatrosunun atmosferinin de oyunla bütünleştiğini yazdı. Dergi, oyuna 5 üzerinden 4 yıldız verdi. 
     ''Olağan Mucizeler'', The Independent on Sunday gazetesinin sanat sayfasında da geniş bir eleştiriyle yer aldı. Sanat eleştirmeni Kate Bassett, Arcola'da sahnelenen oyunun müthiş bir aşk hikayesi olduğunu, oyunun başrolünü oynayan Kubilay Tunçer ve Lale Mansur'un güzel bir İngilizce performans sergilediklerini belirtti. Özellikle oyunun yazarı da olan Tunçer'in, oyunuyla bütünleşebildiğini belirten yazar, Tunçer için ''müthiş bir enerjisi ve tehlikeli bir cazibesi var'' ifadesini kullandı. 
     Yazar, ''hoş bir oyun'' olarak nitelediği ''Olağan Mucizeler''in, iyi bir akşam geçirmek isteyenler için iyi bir seçim olacağı yorumunda bulundu. 
     Londra kent yaşamı rehberi olarak hizmet veren Time Out adlı dergi de ''Olağan Mucizeler''e geniş yer ayırdı ve oyunu ''sihirsel'' olarak niteledi. Oyunun başrollerini paylaşan Lale Mansur ve Kubilay Tunçer'i öven Time Out yazarı, oyunun içeriğini geniş biçimde okurlarına aktardı. 
     Londra metrosunda parasız dağıtılan ve her gün Londra'da yaşayan milyonlarca kişi tarafından okunan ''Metro'' gazetesi de ''Eleştirmenlerin Seçimi'' köşesinde ilk 10 arasında ''Olağan Mucizeler''e de yer verdi. Gazete, oyunu, aşk ve sihir içeren bir Türk aşk hikayesi olarak nitelendirdi. 
     Yabancı bir oyunun çok da fazla tercih edilmediği İngiltere'de ''Olağan Mucizeler''in kazandığı başarıyı önemli bulduğunu belirten Kubilay Tunçer, ''bunun bir ilk olduğunu'' vurgularken, kazandıkları başarıdan büyük mutluluk duyduğunu söyledi. 
     Açık Tiyatro'yu Lale Mansur ile birlikte kurduklarını ve ''Olağan Mucizeler''in ilk oyunları olduğunu belirten Tunçer, kendisi tarafından yazılan ''Katil Uşak'' ve ''Muhittin ile Geçen Şen Günlerim'' adlı oyunlarının da sahnelenmeye devam ettiğine işaret etti. 
     ''Olağan Mucizeler'' ile daha önce Edinburgh'da yapılan Fringe adlı tiyatro festivaline katıldıklarını da hatırlatan Tunçer, festivale katılan ilk Türk oyunu olarak burada da güzel eleştiriler aldıklarını bildirdi. 
     Tunçer, bugün Londra'da son kez sahnelenecek ''Olağan Mucizeler''i Türkiye'de bir süre daha sahneleyeceklerini kaydetti. 
     
</TEXT>
</DOC>
