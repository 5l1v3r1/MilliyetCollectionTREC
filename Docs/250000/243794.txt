<DOC>
<DOCNO> 243794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko09.html </URL>
<DATE> 2004/05/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 4.20 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.20 oranında değer kazandı. 
     Borsada, Tüpraş'ın özellestirilmesinde yürütmenin durdurulması kararı ve JP Morgan raporu bir miktar olumsuzluk yaratsa da, hafta genelinde toparlanma çabasının devam ettiği gözlendi. Yurtdışı piyasalardaki gelişmeler, petrol fiyatları ve alternatif pıyasalar da yakından izlenirken, AB Komisyonu'nun genişlemeden sorumlu üyesi Verheugen'in açıklamaları olumlu algılandı. 
     Uzmanlar, geçen hafta en düşük 16,628, en yüksek 17,461 puanı gören borsanın önümüzdeki hafta, yurtdışı piyasalardaki gelişmeleri ve petrol fiyatlarının seyrini izlemeye devam etmesinin beklendiğini ifade ederek, alternatif piyasalardaki hareketin yanında YÖK Yasası ile ilgili gelişmeler, enflasyon rakamları, IMF'nin temasları ve Tüpraş konusunun da önem taşıyacağını kaydediyor. 
     
     ÖZETLE PİYASALAR 
     Borsadaki seyrin yanında İMKB Tahvil ve Bono Piyasası ortalamalarında vadelerine göre 1 puan dolayında iniş-çıkışlar oldu. Altın ve dövizde gerileme yaşandı. Mevduat faizlerinin ortalamalarında herhangi bir değişiklik olmadı. 
     Hisse senetleri haftalık bazda ortalama yüzde 4.20 oranında değer kazandı. 24 ayar külçe altının gram satış fiyatı yüzde 1.55 oranında, Cumhuriyet altınının satış fiyatı da yüzde 1.15 oranında arttı. Türk Lirası karşısında dolar yüzde 3.73, Euro da yüzde 2.19 oranında değer yitirdi. 
     Yatırım fonlarının seyrini izleyen A.A Fon Endeksi'nde geçen hafta ortalama yüzde 0.90 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.32 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 3.24'lük artışla başladı. Salı günü ortalama 2.19 oranında gerileyen Endeks, Çarşamba günü ortalama yüzde 2.65 oranında artış kaydetti. Endeks, Perşembe günü ortalama yüzde 0.41'lik artışın ardından, Cuma günü ortalama yüzde 0.95 oranında yükseldi. 
     Endeks, hafta boyunca 699.10 puanlık artışla 16,628.77 puandan 17,327.87 puana yükseldi. Hisse senetlerindeki haftalık ortalama artış yüzde 4.20 oldu. 
     İMKB Ulusal-Mali Endeksi 1,008.70 puan artışla 22,267.34 puandan 23,276.04 puana, İMKB Ulusal-Sanayi Endeksi 649.04 puan artışla 15,181.99 puandan 15,831.03 puana ve İMKB Ulusal-Hizmetler Endeksi 218.36 puan artışla 9,430.11 puandan 9,648.47 puana yükseldi. 
     Böylece, mali grup hisseleri ortalama yüzde 4. oranında, sanayi grubu hisseleri ortalama yüzde 4.28 oranında ve hizmetler grubu hisseleri ortalama yüzde 2.32 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 309 hisse senedinden 242'si değer kazanırken, 47 hisse senedi değer yitirdi, 20 hisse senedinin değeri değişmedi. 
     Geçen hafta en yüksek oranlı artış yüzde 26.67 ile Tukaş hisselerinde gerçekleşti. Yüzde 25.89'luk artışla Söktaş hisseleri ikinci ve yüzde 25.23'lük artışla da Toprak Factoring hisseleri üçüncü oldu. 
     En yüksek oranlı düşüş ise yüzde 34.65 ile Anadolu Cam YENİ hisselerinde oldu. Yüzde 12.90'lık düşüşle Gersan Elektrik hisseleri ikinci ve yüzde 9.93'lük düşüşle de Demisaş Döküm hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 360 milyar 260.3 milyon adet hisse senedi işlem gördü ve karşılığında 3 katrilyon 542.9 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer yitirdi. 
     İstanbul serbest döviz piyasasında alınıp satılan ABD Doları Türk Lirası karşısında yüzde 3.73 oranında, euro da yüzde 2.19 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 58 bin lira düşerek 1 milyon 496 bin liraya, Euronun satış fiyatı da 41 bin lira düşerek 1 milyon 828 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.44 oranında düşerek 2 milyon 740 bin liraya ve İsviçre Frangı'nın satış fiyatı da yüzde 1.40 oranında düşerek 1 milyon 200 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 496 bin liradan, Euro 1 milyon 825 bin liradan, İngiliz Sterlini 2 milyon 746 bin liradan ve İsviçre Frangı da 1 milyon 196 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.55 oranında, Cumhuriyet altınının satış fiyatı da yüzde 1.15 oranında düştü. 
     Külçe altının gram satış fiyatı 19 milyon liraya, Cumhuriyet altınının satış fiyatı da 128 milyon 500 bin liraya geriledi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 0.05 oranında düşerek 18 milyon 900 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.90 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4 bin 328 puan artarak 480,704 puandan 485,032 puana çıktı. 
     Geçen haftanın en çok değer kazanan katılma belgeleri, yüzde 7.31'lik artışla İş A Tipi Metal Eşya Endeks Fon, yüzde 5.'lük artışla Evgin A Tipi Değişken Fon ve yüzde 5.01'lik artışla da İş Bankası A Tipi İştirak Fon olarak sıralandılar. 
     Haftanın en çok değer yitiren katılma belgeleri ise yüzde 5.23'lük düşüşle İktisat Yatırım A Tipi Hisse Fon, yüzde 2.38'lik düşüşle Oyakbank B Tipi Yabancı Menkul Kıymetler Fon ve yüzde 1.80'lik düşüşle de Ata B Tipi Yabancı Menkul Kıymetler Fon oldu. 
     
     HAZİNE İHALELERİ 
     Hazine geçen hafta, iskontolu bono ihalesi ve tahvil ihalesi düzenledi. 
     Hazine'nin Salı günü düzenlediği 10 Kasım 2004 itfa tarihli, 168 gün vadeli TL cinsinden iskontolu bono ihalesine, 3 katrilyon 595.4 trilyon liralık nominal teklif gelirken, 2 katrilyon 262.8 trilyon lira nominal satış yapıldı. İhalede net satış tutarı ise 2 katrilyon 13.6 trilyon lira oldu. İhalesinde, ortalama faiz yüzde 28.76 olarak gerçekleşti. 
     Hazine'nin 26 Mayıs Çarşamba valörlü ve 25 Mayıs 2005 itfa tarihli 364 gün vadeli TL cinsinden iskontolu tahvil ihalesinde ise ortalama faiz yüzde 29.70 oldu. Tahvil ihalesine 4 katrilyon 223.5 trilyon liralık nominal teklif geldi. İhalede, nominal satış 2 katrilyon 478.0 trilyon lira olurken, net satış 1 katrilyon 910.5 trilyon liraya ulaştı. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.33 ile yüzde 0.59 arasında gerçekleşti. 
     Mevduat faizlerinin ortalamalarında herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.1 dolayında bulunan haftalık reponun net getirisi de yüzde 0.32 oldu. 
     
</TEXT>
</DOC>
