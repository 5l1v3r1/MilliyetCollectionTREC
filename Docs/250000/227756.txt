<DOC>
<DOCNO> 227756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/ekonomi/eko02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart ayında reklam gelirleri yüzde 80 arttı 
</HEADLINE>
<TEXT>

   Doğan Yayın Holding'in yılın ilk üç ayındaki reklam geliri, 2000'deki rekoru aşarak 96.5 milyon dolar oldu. Sadece mart ayındaki gelir artışı yüzde 80 
      İSTANBUL Reuters 
   
   İtalyan televizyon yayın kuruluşu Mediaset S.P.A ile Türk medya sektöründeki gelişmeleri irdeleyen ve muhtemel işbirliği olanaklarını saptamaya yönelik görüşmeleri sürdüren Doğan Yayın Holding'in DYH reklam gelirleri, ekonomideki canlanmanın etkisiyle artan tanıtım harcamalarına bağlı olarak ilk çeyrekte 2000 yılı rekor düzeyini aştı. 
   Ekonomide canlanmanın yanında faizlerin de düşmesi, otomotiv, dayanıklı tüketim malları gibi sektörler ve tüketici kredisi verme yarışındaki bankacılık ile bu yıl devreye giren bireysel emeklilik sektörü reklamlarında yaşanan patlama, medya şirketlerinin reklam gelirlerinde önemli artışlara neden oldu. 
   
   'Beklentiler olumlu' 
   Reklam pazarının yaklaşık yüzde 40'ını elinde bulunduran DYH'nin Başkan Yardımcısı Soner Gedik, reklam sektörünün altın yılı olan ve en yüksek reklam gelirlerinin gerçekleştirildiği 2000 yılı ilk çeyreğindeki reklam gelirlerini yüzde 21 aşarak 96.5 milyon dolara yükseldiğini bildirdi. 
   Gedik, şirketin reklam gelirlerinin 2003 yılı ilk çeyreğine göre yüzde 71 arttığını belirtti. Gedik, sadece mart ayında reklam gelirlerinin geçen yılın aynı ayına göre yüzde 80 artışla 37 milyon dolara ulaştığını ve bu artışın beklentilerin çok üzerinde olduğunu vurguladı. 
   Ekonomideki iyileşmelerle katlanarak gelişen reklam sektörünün ilk çeyrekten sonra da, aynı oranlarda olmasa dahi yine de çok hareketli geçeceğinin kesin olduğunu belirten Gedik şunları söyledi "Mart ayında devam eden reklam sektöründeki yükselmenin, nisan ayında daha da hızlanması bekleniyor. Yıllardır süregelen bir trendle reklam yatırımlarının ilk çeyrekten sonra hızla yükseldiğini biliyoruz. Bu yılın beklenenden daha hareketli geçeceğini Türkiye'deki ekonomik gelişmelerden, bu gelişmelerin üretime ve tüketime yansımasından ve ilk çeyrekte gerçekleştirdiğimiz reklam gelirlerimizden tahmin edebiliyoruz." 
   Gedik, DYH gelirlerinin yüzde 73'ünü sağlayan en büyük 20 reklamveren sektörün 2003 yılı ilk çeyreğine göre reklam yatırımlarında dolar bazında yüzde 88 artış gözlendiğine işaret etti. 
   
   TL'ye geçen ilk grup    Sektörde bugüne kadar reklam fiyatlandırmasının, enflasyona karşı fiyat istikrarı sağlamak amacıyla dolar ile yapıldığını hatırlatan Gedik,"DYH, Türkiye'de sağlanan istikrara güvenerek, sektörde fiyatlandırmada değişiklik yapan ilk ve tek medya grubu olarak şubat ayı itibariyle lira tarifesi uygulamaya başlamıştır" dedi. 
   DYH televizyon alanında Kanal D ve CNN Türk ile tanınıyor. Gruba ait Hürriyet Gazetecilik ve içinde Milliyet, Radikal, Finansal Forum, Posta, Fanatik gazetelerinin bulunduğu Doğan Gazetecilik, Doğan Burda, Milliyet Pazarlama halka açık olarak İMKB'de işlem görüyor. 
   
   
</TEXT>
</DOC>
