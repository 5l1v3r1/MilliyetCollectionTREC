<DOC>
<DOCNO> 209213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/siy04.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Raporda Kıbrıs olmayacak 
</HEADLINE>
<TEXT>

   AB Komisyonu Başkanı Prodi, 2004 Türkiye raporuna Kıbrıs konusunda herhangi bir şey dahil etmeyecekleri mesajı verdi 
   AYTEN GÖRGÜN ÖZEL İstanbul 

   
   Avrupa Birliği AB Komisyonu Başkanı Romano Prodi, Kıbrıs'ta çözüm için sadece Türk tarafına değil, Rum Kesimi'ne de baskı yaptıklarını söyledi. Prodi, 9 ay sonra hazırlanacak Türkiye raporuna da Kıbrıs konusunun dahil edilmeyeceğini bildirdi. 
   Dışişleri Bakanı Abdullah Gül, AB Komisyonu'nun Genişlemeden Sorumlu Üyesi Günter Verheugen'le birlikte dün İstanbul'a gelen Prodi, medya temsilcileriyle Ortaköy'deki Feriye Lokantası'nda yemek yedi. Yemeğin ardından Gül'le birlikte açıklama yapan Prodi, "Komisyon'un Türkiye'yle ilgili hazırlayacağı rapora, Kıbrısı konusunu dahil etmeyeceğiz" dedi. Raporlarının tarafsız ve gerçeklere dayanacağını söyleyen Prodi, "Biz iyi bir fotoğrafçı ve radyasyon uzmanı gibiyiz. Tarafsız bir analiz yapıyoruz" diye konuştu. Bir soru üzerine, Kıbrıs'la ilgili Türk Kesimi'ne yapılan baskının aynısının Rum Kesimi'ne de uygulandığını ifade eden Prodi, konuşmasını İtalyanca "arrivederci - hoşça kal " diye tamamladı. 
   Bu arada bir grup TKP'li öğrenci, AB Bilgi Merkezi'nin açılışı sırasında bahçede toplanarak Prodi'yi protesto etti. 
   
   
</TEXT>
</DOC>
