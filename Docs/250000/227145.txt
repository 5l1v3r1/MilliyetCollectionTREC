<DOC>
<DOCNO> 227145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun26.html </URL>
<DATE> 2004/03/31/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Denktaş Basın, İsviçre'deki gelişmeleri olumlu yazıyor 
</HEADLINE>
<TEXT>

     KKTC Cumhurbaşkanı Rauf Denktaş, ''İsviçre'deki gelişmelerin basında gerçekleri yansıtmayacak şekilde olumlu gösterildiğini'' belirtti. 
     Denktaş, ''Kaderimizin tayin edileceği bu günlerde halkımıza gerçekleri söylemek görevimizdir'' diyerek, şöyle devam etti 
     ''İsviçre'de arkadaşlarımızın lehimize elde etmeye çalıştıkları her şeyi Rum tarafı reddetmektedir. Kendi lehlerine Annan planının çerçevesini aşan taleplerle karşımıza çıkmaktadırlar.'' Denktaş, ''Hiçbir yetkisi yokken AB adına İsviçre'ye giden AB Komisyonu'nun genişlemeden sorumlu üyesi Verheugen, Rumların lehine Türk tarafı üzerinde akıl almaz baskı yapmaktadır. BM yetkilisini de etkilemek için çaba göstermektedir. Bir nazi subayı gibi bizim insanlarımıza bağırıp çağırarak, istediğini elde etmeye çalışmaktadır'' dedi. 
     Rumların, Türkiye AB'ye girdikten sonra da Kıbrıs'ta asker bulundurma konusunda geri dönüş yaptığını ifade eden Denktaş, garantiler konusunda Türkiye ile Yunanistan arasında henüz bir mutabakat olmadığını belirtti. Basında bu konuda anlaşma olduğu yönünde haberler çıktığını hatırlatan Denktaş, bunun doğru olmadığını, ancak daha fazla ayrıntı veremeyeceğini söyledi. 
     ''Haklarımızı teslim etmeme konusunda kararlıyız'' diyen Denktaş, ''Kıbrıs'ı AB desteğiyle alıp gitmek istiyorlar, buna izin vermeyeceğiz'' dedi. 
     Halkın gerçekleri bilerek, haklarını savunacak bir ruh hali içinde olmasını isteyen Denktaş, ''Haklı davayı savunma kararlılığını gösterip, görüşmelere yardımcı olma zamanı'' olduğunu kaydetti. 
     
</TEXT>
</DOC>
