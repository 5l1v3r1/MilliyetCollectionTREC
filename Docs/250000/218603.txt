<DOC>
<DOCNO> 218603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur24.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da Aytaç Durak'ın adaylığına itiraz edildi... 
</HEADLINE>
<TEXT>

     Adana Büyükşehir Belediye Başkanı Aytaç Durak'ın, ''sabıka kaydının kanundaki seçilme şartlarına uygun bulunmadığı'' gerekçesiyle AK Parti'den aday olamayacağı iddia edilerek İl Seçim Kurulu Başkanlığı'na itiraz edildi. 
     AK Parti Adana İl Örgütü kurucularından ve parti üyesi Avukat Süleyman Yenmiş ile Avukat Yusuf Özer, ''adaya itiraz eden'' Mahmut Tezcan'ın vekili olarak, 3 sayfalık itiraz dilekçelerini Adana İl Seçim Kurulu Başkanlığı'na verdi. 
     Yenmiş, İl Seçim Kurulu'na verdikleri itiraz dilekçesinin ardından yaptığı açıklamada, hala Büyükşehir Belediye Başkanlığı görevini sürdüren Aytaç Durak'ın kanunun aradığı şekilde seçilme şartlarını taşımadığını söyledi. 
     Bu nedenle dilekçelerinde adaylığının iptaline karar verilmesini talep ettiklerini belirten Yenmiş, ''Çünkü, sabıka kayıtlarından anlaşılacağı gibi Yargıtay 4. Ceza Dairesi'nin 15 mayıs 2003 tarihli 2002 26-2003 29 sayılı kararları seçilmesine engel niteliktedir'' dedi. 
     Yenmiş, adaylığına itiraz ettikleri Durak'ın, bugün itibariyle kaydına bakılması halinde seçilmesine engel başka bir sabıkasının daha çıkacağını iddia ederek, açıklamasını şöyle sürdürdü 
     ''Adayın, Yargıtay'da onanmış bir cezası daha sabıka kaydına henüz işlenmediğinden yeniden sabıka kaydı çıkartılarak adaylık durumunun değerlendirilmesi gerekmektedir. Durak aleyhine açılan davaların kesinleşmesi halinde tekrar seçilmiş olsa da başkanlığını düşürecek niteliktedir. AK Parti adayının seçilme yeterliliği yoktur. Aytaç Durak'ın AK Parti'den aday olması, AK Parti felsefesine göre de mümkün değildir, ayrıca aday gösterilmesi de parti tüzüğüne aykırıdır.'' 
     
</TEXT>
</DOC>
