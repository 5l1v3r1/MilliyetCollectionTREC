<DOC>
<DOCNO> 234417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy01.html </URL>
<DATE> 2004/04/24/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Akdağ Uzman hekimlerimizi doğuya görev yapmaya davet ediyorum 
</HEADLINE>
<TEXT>

     Sağlık Bakanı Recep Akdağ, uzman hekimlere doğu ve güneydoğuda görev yapmaları çağrısında bulunarak, gönüllü olacak hekimleri teşvik amacıyla, özlük haklarının iyileştirilmesine yönelik ek yasal düzenlemelerin TBMM'ye sunulmak üzere olduğunu bildirdi. 
     Akdağ, yaptığı yazılı açıklamada, Doğu ve Güneydoğu Anadolu bölgelerinde uzman doktor ihtiyacını karşılamak için yoğun bir çalışma yürüttüklerini belirtti. Sözleşmeli personel uygulaması ile birlikte, bölgede 5 bin 598 sağlık personelinin göreve başladığını bildiren Akdağ, 26 il için bin 133 pratisyen hekim kadrosu planlandığını ve 544'ünün göreve başladığını kaydetti. 
     Bölge için 696 uzman hekim kadrosu tahsis edildiğini ancak sadece 87'sine talep olduğunu ve atama yapıldığını belirten Recep Akdağ, ''Bu tablo, sözleşmeli personel istihdamı uygulamasının yardımcı sağlık personeli ile pratisyen hakimlerde başarılı sonuçlar verdiğini ancak bölgenin uzman doktor açığını karşılama konusunda şu ana kadar istediğimiz sonuca ulaşamadığımızı ortaya koymaktadır'' dedi. 
     
     AÇIK KAPATILAMAZSA ROTASYON 
     Sağlık Bakanı Akdağ, uzman hekimlere doğu ve güneydoğu Anadolu bölgelerinde görev yapmaları çağrısında bulunurken, şunları kaydetti 
     ''Gerek sözleşmeli personel uygulamamız, gerekse döner sermaye dağıtımında yaptığımız düzenlemelerle, bölgede görev yapacak bir uzman hekime maaşının 7 katına kadar gelir elde etme imkanı sağladık. Atama ve nakil yönetmeliğimizde yaptığımız ileri düzenlemelerle, bu hekimlerimizin atama ve nakil isteklerine öncelik vereceğiz. 
     Ülkemizin ihtiyaç duyulan yörelerinde görev yapmaya gönüllü olacak bu hekimlerimizi teşvik etmek amacıyla, özlük haklarının iyileştirilmesine yönelik ilave yasal düzenlemeler de TBMM'ye sunulmak üzeredir. Tüm bu tedbirler ve özendirmeler neticesinde, doğu ve güneydoğunun uzman hekim ihtiyacını karşılayamadığımız takdirde rotasyonlarla bu açık kapatılacaktır.'' 
     
     HAKKARİ'DEKİ DURUM 
     Akdağ, bazı gazetelerde yer alan Hakkari Devlet Hastanesi'nde doktor olmadığı için 6 diyaliz hastasının öldüğüne ilişkin iddialara da değindi. Bakan Akdağ, yapılan incelemede, haberde belirtilen hastaların hemodiyaliz hizmeti alamadıkları için değil, hastalığın seyrinde oluşan komplikasyonların getirdiği değişik nedenlerle ve muhtelif zamanlarda yaşamlarını kaybettiklerinin saptandığını bildirdi. 
     Recep Akdağ, Hakkari'de askere giden hemodiyaliz belgesine sahip doktorun yerine yeni bir hekim görevlendirildiğini ve söz konusu ünitede 3'ü sertifikalı 6 hemşire ve yeteri kadar personelin halen fedakarca görev yaptıklarını kaydetti. 
     
</TEXT>
</DOC>
