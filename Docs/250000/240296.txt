<DOC>
<DOCNO> 240296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo06.html </URL>
<DATE> 2004/05/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fenerbahçe'nin şampiyonluk şöleniyle ilgili tüm ayrıntılar... 
</HEADLINE>
<TEXT>

     Birinci Süper Futbol Ligi'nde 2003-2004 sezonunu şampiyon olarak tamamlayan Fenerbahçe, bu zaferini yarın Kadıköy'de muhteşem bir şölenle kutlayacak. 
     15. şampiyonluğuna ulaşarak formasına 3. yıldızı takma hakkını kazanan sarı-lacivertlilerin şampiyonluğu kutlayacağı şölen Fenerbahçe Şükrü Saracoğlu Stadı'nda yapılacak. 
     Sadece dünkü Malatyaspor maçının biletleri ile giriş yapılabilecek kutlamalara katılacak taraftarlar saat 16.00'dan itibaren stada alınmaya başlanacak. 
     Sarı-lacivertli oyuncular ve teknik kadroyu taşıyacak üstü açık otobüs ise saat 16.30'da Samandıra Tesisleri'nden hareket ederek, Maltepe ve sahil yolu güzergahı üzerinden konvoylar eşliğinde stada gelecek. 
     Kapıların açılmasından itibaren 2 saat boyunca taraftarlar tribünlerdeki yerlerini alırken, aynı sırada stat hoparlörlerinden müzik yayını yapılacak. Saat 18.00'den itibaren de sürpriz sanatçılar konser verecek. 
     Şampiyonluk kutlaması saat 21.00'den itibaren başlayacak. Özel gecede, taraftarlar muhteşem bir görsel şölene tanıklık edecek. 
     Gece yarısına kadar sürecek şenlikte lazer ve havai fişek gösterileri olacak. Gecenin finalinde ise futbolcular, takip ışıkları, lazer ve havai fişek gösterileri eşliğinde şampiyonluk turu atacaklar. 
     Kutlamalar, Digitürk Lig TV'den naklen yayınlanacak. 
     
</TEXT>
</DOC>
