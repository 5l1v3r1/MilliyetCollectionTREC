<DOC>
<DOCNO> 244643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/spo05.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş kardeşe 
</HEADLINE>
<TEXT>


Yanal, Dünya Kupası'ndaki atmosferin bugün hem sahada, hem de tribünde tekrarlanmasını istedi. Ay-Yıldızlı futbolcuların jest olarak, ısınmaya Kore yazılı tişörtlerle çıkacağı ifade edildi 




Yanal'ın sürprizi 
2002 Dünya Kupası'nda Güney Kore ile üçüncülük maçı yapan ve karşılaşmanın ardından rakibiyle el ele, tribünleri selamlayan A Milli Futbol Takımımız'ın şimdiki Teknik Direktörü Ersun Yanal, aynı atmosferi hem sahada, hem de tribünde bugün de yaşatmak istediklerini söyledi. Hızlı, tempolu bir karşılaşma yapmak istediklerini belirten Yanal, "Koreliler'e bir sürprizimiz var" dedi. Millilerimiz'in maçtan önce ısınmaya Kore tişörtleriyle çıkacağı öğrenildi. 

'Favori Fransa' 
KORE ile kardeş ülke olduğumuzu tekrarlayan kaleci Rüştü ise, "Burada olmaktan mutluluk duyuyoruz. Ancak kazanmak istiyoruz" diye konuştu. 2002 Dünya Kupası'ndan sonra, takımda ve oyuncularda çok şey değiştiğini söyleyen tecrübeli file bekçisi, "Fakat bizimle birlikte bazılarının görüş açısı değişmedi. Bu da bizleri çok üzüyor" yorumunu yaptı. Rüştü, Avrupa Şampiyonası'nda Fransa'yı favori görürken, "Yine de futbolun adaleti yok" ifadesini kullandı. 

Letonya iddiası 
YILDIRAY Baştürk ise şunları söyledi "Kore futbolu giderek gelişiyor. Koreli futbolcuların hızı ve tekniği de ilerliyor. Bizde de gözle görülür bir değişiklik var. Futbolcuların isimleri aynı ancak, felsefe ve mentalite farklı. Artık daha çok mücadele eden ve daha prese dayalı bir oyun sistemimiz var." 2002 Dünya Kupası'nın unutulması gerektiğini de vurgulayan Yıldıray, "Avrupa Şampiyonası'nda Letonya'dan sürpriz bekliyorum" dedi. 

Ümitler sesiz 0-0 

ÜMİT Milli Takımımız Toulon Turnuvası'ndaki ilk maçında ev sahibi Fransa ile golsüz berabere kaldı. Gruptaki diğer maçta ise Çin, Kolombiya'yı 2 - 0 yendi. Ümit Milliler ikinci maçını cuma günü 19.30'da Kolombiya ile oynayacak. 

Milli Takım taktik denedi 

A Milli Futbol Takımımız, Güney Kore ile oynayacağı maçın son hazırlığını, karşılaşmanın yapılacağı Dünya Kupası Stadı'nda yaptı. Teknik Direktör Ersun Yanal, antrenmanda maçın taktiğini oyunculara uygulattı. Çalışmayı 15 Türk basın mensubunun yanında, 50 kadar Koreli gazeteci de izledi. Hasan Şaş, yorgunluğu nedeniyle antrenmanı kenardan izledi. 

Seul'de nostalji 

AVUSTRALYA'DA yaptığı iki maçın ardından Güney Kore'ye geçen ve hazırlıklarını burada sürdüren A Milli Takımımız, Seul'deki ilk maçını bugün Güney Kore ile yapacak. Dünya Kupası'nda Kore ile karşılaşan Ay - Yıldızlılar, yine kazanmak için sahaya çıkacak. Millilerimiz, bundan önce haziran aylarında oynadığı 30 resmi ve 20 özel maçta, 23 galibiyet, 17 yenilgi ve 10 beraberlik elde etmişti. 

Güneş, Kore'nin gündeminde 

DÜNYA Kupası'nda Kore'de büyük sempati toplayan Milli Takımımız'ın başında yer alan Şenol Güneş, teknik direktör arayışını sürdüren Güney Kore'nin gündemine geldi. Bruno Metsu'dan vazgeçen yetkililerin, Şenol Güneş'e teklif götürdükleri öğrenildi. Şenol hocanın en büyük dezavantajının, İngilizce bilmemesi olduğu ifade edildi. 

Belgesel izlediler 

AVUSTRALYA'DA hayvanat bahçesini gezerek stres atan Milli Takımımız, Güney Kore'de ise sinemaya gitmeyi tercih etti. Burada üç boyutlu olarak, "Afrika'nın kralı filler" adlı belgeseli izleyen Ay - Yıldızlı futbolcular, oldukça hoş vakit geçirdi. Bu arada filmi izlerken midesi bulanan Hasan Şaş ise sinemadan erken çıkmak zorunda kaldı. 



</TEXT>
</DOC>
