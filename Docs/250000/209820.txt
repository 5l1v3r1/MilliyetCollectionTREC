<DOC>
<DOCNO> 209820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yasam/ayas.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban mı cani mi karıştı 
</HEADLINE>
<TEXT>

   Firari er İsmail Hakkı Uçak olduğu sanılan ceset, bulunduktan sonra gömülmüştü. Oysa Uçak şu anda, 'kendisi diye gömülen' adamı öldürmekten her yerde aranıyor 
      Şükran Pakkan 
   
   Her şey, Ege Ordu Komutanlığı'na bağlı Narlıdere'deki eğitim birliğine ait hurdalıkta 24 Mart 2002'de bulunan cesetle başladı. 
   Asker üniformalı cesedin üzerinden, 2.5 ay önce firar eden er İsmail Hakkı Uçak'a ait kimlik ve künye çıktı. Ancak Uçak defnedildikten sonra işler karıştı. Durumdan kuşkulanıp cesede DNA testi yaptıran askeri savcılık, ölen kişinin başkası olduğunun belirlenmesi üzerine, katil zanlısı olarak Uçak'ın peşine düştü. 
   Bugün nerede ve ne durumda olduğu bilinmeyen Uçak, Kadıköy'de kuaförlük yapıyordu. Annesinin kanser olduğunu öğrendikten kısa süre sonra, askere gitmek üzere başvurdu. Temmuz 2001'de Ege Ordu Komutanlığı'na bağlı İstihkam Birliği'ne katılan Uçak, kasımda annesini kaybetti. Bir ay izin alan Uçak'ın ailesiyle iletişimi, birliğine döndükten 15 gün sonra kesildi. Meraklanan aile komutanından oğulları Uçak'ın firar ettiğini öğrendi. 
   Baba Kerim Barbaros Uçak'la her pazar telefonla görüşen ve son olarak babaannesini arayan er Uçak'ın bulunabilmesi için aile apar topar İzmir'e gitti ve araştırma yaptı. Baba Uçak'a 2.5 ay sonra "Oğlunuzun cesedi bulundu, bir hafta içinde alın" denildi. Baba Uçak, oğlu olduğunu sandığı cesedi teşhisini şöyle anlattı "Ceset iskeletten ibaretti. Üzerinden çıkan kimliği, zinciri, gözlüğünü gördüm. Boyu aynıydı. Önce inanmak istemedim ancak oğlumuz olduğuna karar verip gömdük." 
   
   Ölen anneden DNA testi 
   Önce eşini, arkasından oğlunu kaybeden Uçak, acısını unutmaya çalırken, iki ay önce askeri savcılıktan gelen yazıyla şoke oldu. Yazıda, DNA testi için örnek alındığı, durum şüpheli olduğundan 'ölüm tutanağı' tanzim edilmediği belirtiliyordu. 
   Babadan alınan kan örneği ve annesinin açılan mezarından alınan DNA sonuçlarına göre cesedin Uçak'a ait olmadığı yönünde rapor verilmişti. Savcılık bunun üzerine, Uçak'ın halen firarda olduğuna kanaat getirdi. 
   Buna göre, Uçak, hurdalıkta cesedi bulunan kişiyi öldürüp üniformasını giydirmiş, kimliğini cebine koymuş olabilirdi. Bu nedenle, Uçak'ın firar ve cinayet suçlarından gıyaben tutuklanmasına, Karacaahmet Mezarlığı'na gömülen cesedin de alınıp kimsesizler mezarlığına defnedilmesine karar verildi. 
   
   
   
   
   
   
</TEXT>
</DOC>
