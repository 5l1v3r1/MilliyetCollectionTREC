<DOC>
<DOCNO> 246275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo20.html </URL>
<DATE> 2004/06/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Özerhun Galibiyetin mimarı iyi savunma oldu... 
</HEADLINE>
<TEXT>

     Ülkerspor'u 78-46 yenerek Türkiye Basketbol Ligi play-off final serisinde 3-2 öne geçen Efes Pilsen'de, şampiyonluğa yaklaşmanın sevinci yaşanıyor. 
     Efes Pilsen Genel Menajeri Engin Özerhun, Ülkerspor karşısında iyi oynadıklarını ve güzel bir galibiyet elde ettiklerini ifade ederek, ''Galibiyetin mimarı iyi savunmamız oldu. Mücadele açısından da üst düzeydeydik. Avrupa Ligi'nde sezon ortasında yaptığımız savunmayı uygulayınca, galibiyet geldi'' dedi. 
     Ülkerspor'un çok güçlü bir ekip olduğunu ve yapılacak en ufak hatayı bile cezalandırabilecek oyunculara sahip bulunduğunu vurgulayan Özerhun, bu nedenle savunmanın maçta büyük önem taşıdığını, kendilerinin de bunu başararak galibiyete ulaştıklarını söyledi. 
     Özerhun, ''Şampiyonluğa bir adım kaldı. Rakibimiz de kazanmak isteyecektir. Ancak dünkü maçtaki iyi oyunumuz bize moral verdi. Savunmada aynı performansı gösterirsek, şampiyonluk hedefimize ulaşabiliriz'' diyerek sözlerini tamamladı. 
     
</TEXT>
</DOC>
