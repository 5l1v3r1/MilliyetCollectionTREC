<DOC>
<DOCNO> 248390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko11.html </URL>
<DATE> 2004/06/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ekonomi dört ilde dönüyor... 
</HEADLINE>
<TEXT>

     Özel sektör faaliyetlerinin hacmi nedeniyle gelir ve kurumlar vergisinin daha yüksek gelir düzeyindeki kalabalık nüfusuyla da KDV, ÖTV gibi dolaylı vergilerin büyük bölümünün toplandığı dört büyük ilin toplam vergi pastasındaki payı, yılın ilk beş ayında yüzde 82'ye ulaştı. Vergi pastasında 77 ilin payı ise yüzde 18'de kaldı. Vergi pastasının yarıya yakınının tek başına İstanbul'dan elde edildiği dikkati çekti. 
     Maliye Bakanlığı'nın verilerine göre ocak-mayıs döneminde 33 katrilyon 995.5 trilyon lira olan toplam vergi tahsilatının yüzde 43.2 oranındaki 14 katrilyon 674.9 trilyon liralık bölümü, bu ildeki mükellef ve tüketicilerden sağlandı. Beş ayda 5 katrilyon 558.8 trilyon lira vergi toplanan Kocaeli, vergi pastasının yüzde 16.4'ünü gerçekleştirdi. Ankara 4 katrilyon 7.2 trilyonla toplam vergi gelirinin yüzde 14'ünü, İzmir de 2 katrilyon 883.1 trilyonla yüzde 8.5'ini yarattı. Beş ayda toplam 27 katrilyon 869.9 trilyon lira vergi toplanan bu beş ilin pastadaki toplam payı yüzde 82'ye ulaştı. Diğer 77 ilden toplanan toplam vergi ise 6 katrilyon 24.3 trilyon lira oldu. Söz konusu 77 ilin toplam vergi gelirine katkısı yüzde 17.7 düzeyinde kaldı. 
     Bunlar içinde en fazla vergi ödeyen iller 863.9 trilyonla Bursa, 422.6 trilyonla İçel, 313.1 trilyonla Tekirdağ, 307.3 trilyonla Antalya, 263.9 trilyonla Adana oldu. Bu arada Bayburt'un 3 trilyon, Ardahan'ın 4.7 trilyon, Kilis'in 4.9 trilyon, Tunceli'nin 5 trilyon, Hakkari'nin 5.4 trilyon lirayla en az vergi geliri elde edilen iller olduğu belirlendi. Vergi gelirinin yüzde 0.3 oranındaki 101.3 trilyon liralık bir bölümü ise merkezden toplandı. 
     
     EN YÜKSEK TAHSİLAT ORANI KOCAELİ'DE 

     İlk beş ayda toplanan verginin aynı dönemde tahakkuk eden tutara oranı ise yüzde 90.8'le Kocaeli'de gerçekleşti. 
     Tahsilatın tahakkuka oranında Kocaeli'yi yüzde 82 ile Ankara, yüzde 80.7 ile toplam vergi pastasındaki payı düşük illerden Kırıkkale, yüzde 80.4'le Aksaray izledi. Söz konusu oran, en fazla vergi ödeyen il olan İstanbul'da da yüzde 77.8 düzeyinde gerçekleşti. Rize'de yüzde 77.4 olan tahsilat tahakkuk oranı, Tekirdağ ile en çok vergi ödeyen dördüncü il İzmir'de yüzde 76.5 düzeyinde gerçekleşti. 
     Vergi tahsilatının tahakkuka oranı en düşük illerin başında ise yüzde 24.7 ile Iğdır, yüzde 28.2 ile Sakarya, yüzde 34.4'le Düzce, yüzde 40.3'le Yozgat geldi. Bunların dışında on ilde daha tahsilat tahakkuk oranının yüzde 50'nin altında kaldığı dikkati çekti. Söz konusu oran 26 ilde yüzde 50-60, 25 ilde yüzde 60-70, 12 ilde yüzde 70-80 arasında, sadece dört ilde yüzde 80'in üzerinde gerçekleşti. 
     
</TEXT>
</DOC>
