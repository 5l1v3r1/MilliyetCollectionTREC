<DOC>
<DOCNO> 204088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yasam/yas02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'dan 'bugün git, yarın öl...' 
</HEADLINE>
<TEXT>

   Antalya'da hastalanan 6 aylık hamile Emel Aybalık, SSK'da muayene edilmeden ultrasona sevk edildi. 2 ay sonraya gün verilince başka hastaneye gitti. Ve acı gerçeği orada öğrendi Bebeği ölmüştü 
      Antalya DHA 
   
   Antalya'da bebeği karnında ölen 6 aylık hamile Emel Aybalık'a SSK Hastanesi'nde muayene edilmeden ultrason çekimi için 2 ay sonrasına gün verildi. Ana Çocuk Sağlığı Merkezi'nde merkezinde ultrason çektiren hamile kadın, bebeğinin öldüğünü öğrenince mutlak bir ölümden döndü. Aybalık "İyi ki başka doktora gitmişim. Ben de az kalsın canımdan olacaktım" dedi. 
   
   Acil yerine normal 
   Antalya'da 7 ay önce evlenen Aybalık çifti ilk çocuklarının dünyaya geleceği günü hayal ederken, büyük bir şokla sarsıldı. 6 aylık hamile olduğu çocuğunun 2 gündür hareketlerini hissetmediği ve aynı zamanda soğuk aldığı gerekçesiyle 10 Aralık'ta SSK Bölge Hastanesi'ne giden Aybalık 30 , Kadın Hastalıkları ve Doğum Uzmanı Opr. Dr. Hamide Tomruk tarafından muayene edilmeden, "acil" yerine "normal" ultrason çekimi için sevk edildi. "Acil" olmadığı için kendisine 2 ay sonrası için randevu verilen Aybalık, durumu eşi Deniz Aybalık'a anlattı. 
   Deniz Aybalık, eşini Ana Çocuk Sağlığı Merkezi'ne götürdü. Burada durumu doktorlara anlatan anne, bebeğin ölü olabileceğini öğrenince şoke oldu. Poliklinikte ultrason çektiren genç kadın acı gerçeği öğrendi. 
   Olayın şokuyla tekrar SSK Hastanesi'ne giden Emel Aybalık, Opr. Dr. Tomruk ile bir süre tartıştı. Dr. Tomruk, tartışma sonrası Aybalık'ı bu kez 'acil' kaydıyla ultrasona gönderdi. Buradaki ultrasonda da bebeğin öldüğü anlaşıldı. Bunun üzerine ölü bebek doğum yaptırılarak alındı. 
   Kendisini muayene etmeden ultrasona gönderen Dr. Tomruk ve SSK Hastanesi aleyhine dava açan Emel Aybalık, "Başka bir doktora gitmesem karnımda ölen çocuğum yüzünden ben de yaşamıyor olabilirdim. Bunun hesabını soracağım" dedi. 
   Konu ile ilgili soruşturma başlatıp muhakkik tayin ettiklerini belirten SSK Başhekimi Dr. Abdurahman Arıcı, "Ne gerekiyorsa yapılacak ve suçlular cezalandırılacaktır" diye konuştu. 
   
   
</TEXT>
</DOC>
