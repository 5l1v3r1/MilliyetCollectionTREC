<DOC>
<DOCNO> 244924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun01.html </URL>
<DATE> 2004/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush, bu kez 'Haçlı Seferi' demedi 
</HEADLINE>
<TEXT>

     ABD Başkanı George Bush, bir konuşmasında, ABD'nin eski Başkanı General Dwight Eisenhower'ın müttefik kuvvetlerine mesajını anımsatırken, mesajdaki ''haçlı seferi'' ifadesini atladı. 
     Colorado'daki Hava Kuvvetleri Akademisi'nin diploma töreninde konuşan Bush, Normandiya Çıkarması'nın 60. yıldönümü kutlamaları için pazar günü Fransa'da olacağını söyleyerek, kendisinin mezunlara hitap ettiği bu günde General Eisenhower'ın müttefik kuvvetlerine mesaj yazdığını hatırlattı. 
     Bush, mesajında ''Müttefik Seferberlik Gücü'nün askerleri, denizcileri ve havacıları Aylardır çabaladığımız Büyük Haçlı Seferi'ne çıkmak üzeresiniz. Tüm dünyanın gözü üzerinizde. Özgürlük seven insanların umutları ve duaları her yerde sizinle birlikte'' diyen Eisenhower'ın ''büyük haçlı seferi'' ifadesi geçen cümlesini atlayarak, hitaptan sonra ''Tüm dünyanın gözü üzerinizde'' sözleriyle devam etti. 
     Bush, 11 Eylül 2001'deki saldırılardan sonra 17 Eylül'de yaptığı bir konuşmada, ''bu haçlı seferi, terörizme karşı bu savaş, zaman alacak'' demişti. 
     ABD Başkanı'nın bu sözlerine, başta İslam ülkeleri olmak üzere dünya çapında gösterilen tepkiler üzerine, zamanın Beyaz Saray Sözcüsü Ari Fleischer, 19 Eylül'de yaptığı açıklamada, Bush'un, terörizmle mücadeleyi anlatırken, dinler savaşına işaret eden ve ''cihat'' anlamına da gelen ''haçlı seferi'' nitelemesini kullandığına pişman olduğunu belirtmişti. 
     Fleischer, Bush'un, ''haçlı seferi'' nitelemesiyle, terörizmle mücadelenin çok geniş çaplı bir dava olduğunu anlatmaya çalıştığını söylemişti. 
     
</TEXT>
</DOC>
