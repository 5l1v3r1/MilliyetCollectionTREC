<DOC>
<DOCNO> 204567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun32.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerlerine saldırılar sürüyor 1 ölü, 3 yaralı 
</HEADLINE>
<TEXT>

     Irak'ın kuzeyindeki Musul'da Amerikan askeri konvoyuna ateş açıldı. Saldırıda 1 kişi öldü, 3 asker yaralandı. 
     101. Hava İndirme Tümeni sözcüsü Binbaşı Trey Cate, kentte devriye görevi yapan askerlere hafif silahlarla ateş açıldığını, askerlerin karşılık verdiğini, ancak saldırganlardan ölen ya da yaralanan olmadığını belirtti. 
     Görgü tanıkları, karşılıklı ateşte bir taksi şoförünün öldüğünü, 3 askerin yaralandığını söyledi. 
     Irak'ın güneyinde ise Polonyalı askerlerin konvoyuna kimliği belirsiz kişilerin düzenlediği saldırıda 2 asker yaralandı. 
     Polonya haber ajansı PAP, saldırıda uzaktan kumandalı mayın kullanıldığını duyurdu. Başkent Bağdat'ın 12 kilometre güneyindeki olayda, askerlerden birinin ağır yaralandığı kaydedildi. 
     Bu arada Amerikan savaş uçaklarının, başkentin batısındaki Halidiye'de bir eve füze attığı bildirildi. 
     Kasaba sakinleri, eve iki füze isabet ettiğini, daha sonra ise askerlerin binayı buldozerle tamamen yıktığını söyledi. 
     
</TEXT>
</DOC>
