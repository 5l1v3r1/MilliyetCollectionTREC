<DOC>
<DOCNO> 229249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun37.html </URL>
<DATE> 2004/04/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş Girit faciası başlamıştır 
</HEADLINE>
<TEXT>

     KKTC Cumhurbaşkanı Rauf Denktaş, 24 Nisan'da Kıbrıs'ta yapılacak referandumun meşru olmadığını belirterek, ''Girit faciası başlamıştır kardeşlerim. Ve bunun cevabını Türk halkına bırakıyorlar'' dedi. 
     Denktaş, Türk halkının bunun cevabını doğru dürüst vereceğini umduğunun ifade ederek, ''böyle dengesiz, böyle karmaşık, böyle gayri meşru bir yoldan Kıbrıs'ın tamamen Türklerden arındırılması sayfasının açılmamasını'' istedi. 
     Ankara'daki temasların ardından KKTC'ye dönen Denktaş, Geçitkale Havaalanı'nda yaptığı açıklamada, Türk tarafının Kıbrıs'ta çözüm olması için elinden geleni yaptığını, evlatlarını da feda ettiğini ama yine de sonuç alınamadığını söyledi. 
     Annan planında derogasyonların Avrupa Birliği'nin birincil hukuku haline getirilmemesinin ciddi endişe kaynağı olduğunu belirten Denktaş, 19 yıl sonra tüm kısıtlamaların ortadan kalkacağını ve bütün Rumların eski yerlerine dönebileceğini, o zaman da Kıbrıs'ın eski günlerine döneceğini kaydetti. Denktaş, uyum senedininse hukuki bir değer taşımadığını ve garanti vermediğini, bunun da büyük bir rahatsızlık ve endişe verdiğini vurguladı. AB yetkililerinin sözlü teminatlarına güvenmelerinin söz konusu olmadığını ifade ederek, Annan planında bazı önemli noktalar olmakla birlikte derogasyonların AB'nin birincil hukuku haline getirilmemesinin uygulamada büyük sorunlar yaratacağını, iki kesimliliği ortadan kaldıracağını ve planda yer alan olumlu noktaları işlemez hale getireceğini kaydetti. 
     Denktaş, Annan planının uygulamaya konulmasının ardından Türk halkının ve Türkiye'nin çok ciddi sıkıntılarla karşı karşıya geleceğini belirterek, referandumun ve referandumda sorulan soruların meşru olmadığını, dünyanın hiç bir yerinde böyle bir şey görülmediğini belirtti. 
     Türk tarafının referandumda ''evet'' dese dahi 1 Mayıs'tan sonra Avrupa Birliği'ne girmesi için bir hazırlık yapılmadığına işaret eden Denktaş, bunları tartışacak zaman bırakılmadığını ve bilmedikleri, 9 bin sayfalık bir plana ''evet'' demelerinin istendiğini söyledi. Denktaş, bunun meşru bir hareket olmadığının altının çizdi. 
     
     PLANDA ÇOK BÜYÜK SAKINCALAR 
     ''Annan planında çok büyük sakıncalar tespit edildiğini ve bu durumun kabul edilmesinin mümkün olmadığının duyarlı kesimler tarafından ifade edildiğini'' kaydeden Denktaş, ''Dolayısıyla riziko alacaksak, bu tehlikeleri bilerek, bu tehlikeler ne olursa olsun gözümüzü kapayıp 'evet, biz kabul ederiz' diyerek almak mecburiyetindesiniz'' diye konuştu. 
     Cumhurbaşkanı Denktaş, Başbakan Mehmet Ali Talat'ın bugün düzenlediği basın toplantısında, ''BM'nin Türk tarafının taslak anayasasını gazeteden alıp plana eklemesinin kendisinin suçu olduğunu'' söylediğine işaret ederek, şöyle devam etti 
     ''Çünkü ben anayasa vermemişim. Ben anayasa verdim, Sayın Talat bunu biliyor. Memleketimin anayasasını verdim ve bir de yazı vererek, bunu, 'eğer evet çıkarsa ileride yeni teşkilatla uyum içerisine getiririz, yasal şekilde getiririz' dedim. Çünkü devleti ortadan kaldıran, Kıbrıs Türkünün egemenliğini yok eden bir anayasa yapma hakkı yoktur, bugünkü günde.'' Rumlarla egemenliği ve devleti tanıyan bir anlaşma yapmak istediklerini, bunun için sıkı durmak gerektiğini ifade eden KKTC Cumhurbaşkanı Denktaş, Annan planında iki devlet olduğu inancının yanlış olduğunu söyledi. 
     
</TEXT>
</DOC>
