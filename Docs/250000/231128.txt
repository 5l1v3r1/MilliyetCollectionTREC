<DOC>
<DOCNO> 231128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko03.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'4 yılda 4 milyonuncu arabayı üreteceğiz' 
</HEADLINE>
<TEXT>

   35 yılda 2 milyon adet üretim yapan Tofaş'ın hedefi 'dört yıl sonra 4 milyonuncu otomobili üretmek' 
      EKONOMİ SERVİSİ 
   
   Koç Holding Yönetim Kurulu Başkanı Mustafa Koç, ekonomideki iyileşme ve faizlerin düşmesi sayesinde 2002'de 150 bin düzeyinde olan iç pazar satışlarının yüzde 130 artarak 350 bini geçtiğini bildirdi. Mustafa Koç, Yönetim Kurulu Başkanı olduğu Tofaş'ın dün toplanan Olağan Genel Kurulu'nda hissedarlara sunulan faaliyet raporunda yer alan mesajında, otomotiv sektöründe alınması gereken çok yolun olduğunu ifade etti. Koç mesajında şunları söyledi 
   "1969'da yılda 20 bin otomobil üretmek üzere kurulan Tofaş, geçtiğimiz yıl 2 milyonuncu aracını üretti. Eminim ki 4 milyonuncu aracımızın üretimi için, bir 30-35 yıl daha beklememiz gerekmiyor. Önümüzdeki 4 yıl içinde 4 milyonuncu arabamızın üretim bandına girişini kutlamak üzere buluşacağımızı düşünüyorum." Koç Holding CEO'su Bülend Özaydınlı da, yeni modellerin Tofaş'ta üretimi konusunda ortakları nezdinde yürütülen hazırlık çalışmalarının yakında karara bağlanacağını belirterek şunları söyledi 
   "Fabrikamızın kapasitesinin durumu göz önünde tutulduğunda yeni modellerin önümüzdeki dönemde Tofaş'ta üretilebilmesi için her türlü zemin hazırdır." 
   
   'Kıbrıs adımları engelleri kaldırır'    Mustafa Koç mesajında şunları söyledi "Lahey'e uzanan yolda atılması gereken adımlardan biri de, Kıbrıs'ta iki toplumun arasındaki sorunlara ilişkin çözüm çalışmalarıdır. Türkiye'nin Kıbrıs'ta çözüm için bugüne kadar sergilediği iyi niyet ve siyasi kararlılık, ada halkının kararları ne olursa olsun ülkemizin önündeki açık ve gizli engelleri kaldıracak niteliktedir." 
   
   
</TEXT>
</DOC>
