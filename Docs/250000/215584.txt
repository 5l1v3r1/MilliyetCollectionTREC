<DOC>
<DOCNO> 215584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/ekonomi/eko05.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'de operasyon 
</HEADLINE>
<TEXT>

   Hazine yönetiminin değiştirilmesi için 15 kişilik tayin kararnamesi hazırlandı. En az altı bürokratın yurtdışına gönderileceği öğrenildi 
      AHMET ERHAN ÇELİK Ankara 
   
   Devlet Bakanı Ali Babacan'ın Hazine yönetiminin tamamını değiştirmek üzere 15 kişilik kapsamlı bir tayin kararnamesi hazırladığı öğrenildi. Kararnameye göre sekiz genel müdür ya da vekilinden en az altısı yurtdışına gönderilecek. Bu bürokratların dördünün yerine dışarıdan atama yapılacağı konuşuluyor. 
   Hazine Müsteşarı İbrahim Çanakçı, her genel müdürlük için tayin yoklaması yaptı. Genel müdürler hem kendileri, hem de alt kadroları için görüşlerini iletti. Bu aşamadan sonra kararname hazırlıkları büyük gizlilik içinde devam etti. Gizlilik perdesi Hazine kulislerinde ilginç iddiaları gündeme getirdi. Bir iddiaya göre Babacan, Türkiye'nin 200 milyar dolarlık iç borcunu yöneten Kamu Finansmanı Genel Müdürlüğü'ne halen danışmanlık yapan Sayıştay denetçisi Şerif Efe'yi getirecek. Diğer bir iddiaya göre de altı ay önce atanan bir müsteşar yardımcısı da yurtdışı tayin isteminde bulundu. 
   
   Dışarıdan atama 
   Başbakan Tayyip Erdoğan'da beklediği öğrenilen kararnamenin Dışişleri Bakanlığı onayından geçtiği kesinleşti. Ancak Cumhurbaşkanlığı'na gönderilip gönderilmediği konusu açıklık kazanmadı. Cumhurbaşkanlığı'na gönderildiği ancak bazı isimler nedeniyle hükümete iade edildiği de iddia edilen kararnamenin özellikleri şöyle 
   Hazine'de altısı asil, ikisi vekil durumundaki genel müdürler üç yıllık görev sürelerini tamamlamış durumda. Hazine tayin yönetmeliğine göre genel müdür altındaki kadrolar üç yılını doldurduklarında yurtdışı tayine gidebiliyorlar. Teamül gereği genel müdürler de üç yıllık şarta uygun davranabiliyor. Gelinen noktada banka - kambiyo ve KİT genel müdürleri başta olmak üzere genel müdür ya da vekillerden en az altısı yurtdışında tayine gönderilecek.Hazine'nin kurumsallaşması bakımından büyük önem taşıyan terfi sistemi dışarıdan atama yapıldığında tıkanıyor. Bu nedenle yurtdışına gönderileceklerin yerine kurum dışından yapılacak muhtemel atamaların özellikle IMF ve Dünya Bankası ilişkilerinde ciddi sıkıntıya neden olabileceğinden endişe ediliyor.Hazine'de Haziran 2003'ten beri boş tutulan kadroların akıbeti de tayin kararnamesi ile netleşecek. Örneğin aylardır vekaleten yürütülen Dış Ekonomik İlişkiler Genel Müdürlüğü'ne ve genel müdürlüğe bağlı IMF Daire Başkanlığı'na atama yapılmadığı için vek leten bu görevleri sürdüren bürokratların da tayin istediği belirtildi. 
   
</TEXT>
</DOC>
