<DOC>
<DOCNO> 242172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo19.html </URL>
<DATE> 2004/05/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Keçeci Beşiktaş'ın kara lekelerinin bir an evvel temizlenmesi gerekiyor 
</HEADLINE>
<TEXT>

     Beşiktaş Kulübü başkan adaylarından Affan Keçeci, kirlenmiş bir Beşiktaş gördüğünü belirterek, ''Kirlilikten uzak temiz bir Beşiktaş için yüreğimi ve bileğimi ortaya koydum ve başkanlığımı açıklıyorum'' dedi. 
     Affan Keçeci, Edirne Beşiktaşlılar Derneği'ni ziyaretinde, 1 hafta sonra seçim yapılacağını hatırlatarak, Beşiktaş'ı yönetmek için kendisinin ve arkadaşlarının aday olduğunu söyledi. 
     Keçeci, şunları kaydetti 
     ''Kirlenmiş bir Beşiktaş görüyorum. Kirlilikten uzak bir Beşiktaş için yüreğimi ve bileğimi ortaya koydum ve başkanlığa adaylığımı koydum. Sporla ilgili konuların konuşulması gerekirken başka şeylerin konuşulmasına kirlilik diyorum. Kirlilik Beşiktaş'ı o kadar sarmış ki, menfaat sağlayanlar bir hayli artmış. Eski başkan Süleyman Seba ile 6 yıl yöneticilik yaptım. İlk ve son yönetiminden beni gayet iyi biliyorsunuz. 2000 yılında geleneklere ters düşen konularda basından da izleyenler bilir bizleri üzen durumlar olmuştur.'' Kirliliğin kendisinden uzak olduğunu ifade eden Keçeci, ''Özgür iradenizle ve de Beşiktaşlı yüreğinizle oyunuzu kullanın. Beşiktaş'ın kara lekelerinin bir an evvel temizlenmesi gerekiyor'' dedi. 
     Beşiktaş'ı temize çıkarmak için çıktığı bu gezide, Beşiktaş camiasını yeniden birleştirmek istediğini belirten Keçeci, geçmişin tüm birikimleriyle çağdaş dinamik ve demokratik bir yönetim ve kaynaşmayı yaşatmak istediğini söyledi. 
     
</TEXT>
</DOC>
