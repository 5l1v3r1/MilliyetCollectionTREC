<DOC>
<DOCNO> 237319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas06.html </URL>
<DATE> 2004/05/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
5 bin yıllık genek Hıdrellez... 
</HEADLINE>
<TEXT>

     
     Osman Nuri Duman 
     

Baharın gelmesi, doğanın yeniden canlanması ve bolluk-bereket olması için yaklaşık 5 bin yıldır kutlandığı bilinen Hıdrellez geleneğinin, İbraniler aracılığıyla Suriye Suriye ve Mısır üzerinden Eski Yunanistan'a, buradan da Anadolu'ya geçtiği biliniyor. 
     AA muhabirinin Kültür Bakanlığı verilerinden derlediği bilgilere göre, ilkçağlardan itibaren Mezopotamya, Anadolu, İran, Yunanistan ve Doğu Akdeniz çevresindeki ülkelerde bahar veya yazın gelmesi nedeniyle çeşitli törenler yapılıyor. 
     Hıdrellez inanışının özelliklerini taşıyan ilk törenler M.Ö 3 binin sonlarında Mezopotamya'da, Fırat ve Dicle nehirlerinin etrafına bolluk ve bereket getirmesi için Tommuz veya Dumuzi adı verilen tanrı adına yapılıyordu. 
     İbraniler kanalıyla Suriye ve Mısır üzerinden eski Yunanistan'a ve Anadolu'ya geçen bu inanç, doğanın canlanmasını ve yeniden yaşamaya başlamasını simgeliyor. 
     
     ANADOLU'DA HIDRELLEZ GELENEĞİ.. 
     Anadolu'da Hıdrellez, yaygın inanışa göre, Hızır ile İlyas peygamberlerin biraraya geldiği günün anısına, 5-6 Mayıs'ta kutlanıyor. 
     Hıdrellez günü Rüz-ı Hızır , eski Türklerdeki halk takvimine göre 6 Mayıs-8 Kasım Hızır Günleri tarihleri arasında kalan ve yaz mevsimi döneminin başlangıcı kabul ediliyor. 
     Hıdrellez etrafında oluşan gelenekler, inançlar, törenler Sultan Nevruz ve diğer baharı karşılama gelenek ve törenleri ile karıştırılıyor. Gerek Anadolu'da ve gerekse Anadolu dışındaki Türk topluluklarında Hıdrellez'in yaklaşması ile çeşitli hazırlıklar yapılıyor. Hızır peygamberin eve uğramasını sağlamak için evler, ev eşyaları, mutfak eşyaları, kıyafetler temizleniyor. Hıdrellez günü kuzu veya oğlak kesilip, çeşitli yemekler hazırlanıyor. 
     Bazı bölgelerde ise bir gün öncesinden oruç tutularak karşılanan Hıdrellez gününde, ''Hıdırlık'' adı verilen mesire yerlerine gidilerek çeşitli eğlenceler düzenleniyor. 
     
     NİYET OYUNU VE MAYASIZ YOĞURT ÇALMA.. 
     Yörelere göre ''niyet çekme, baht çömleği, bahtiyar, bahtıbar'' gibi isimlerle anılan niyet oyunu, Hıdrellez'de gerçekleştirilen yaygın etkinliklerden biri... 
     Oyunda, bir testi ile getirilen su çömleğe konur. Su dolu çömleğin içine çeşitli takılar konulabileceği gibi, fesleğen, nane veya mantuvar çiçeği de konulabilir. Çömlek arife günü 5 Mayıs üstü bir örtü ile örtülerek bir gül ağacının dibine bırakılır. Küpün üzerine bir asma kilit koyulur ve kilitlenir. Ertesi günü tekrar biraraya gelen kızlar gül ağacının dibinden çömleği alırlar. Kilit açılır ve bir kişi, niyetleri çekmeye başlar. Niyetler çekilirken bir taraftan da maniler okunur. 
     Her mani çömleğe bıraktığı nişanı çıkanın bahtına kabul edilir. Oyun işaretler bitinceye kadar devam eder. Oyunda ''ümit, neşe, metanet, aşk, sevgi, şefkat, iyilik, kardeşlik, gurbet, vatan sevgisi'' gibi konuları içeren maniler söylenir. 
     Hıdrellez gününe ait yaygın inançlardan biri de yoğurt çalma geleneğinde kendini gösteriyor. Hıdrellez günü maya kullanmadan yoğurt çalınır. Yoğurdun tutması halinde eve Hızır'ın uğradığına inanılır. 
     
     ESKİŞEHİR'DE HIDRELLEZ KUTLAMALARI 
     Osmangazi Üniversitesi OGÜ Halkbilim Araştırma ve Uygulama Merkezi HAMER Müdürü Tekin Koçkar, AA muhabirine, İç Anadolu'da 5 Mayıs gecesi başlayan kutlamalarda, evlerde kıştan kalan eski ot yastıklar ile tahta parçaların çıkarılarak sokaklarda yakıldığını belirterek, yakılan ateşlerin üstünden atlamanın sağlık ve mutluluk getirdiğine inanıldığını kaydetti. 
     Hıdrelleze özgü inançlardan birinin, niyet yazılan bir kağıdın 5 Mayıs sabahında Porsuk Çayına atılıp dua edilmesi olduğunu anlatan Koçkar, şöyle devam etti 
     ''Eskişehir'deki Hıdrellez geleneğine göre, dileklerin gerçekleşmesi için 5 Mayıs gecesi gül dalının dibine, dileği simgeleyen bir eşya konulur veya gül dalına asılır. Evi olsun isteyen bir ev maketi yapar, çocuğu olmasını isteyen de içinde oyuncak bebek olan bir beşiki kurdeleye sarıp gül ağacının dibine koyar veya gül dalına asar. İnanışa göre Hızır ile İlyas peygamberlerin buluşmasını doğa izler ve o gün hiçbir dal ve yaprak kıpırdamaz.'' Koçkar, alçakgönüllüğü simgeleyen söğüt dalı ile kişilerin birbirinin başına dokunarak ''nasibin bol olsun'' dileğinde bulunmanın da yaygın bir gelenek olduğunu belirterek, kişilerin bu yolla alçakgönüllü olduklarını belirtmek istediklerini sözlerine ekledi. 
     
</TEXT>
</DOC>
