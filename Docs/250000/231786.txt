<DOC>
<DOCNO> 231786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur24.html </URL>
<DATE> 2004/04/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Antalya Valisi Antalya'ya Mars'tan bile turist getirmeliyiz 
</HEADLINE>
<TEXT>

     Antalya Valisi Alaaddin Yüksel, ''Eğer Mars'ta yaşayanlar varsa, oradan da Antalya'ya turist getirmeliyiz'' dedi. 
     Vali Yüksel, turizm haftası etkinlikleri kapsamında, sektör temsilcilerini kabul etti. Vali Yüksel, kabulde yaptığı konuşmada, turizmin çok önemli bir sektör olduğuna işaret ederek, turizmin dünü, bugünü ve yarınının mutlaka masaya yatırılması ve tartışılması gerektiğini söyledi. Yüksel, ''Antalya'da Turizm Haftası etkinlikleri, umarım bu doğrultuda gerçekleşir'' diye konuştu. 
     Turizmin, 20. yüzyılın en gözde sektörlerinin başında geldiğinin altını çizen Yüksel, turizmin ekonomiye katkısı ile Antalya'da sürdürülebilir turizmin bir kez daha gözden geçirilmesi gerektiğini söyledi. 
     Antalya'nın, Türk turizmindeki en önemli yere sahip olduğunu vurgulayan Yüksel, ''Antalya, turizmde sesini daha da yüksek çıkaran bir yer olmayı hak etmiştir. Antalya'nın başarısı, kentte ortak çalışma bilincinin gelişmiş olmasından kaynaklanıyor'' dedi. 
     Turizmde dünyanın hızlı bir rekabet ve kalite gelişimi içinde olduğuna işaret eden Yüksel, Antalya turizminin, üç unsuruyla öne çıktığını bildirdi. Yüksel, Antalya'da yüksek ahlak, çevre bilinci ve barışa sağlanan katkı ile turizmin daha da değer kazandığını ifade ederek, Antalya'nın her insan için önemli bir cazibe merkezi olduğunu söyledi. 
     Antalya'da hedeflerin büyütülmesi ve turizmin mutlaka 12 aya yayılması gerektiğini söyleyen Vali Yüksel, şöyle devam etti 
     ''Antalya öyle bir cazibe merkezi ki kimsenin ilgisiz kalamayacağı kadar güzel. Dünya dışında başka gezegenlerde insan varsa ve bir yere tatile gideceklerse, onlar da bavulunu alıp Antalya'ya gelirler. Mesela ben Marslı olsam tatile Antalya'ya gelirdim. Eğer Mars'ta yaşayanlar varsa, oradan da Antalya'ya turist getirmeliyiz. Antalya olarak başka gezegenlerle de turist alışverişi yapmalıyız. Hedefimiz bu olmalı.'' Antalya'ya bu yılın 3,5 aylık döneminde geçen yıla göre, yüzde 61 oranında daha fazla turist geldiğini belirten Yüksel, ''Dün gece saat 00.00 itibariyle Antalya'ya gelen turist sayısı 700 bini buldu. Bu, inanılmaz bir rakam'' diye konuştu. 
     Antalya'nın hedefinin bu yıl 6, 2005 yılında 7, 2010 yılında ise 12 milyon turist olduğunu ifade eden Yüksel, iç turizme de önem verilmesini istedi. 
     Yüksel, kendisini ziyaret eden turizmcilere yılda 2 milyon yerli turist beklediğini söyledi yerli turistin Antalya'ya çekilmesi için etkinlikler yapılmasını önerdi. 
     Vali Yüksel, turizmin son derece riskli ve sıkıntılı bir sektör olduğunu kaydederek, ''Tüm tehdit, tehlike, sıkıntı ve risklere rağmen bu sektöre yatırım yapan, bu sektörde çalışan, bu sektöre katkı yapan, turizm için vatandaşlık bilincini ortaya koyan herkese teşekkür ediyorum'' dedi. 
     Yüksel, Turizm Haftası dolayısıyla basın bülteni de yayınladı. 
     
</TEXT>
</DOC>
