<DOC>
<DOCNO> 210848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun12.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat "MGK kararı beklediğim bir karar" 
</HEADLINE>
<TEXT>

     KKTC Başbakanı Mehmet Ali Talat, Milli Güvenlik Kurulu'nun MGK dün yaptığı açıklamanın kendi düşünceleriyle örtüştüğünü belirterek, ''Beklenen bir açıklama, en azından benim beklediğim bir açıklama. Gerçekleri ifade eden bir açıklama'' dedi. 
     Başbakan Talat, mecliste A.A muhabirinin sorusu üzerine yaptığı açıklamada, MGK açıklamasının Türk hükümetine ışık tutacak bir tavsiye kararı olduğunu ifade ederek, ''Bence hükümet bunu olumlu şekilde değerlendirecektir. Hükümetin çizgisine destek veren bir karar gibi görünüyor. O yüzden MGK kararını ben olumlu olarak gördüm'' diye konuştu. 
     Talat, ''Bundan sonra nasıl bir süreç işleyeceğine'' ilişkin soruya karşılık, ''Bundan sonra görüşmelerin başlaması gerektiğini'' belirterek, ''Tabii bunun için önce BM Genel Sekreteri Kofi Annan'ın ikna olması gerekiyor, onun koşulları var'' ifadesini kullandı. 
     ''Annan, koşullarını değiştirmesi için mi ikna olması gerekiyor'' sorusu üzerine de Talat, şöyle konuştu ''Koşullarını formüle ederken elbette ki bir kısım düzenlemeler yapabilir. Ama bu koşulları illa da değiştirme değil. Tarafların kabul edeceği bir tarihte ki, bu elbette ki 'Kıbrıs'ın Avrupa Birliği üyeliğinden önce olması gerekiyor, en azından Kıbrıs Türk tarafı açısından bu böyle ve Türkiye tarafından bu böyle. Bir referandum, bu referandumunun nitelikleri, referandumun kapsamı vesaire üzerinde değerlendirmeler yapılabilir. Ama sonuç olarak bir referandumla bu işin sonuçlandırılması Kofi Annan'ın en önemli şartlarından birisidir ve Türk tarafının bunu karşılaması bence kendi menfaati icabıdır. Bunu nasıl karşılayacak, bu konuda görüşlerimiz var, bunları değerlendirdik. Türkiye ile de değerlendirdik. İlerleyen süreç içerisinde etkisini ve yönlendirici gücünü görmüş olacağız önerilerimizin.'' Başbakan Talat, hükümetin öncelikli gündeminin Kıbrıs sorunu olduğunu belirterek, hükümetin Kıbrıs sorunuyla bağlantılı olarak AB süreciyle de karşı karşıya olduğunu söyledi. AB sürecinin, Kıbrıs sorununun çözümü kadar zor bir süreç olduğuna işaret eden Talat, bunun için çok çalışmaları gerektiğini kaydetti. Talat, ''Bu hükümetin ve bu meclisin en önemli görevi sanıyorum ki, bu ikisidir Kıbrıs sorununun çözümü ve Kıbrıs Türk tarafının kurucu devlet olarak AB'ye hazırlanması ve bunu başarması'' dedi. 
     
     PAPADOPULOS'A ''ESNEK OL'' ÇAĞRISI 
     Talat, bir soru üzerine, Kıbrıs Rum yönetimi lideri Tasos Papadopulos'a, ''masaya gelmek için artık nazlanmaması'' çağrısı yaptı. 
     Kıbrıs sorununa çözümün, Annan planı zemininde görüşmeler yoluyla bulunacağını ve Genel Sekreter'in şartlarının karşılanması yoluyla olacağını kaydeden Talat, ''Genel Sekreterle bu şartların düzenlenmesinin kısa bir müzakeresi gerekebilecek. Bu konuda esnek olmasını istiyorum. Çünkü sorunun çözümü bir taraflı olmaz, iki taraflı olacak. O bakımdan Papadopulos'un bu konuda esneklik göstermesi gerekiyor'' diye konuştu. 
     
</TEXT>
</DOC>
