<DOC>
<DOCNO> 219638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/magazin/mag01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi moda Charlize 
</HEADLINE>
<TEXT>

   Oscar'lı yıldız fiyatını artırdı, Nicole Kidman ise 'yaşlı' olduğu için gözden düştü 
      
   Oscar kazandıktan sonra film yapımcılarını peşinden koşturmaya başlayan Charlize Theron yeni bir bilimkurgu filmi için anlaşma imzaladı. 'Modası geçen' Oscarlı Nicole Kidman ise, 'Yaşlısın' denilip, rol alacağı filmin kadrosundan çıkarıldı. 
   İnternetteki "eonline" ve "imdb" sitelerine göre, sinemada şimdi moda Güney Afrikalı güzel Charlize Theron. Oscar gecesinde göz kamaştıran Theron, 'Cani' Monster filmindeki rolüyle "En İyi Kadın Oyuncu" dalında ödülünü kazanmasının ardından popülaritesini iyiden iyiye arttı. Film başına fiyatını 10 milyon dolara çıkararak Hollywood'un en çok kazananları arasına giren Theron, "Aeon Flux" adlı filmde tıpkı "Lara Croft" gibi dövüşecek. Geçen yılın Oscar'lı yıldızı Kidman ise giderek gözden düşüyor. Kidman, John Le Carre'ın eserinden beyazperdeye uyarlanacak 'The Constant Gardener' filminin kadrosundan çıkarıldı. Yönetmen Fernando Meirelles, 36 yaşındaki Kidman'ın 'Tessa Quayle' rolü için yaşlı olduğuna karar verip yerine yakın arkadaşı Naomi Watts'ı seçti. 
   
</TEXT>
</DOC>
