<DOC>
<DOCNO> 247647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/gun02.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta rehin Türk bilmecesi 
</HEADLINE>
<TEXT>


DIŞ HABERLER SERVİSİ, HATAY DHA 

Irak'ta kaçırılan Türk kamyon şoförü Bülent Yanık ile Mısırlı Viktor Tevfik Jerges'in, dün, önce salıverildikleri, ancak daha sonra da, halen Irak'ta bulundukları ve yakın bir zamanda serbest bırakılacakları açıklandı. 
Arabuluculuk yapan ve adının açıklanmasını istemeyen bir kişi dün Yanık ve Jerges'in salıverildiğini bildirdi. Arabulucu ayrıntılı bilgi vermezken, Irak Türkiye Büyükelçiliği'nden bir yetkili, Yanık'ın serbest bırakıldığını medyadan öğrendiklerini söyledi. 
Yanık'ın serbest bırakıldığı haberi ailesinin yaşadığı Reyhanlı'nın Konuk köyünde büyük sevinç yarattı. Süreyya Yanık, "Kocamın serbest kaldığı haberiyle dünyalar benim oldu. Onu bir daha Kuveyt'e veya Irak'a göndermeyeceğim" dedi. Yanık ailesinin oturduğu ev de ziyaretçi akınına uğradı. Reyhanlı Kaymakamlığı da hastalığı nedeniyle yatağa düşen anne Döne Yanık'ın 75 tedavi masraflarını üstlendi. 

Emin değiller 
Ancak akşam saatlerinde aynı arabulucu, Yanık ve Jerges'in halen Irak'ta tutulduğunu söyledi. AFP Haber Ajansı'na konuşan arabulucu, "Bana rehinelerin serbest bırakıldığını söyleyen kişiler artık bundan emin değil. Rehinelerin yakın zamanda serbest bırakılacağını düşünüyorum" dedi. 


</TEXT>
</DOC>
