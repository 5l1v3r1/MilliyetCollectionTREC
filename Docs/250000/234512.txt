<DOC>
<DOCNO> 234512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/ekonomi/eko01.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler bugün sahada yarın borsada kapışacak 
</HEADLINE>
<TEXT>

   Şampiyonluğa giden yolu belirleyecek ligin en kritik maçında Beşiktaş ya da Fenerbahçe'nin alacağı üç puan, hem takımı şampiyonluk potasına sokacak hem de borsada hisselerine yansıyacak 
      Orhan Tekeoğlu 
   
   Türkiye, Beşiktaş ve Fenerbahçe arasındaki ligin en kritik derbi maçına kilitlenirken, her iki takımın hissedarları da borsadaki kazanç ya da kayıpların hesaplarını yapıyor. Derbi maçını kazanacak olan takım üç puan ve şampiyonlar liginin, hissedarlar ise borsadaki kazançların hayalini kurmaya başladı. 
   İlk yarı sonunda Fenerbahçe'den 9 puan önde olmasına rağmen, ikinci yarıda aldığı başarısız sonuçlarla hem şampiyonlar liginden hem UEFA kupasından elenen hem de ligde Fenerbahçe'nin beş puan gerisine düşen Beşiktaş, kötü gidişine bugün İnönü'de son vermek isteyecek. Beşiktaş bu maçta alacağı üç puanla 65 puana yükselerek bir yandan şampiyonluk potasına girecek, diğer yandan 19 Şubat'tan bu yana yaklaşık iki ayda yüzde 38.41 değer kaybeden hisselerine de prim yapma şansı getirecek. 19 Şubat'ta 34.750 liraya kadar yükselen Beşiktaş hisseleri 22 Nisan'da 21.400 liraya indi. 
   
   Fener borsada az hasarlı 
   Şampiyonluğun en büyük adaylarından Fenerbahçe ise, derbi maçıyla önce en yakın takipçisi olan Trabzonspor arasındaki puan farkını korumak, sonra da Beşiktaş'ı yenerek 70 puanla yerini garantilemek isteyecek. Derbi maçının sonucunu sadece taraftar değil, halka arzlarda Fenerbahçe ve Beşiktaş hissesi alan yatırımcılar da merak ediyor. 
   10.500 liradan halka arz edilen ve 20 Şubat'ta işlem görmeye başlayan Fenerhahçe hisseleri derbi öncesi 12.300 lira ile halka arz fiyatının üstünde seyretmesine rağmen, 23 Şubat'ta çıktığı 14.400 liraya göre yüzde 14.58 değer kaybetti. 
   
   Fener'in 35 bin, Beşiktaş'ın 7.884 hissedarı var    Fenerbahçe, spor klüpleri arasında halka arzda en çok hissedarı olan takım. Bu yıl şubat ayı içinde Fenerbahçe'nin halka arzından 35.112 kişi hisse senedi alırken, 2002 yılın şubat ayında halka açılan Beşiktaş'tan ise 7.884 kişi hisse senedi aldı. Fenerbahçe'nin halka arzından kasanına 30 milyon 30 bin dolar girerken, Beşiktaş'ın kasasına ise 18 milyon 733 bin dolar girdi. 
   
   Beşiktaş Halka arz tarihi Şubat 2002 Ödenmiş sermaye 2.2 trilyon Hisse fiyatı 21.400 Piyasa değeri 46.6 trilyon Yatırımcı sayısı 7.884 Halka arz geliri 18.7 milyon dolar 
   
   Fenerbahçe Halka arz tarihi Şubat 2004 Ödenmiş sermaye 25 trilyon Hisse fiyatı 12.300 Piyasa değeri 307.5 trilyon Yatırımcı sayısı 35.112 Halka arz geliri 30 milyon dolar 
   
   
</TEXT>
</DOC>
