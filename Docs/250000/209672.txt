<DOC>
<DOCNO> 209672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Özgüvenimiz için galibiyet önemliydi... 
</HEADLINE>
<TEXT>

     Fenerbahçe Teknik Direktörü Christoph Daum, kısa bir hazırlık döneminin ardından Çaykur Rizespor ile yaptıkları tekrar maçının takımın özgüveni açısından önem taşıdığını belirterek, ''Galip bitirmemiz bu açıdan önemliydi'' dedi. 
     Daum, maçtan sonra düzenlediği basın toplantısında, bu galibiyetle ligin ilk yarısını ikinci sırada tamamladıklarını ifade ederek, şöyle konuştu 
     ''Baskılı oynadık. 2-0'dan ve ilk kırmızı karttan sonra tempomuz düştü. Rakibimiz daha iyi oynadı. Çaykur Rizespor'un golünden sonra da uyanmasını bildik ve 2 gol daha attık. Bugün duran toplar çok tehlikeliydi. Nobre iyi bir başlangıç yaptı. Kısa bir süre takımla birlikte olduğu için saha içindeki arkadaşlarıyla anlaşması ileride daha iyi olacaktır. Beşiktaş ile olan puan farkı fazla, işimiz zor. Bunu biliyoruz. Ama pes etmeden mücadelemize devam edeceğiz.'' İkinci yarıda oyundan aldığı Tuncay'ı yüzündeki sakatlığı henüz geçmediği için riske etmemeyi düşündüğünü dile getiren Alman çalıştırıcı, ikinci yarıda oyuna giren Serhat'ın da başarılı bir performans gösterdiğini ve ilerleyen haftalarda ilk 11'de yer alabileceğini kanıtladığını söyledi. 
     
     ''TAKIMA GÜÇ KATACAK OYUNCULARI ALMAYI UMUT EDİYORUM'' 
     Alman teknik adam, transfer sezonu bitene kadar sarı-lacivertli takıma güç katacak transferlerin yapılacağına olan umudunun da devam ettiğini kaydetti. 
     Orta sahadan forveti besleyecek bir oyuncuyu transfer etmenin takıma çok faydalı olacağını vurgulayan Daum, ''Orta sahanın oyuncularının savunmaya katkısı var. Ama forvetin arkasını doldurmada zorluk çekiyorlar. Ümit zaten savunma oyuncusu. Rebrov ve Aurelio'nun yeri de orası değil. Bu bölgeye yeni bir oyuncu alsak bana göre daha iyi olur'' diye konuştu. 
     Christoph Daum, İstanbulsporlu oyuncu Mehmet Yozgatlı'nın transfer listesinde bulunduğunu dile getirdi. 
     Daum, sürekli Rüştü transferinin gündeme getirilerek, takımdaki mevcut kalecilerinin konsantrasyonun bozulabileceğinin hatırlatılması üzerine de ''Ortega konusunun sürmesi takımı etkilemişti. Bunu engelleyemezsiniz. Medyada bu her zaman olur. Oyuncularımın her şeye hazırlıklı olması lazım. Yiyecekleri mermiye karşı gelebilmeliler. Avcı, ateş ettiği zaman yanındaki köpeği korkup kendini çekmez. Ben de oyuncularımın bu şekilde hareket etmesini istiyorum. Her iki kalecimiz de çok iyi. Gelecek vaat ediyorlar'' şeklinde konuştu. 
     Fenerbahçe'nin yanı sıra Galatasaray ve Beşiktaş'ta da her sezon şampiyonluk beklentisi olduğunu ifade eden Alman çalıştırıcı, ''Bu kulüplerde oynayan futbolcular, bunun bilincinde olup, bu baskıyla yaşamayı öğrenmeliler. Ben zor anlarımda hiçbir zaman ağlamayı tercih etmedim, kollarımı sıvayıp işimi daha iyi yapmaya çalıştım. Bunu da oyuncularıma aşılamaya çalışıyorum. Elimizde her ne kadar iyi bir kadro olsa da oyuncular her şeyini ortaya koymazlarsa yine şampiyon olamazsınız'' dedi. 
     
     KARAMAN ''BEKLEMEDİĞİMİZ BİR YENİLGİ OLDU'' 
     Çaykur Rizespor Teknik Direktörü Hikmet Karaman ise Fenerbahçe karşısında beklemedikleri bir mağlubiyet aldıklarını belirterek, ''Yan toplardan yediğimiz gollerle maçı yitirdik'' dedi. 
     Maçın hakemi Bülent Demirlek'in verdiği 2 kırmızı kart kararının da yanlış olduğunu savunan Karaman, şunları söyledi ''İlk 15 dakika taraftarın tezahüratı Fenerbahçe'yi canlı, bizi ise heyecanlı yaptı. Kürşat'ın kaptırdığı bir top sonucunda penaltı ve gol oldu. Kırmızı kart gördük. Büyük bölümünü 10 kişi oynadığımız maçta 2-1 yakaladık. Bireysel hatalardan yediğimiz gollerle yenildik'' diye konuştu. 
     Karaman, Nobre'nin attığı 2. golü eliyle attığını gördüğünü de sözlerine ekledi. 
     
     TOMAS CEZALI 
     Fenerbahçe'nin savunma oyuncusu Tomas, Çaykur Rizespor karşısında gördüğü sarı kartla ligin ikinci yarısında İstanbulspor ile yapılacak maçta cezalı duruma düştü. 
     Sarı-lacivertli takımla ilk resmi maçına çıkan Nobre, gerek yöneticiler, gerekse takım arkadaşlarından performansıyla tam not aldı. 
     Fenerbahçeli yönetici Hakan Bilal Kutlualp, yine de Nobre'nin ilk maçla değerlendirilmesinin yanlış olabileceğini vurgulayarak, ''Ben bu konuda hep Giunti'yi örnek gösteriyorum. İlk geldiğinde beğenmemiştim, ama şimdi nasıl oynadığını görüyoruz. Nobre bugün iyiydi. Ama peşin hükümle olmamak lazım'' dedi. 
     Bu arada Fenerbahçe, İstanbulspor maçı hazırlıklarına yarın sabah yapacağı antrenmanla başlayacak. 
     
</TEXT>
</DOC>
