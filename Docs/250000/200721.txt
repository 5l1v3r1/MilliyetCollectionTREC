<DOC>
<DOCNO> 200721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur65.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Karşı Pencere" filminin galası yapıldı 
</HEADLINE>
<TEXT>

     Ferzan Özpetek'in yurtdışında pek çok ödül alan Türk, İtalyan, İngiliz ve Portekiz ortak yapımı ''Karşı Pencere'' filminin Türkiye galası, Beyoğlu Emek Sineması'nda yapıldı. 
     Filmin gösterimi öncesinde basın mensuplarının sorularını yanıtlayan Özpetek, filmin izleyiciden ne tepki alacağını kestiremediğini ifade ederek, ''İnşallah iyi gider. Umut ediyor insan, ama belli olmuyor tabii. Biz bu filmi yaparken çok keyif aldık. İnşallah hoşunuza gider'' diye konuştu. 
     Ferzan Özpetek, filmin kısa süre sonra ABD ve bazı başka ülkelerde de gösterime gireceğini sözlerine ekledi. 
     Filmin başrol oyuncularından Serra Yılmaz da, izleyiciden iyi tepki beklediklerini ifade etti. 
     Bir basın mensubunun, filmin yurtdışında çok sayıda ödül almasıyla ilgili sorusu üzerine de Yılmaz, ''Yurtdışı ya da yurtiçi diye bir ayırım yapmıyorum. Ödülün büyüğü, küçüğü diye bir şey de söz konusu değil. Sokakta sizi kutlayan seyirci de bir ödüldür'' dedi. 
     Gecede daha sonra filmin gösterimine geçildi. 
     Kültür ve Turizm Bakanı Erkan Mumcu da Karşı Pencere filminin galasına bir kutlama telgrafı gönderdi. 
     Galaya, sanatçılar Bedri Baykam, Ali Poyrazoğlu, Deniz Türkali, Atıf Yılmaz, Pelin Batu, Ayşegül Aldinç, Meltem Cumbul ve Genco Erkal'ın da aralarında bulunduğu çok sayıda kişi katıldı. 
     Başrollerini Giovanna Mezzogiorno, Massimo Girotti, Raoul Bova, Filippo Nigro ve Serra Yılmaz'ın paylaştığı film, yurtdışında En İyi Film, En İyi Erkek ve Kadın Oyuncu, En İyi Yönetmen dallarında, aralarında ''David Di Donatello'', ''Yabancı Basın Birliği Altın Küre '', ''İtalyan Sinema Eleştirmenleri Birliği Nastro D'argento ''nun da bulunduğu pek çok ödülün sahibi olmuştu. 
     
</TEXT>
</DOC>
