<DOC>
<DOCNO> 245748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun24.html </URL>
<DATE> 2004/06/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İran'da Meclis Başkanlığı'na Haddadadil seçildi... 
</HEADLINE>
<TEXT>

     İran'da Meclis Başkanlığı'na muhafazakar Gulamali Haddadadil seçildi. 
     İran resmi haber ajansı İRNA'nın haberine göre, bugün yapılan oturumda 290 sandalyeli mecliste 259 milletvekili oy kullandı. 
     Tahran milletvekili Haddadadil, 226 oyla bir yıllığına meclis başkanı seçildi. 
     Oturumda, Kirman milletvekili Rıza Bahoner meclis başkanı birinci yardımcılığına, Gazvin milletvekili Muhammed Hasan Ebuturabiferd meclis başkanı ikinci yardımcılığına getirildi. 
     
     İLK SİVİL MECLİS BAŞKANI 
     Muhafazakar İslami İran Kalkınmacıları Partisi İİKP milletvekili 59 yaşındaki Haddadadil'in seçilmesiyle, 1979 yılındaki İslam Devrimi'nden bu yana Meclis Başkanlığı'na ilk kez din adamı olmayan sivil bir kişi getirilmiş oldu. 
     Reformcuların çoğunlukta olduğu 6. mecliste azınlık muhafazakar grubun lideri Haddadadil'in kızı, dini lider Ayetullah Ali Hamaney'in oğluyla evli. 
     Tahran Üniversitesi felsefe ve edebiyat profesörü Haddadadil, hedeflerinin İran'ı ''İslam dünyasının Japonya'sı'' yapmak olduğu iddiasında bulunuyor. 
     İslam Devrimi'nden sonra 20 Şubat'ta yapılan seçimle belirlenen 7. meclis, muhafazakar Anayasayı Koruyucular Konseyi'nin AKK reformcuların seçime girmesini engellemesi üzerine muhafazakarların denetimine geçmişti. 
     Haddadadil, 29 Mayıs'ta yapılan oturumda geçici başkanlığa getirilmişti. 
     
</TEXT>
</DOC>
