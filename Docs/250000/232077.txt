<DOC>
<DOCNO> 232077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo23.html </URL>
<DATE> 2004/04/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Inter'de Zaccheroni gidici, Capello veya Mancini geliyor... 
</HEADLINE>
<TEXT>

     İtalyan spor gazeteleri, FC Inter'in UEFA Kupası'dan elenmesinin ardından, sezon sonunda teknik direktör Alberto Zaccheroni'nin görevine son verileceğine artık kesin gözüyle bakıyor. 
     La Gazzetta dello Sport Gazetesi, FC Inter'in halen AS Roma'yı çalıştırmakta olan Fabio Capello ile görüşmeler yaptığını manşete taşırken, Corriere dello Sport Gazetesi ise Zaccheroni'nin yerine SS Lazio'nun teknik direktörü Roberto Mancini'nin getirileceğini ileri sürdü. 
     Gazete, bugün ilk sayfayı siyah-mavililerin yeni bir teknik direktör arayışına ayırarak, ''Capello-Inter Temas'' diye manşet atarken, iç sayfadaysa, ''Inter'in yeni gözdesi Capello'' denildi. FC Inter'in sahibi Massimo Moratti'nin Capello ile 2 kez görüştüğü bildirildi. 
     Haberde, Capello'nun ise FC Inter'in başına geçmek için Samuel ve Emerson'un transferinin yanısıra, ciddi bir proje istediği kaydedildi. 
     Gazetenin değerlendirmesine göre FC Inter için ikinci bir alternatif ise Roberto Mancini. Siyah-mavili kulübün, her olasılığa karşı Erikkson, Prandelli ve Del Neri nezdinde zemin yoklamayı da ihmal etmediği ileri sürüldü. 
     Ancak Corriere dello Sport'a göre ise FC Inter'in başına Mancini'nin getirilmesi olasılığı daha güçlü. Bunun en önemli nedeni ise Mancini ile Moratti arasındaki dostluk ilişkisine dayandırılmakta. 
     Gazete, Zaccheroni'nin geldiği son noktayı şu cümlelerle özetledi 
     ''Ne şampiyonluk kazanılabildi, ne Avrupa Şampiyonlar Ligi, ne İtalya Kupası, ne de UEFA Kupası. Elde var sıfır. Hayır, yalnızca ligde 4. sırayı alarak gelecek sezon Avrupa Şampiyonlar Ligi'ne katılmayı garantileme olasılığı var. Zaccheroni'nin geleceği yalnızca bunu başarmaya bağlı. Bu hedefi de tutturamazsa gidici. 
     Bunu ona hiç kimse söylemese de herkes artık anlamış vaziyette. Kendisi pek kaygılı görünmüyor. Ama mesleğinin risklerini de iyi biliyor. Sözleşmesi gelecek sezonu da kapsıyor. Fakat o sözleşme, her an yırtılıp atılabilecek olan bir kağıt parçasından ibaret. FC Inter, o sözleşmeyi gözünü kırpmadan yırtabilecek bir kulüp.'' FC Inter, İtalya Ligi'nde tam 15 yıldır şampiyonluğa hasret. Moratti'nin 18 Şubat 1995'te satın aldığı ve büyük yatırımlar yaptığı FC Inter'in bu dönemdeki en önemli başarısı 1997-98 sezonundaki UEFA Kupası şampiyonluğu oldu. Moratti döneminde takımda 10 teknik adam görev yaptı. 
     
</TEXT>
</DOC>
