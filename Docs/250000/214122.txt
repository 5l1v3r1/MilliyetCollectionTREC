<DOC>
<DOCNO> 214122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur09.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kadını kurtaranlar anlatıyor... 
</HEADLINE>
<TEXT>

     Ankara Sivil Savunma Arama-Kurtarma Ekibi Üyesi Niyazi Özbek, Yasemin Yaprakçı ile konuşmaları sırasında kendisine ''Yeter ki beni kurtarın, sizi çaya bekliyorum'' dediğini belirtti. 
     Özbek, AA muhabirine yaptığı açıklamada, bölgede sürekli sismik cihazlarla dinleme ve arama çalışmaları yaptıklarını kaydetti. 
     Bölgedeki alanı daraltarak yoğunlaştırdıkları çalışmalarda merdiven boşluğu üzerinde durduklarını vurgulayan Özbek, bu noktada çok titiz bir çalışma yürüttüklerini vurguladı. 
     Sürdürülen çalışmada Yaprakçı'nın kısık sesini duyduklarını ve o bölgeye yoğunlaştıklarını ifade eden Özbek, kurtarma sırasında yaşananları şöyle anlattı 
     ''Çok az sesi çıkıyordu. Duvarlara tırnaklarıyla vurarak yerini tespit etmemize yardımcı oldu. Biz de bölgede çok iyi organize olarak çalışma yaptık. Yerini tam olarak tespit ettik. Kolonların arasına sıkışmıştı. Bulduğumuzda çok kötü durumdaydı. Yaprakçı'nın yakınlarında iki, bir tane de üzerinde ceset vardı, bu durumda yaklaşık 7 gün geçirmiş. Orada kendisine bir hayat üçgeni oluşturmuş.'' Çalışmayı yürüten arkadaşlarıyla birlikte, Yaprakçı'ya moralini yüksek tutabilmek amacıyla güzel şeyler söylemeye çalıştıklarını belirten Özbek, ''Böylece Yaprakçı'nın motivasyonunu sağlayarak daha dinç ve dayanıklı kalmasını sağlamaya çalıştık. Çok sakindi bu da bizi çok rahatlattı. Hiç merak etmemesini kısa zamanda kurtaracağımızı söyledim. O da bana, Yeter ki beni kurtarın, sizi çaya bekliyorum dedi'' diye konuştu. 
     Özbek, Yaprakçı'ya zarar gelmemesi için toprağı tırnaklarıyla kazdıklarını ve taşları elleriyle topladıklarını belirterek, ''Sonuçta hiç bir zarar gelmeden kurtarmayı başardık. Kızını ve eşini sordu. Eşiyle görüştürdük. Bu, onu daha da cesaretlendirdi. Daha da iyi duruma geldi'' dedi. 
     
     TOPRAĞI ELLERİYLE KAZDILAR 

     Yaprakçı'nın bulunduğu kısmın dar olması nedeniyle çevresinin genişletilmesi için yoğun çaba harcandı. 
     Bitkin olması nedeniyle ekipler kurtarma çalışmasını sürdürürken Yaprakçı'yı fazla konuşturmamaya çalıştı. 
     Çalışmaların sürdürüldüğü bölgede toplanan ekipler, Yasemin Yaprakçı'yı zarar vermeden çıkarabilmek için adeta toprağı elleriyle kazarken, ayağının üzerinde bulunan büyük beton bloğun kesti. 
     Ayakları kiriş altında sıkıştığı için yaklaşık 3 saatlik çalışmayla enkazdan güçlükle çıkarılan Yaprakçı'ya serum ve ardından oksijen maskesi takıldı. 
     Yetkililer, oldukça bitkin bulunan Yaprakçı'nın kendisine ilk ulaşıldığında su istediğini belirterek, Yaprakçı'nın ağzının suyla ıslatıldığını bildirdiler. 
     Bir gün önce aynı saatlerde Muhammet Kalem'in ardından bugün de Yasemin Yaprakçı'nın canlı olarak çıkarılmasıyla görevliler büyük sevinç yaşarken, bazıları gözyaşlarına hakim olamadı. Çevreye toplanan vatandaşlar kurtarma çalışmalarını alkışlarıyla kutladı. 
     Konya Numune Hastanesi'ne kaldırılan Yaprakçı'nın oldukça bitkin ancak bilincinin açık olduğu bildirildi. 
     Yaprakçı'nın hızlı bir şekilde tedavi altına alınması için olay yerinden hastaneye kadar trafik akışı kontrollü olarak sağlanırken, hastane çevresinde olası izdihama karşı yoğun güvenlik önlemleri alındı. 
     
     "SU SU" DİYE BAĞIRIRKEN BULUNDU 

     Enkaz altındaki, kurtarma ekiplerine Yasemin Yaprakçı'nın ''su, su'' diye bağırması üzerine bulunduğu öğrenildi. 
     Olayı duymasının ardından olay yerine koşan eşi Halil Yaprakçı ile telsizle görüştürülen Yasemin Yaprakçı'nın ''Ben iyiyim, beni merak etme'' diye seslendi. Yasemin Yaprakçı, eşi ve 1,5 yaşındaki çocuğu Bahar'ın hayatta olup olmadığını öğrenmek için sorular yöneltti, hayatta olduklarını öğrenince rahatladı. 
     Konya'da çöken bina enkazından yaklaşık 6.5 gün sonra çıkarılan kadının helikopter ya da ambulans uçakla Ankara GATA'ya sevk edileceği bildirildi. 
     
</TEXT>
</DOC>
