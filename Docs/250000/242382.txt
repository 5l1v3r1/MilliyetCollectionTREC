<DOC>
<DOCNO> 242382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy03.html </URL>
<DATE> 2004/05/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AB, Türkiye'den 'din değiştirmeye hoşgörü' bekleyecek... 
</HEADLINE>
<TEXT>

     Avrupa ülkelerinde nüfus kağıtlarında genellikle din hanesi boş bırakılırken, Avrupa Birliği üyeliği sürecinde Türkiye'den de bu konuda adım atmasının bekleneceği belirtildi. Avrupa Konseyi Parlamenterler Meclisi Türk delegasyonu üyesi Ayşe Gülsün Bilgehan, Avrupalılar'ın gittikçe ateist olduklarını, din hakkındaki fikirlerinin değiştiğini belirterek, "Din değişikliği hoşgörüyle karşılanıyor. Bu Kopenhag Kriterleri içinde de yer alacak" dedi. 
     AKPM Türk delegasyonu üyesi ve CHP Ankara Milletvekili Ayşe Gülsün Bilgehan, ANKA'nın sorularını yanıtlarken yeni YÖK Yasası ile imam hatiplere üniversite yolunun açılmasına ilişkin tartışmaların, bugüne kadar AKP hükümetine destek veren Avrupa ülkelerinde, "kırılma noktası" olarak değerlendirildiğini söyledi. Bilgehan, anayasa değişikliği sırasında AKP'nin kadın-erkek eşitliğinde geri durmasının bir çok Avrupa ülkesinde eleştirildiğini ifade ederek, "Ancak imam hatipler olayı daha da dikkat çekti. 
     Kuşkularımızda haklı mı çıkacağız dediler" şeklinde konuştu. 
     Bu yasa ile hedefin aslında daha çok din eğitimi vermek olduğunu kaydeden Bilgehan, "Ama devlet din eğitimi vermekle sorumlu değil. Bu biraz ailelerin yapması, biraz devlet dışındaki kuruluşların yapması gereken birşey. Ben çocuğuma din eğitimi veremiyorum demek çok tuhaf" dedi. 
     Bilgehan, Türkiye'de din anlayışıyla ilgili değişiklik yapmak gerektiğini, 7'inci yüzyılın din anlayışıyla 21'inci yüzyılın din anlayışının değiştiğini ifade ederek, şunları söyledi 
     "Avrupalılar gittikçe ateist oluyorlar. Din hakkındaki fikirleri de değişti. Din değişikliği hoşgörüyle karşılanıyor. AB üyeliği çerçevesinde, Türkiye'den istenen Kopenhag Kriterleri içinde bu da yer alacak. Din üzerinde de reform yapmak gerekli." 
     
     DİN DEĞİŞİKLİĞİ İÇİN DAVA AÇMAK GEREKİYOR 

     Türkiye'de halen nüfus kağıtlarının "din" hanesine, nüfus müdürlüklerinde, kişiye sorulmadan genellikle "İslam" diye yazılırken, daha sonra nüfus cüzdanlarında din hanelerini boş bırakmak isteyenlerin veya din değiştirmek isteyenlerin nüfus idaresine dava açmaları ve dinlerini mahkeme kararıyla değiştirmeleri gerekiyor. Ancak Türkiye'de sosyal baskı nedeniyle çok az kişinin din değiştirmek amacıyla dava açtığı belirtiliyor. Avrupa ülkelerinde ise nüfus cüzdanlarının "din" hanesi genellikle boş bıkarılıyor. 
     
</TEXT>
</DOC>
