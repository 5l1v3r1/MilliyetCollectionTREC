<DOC>
<DOCNO> 240293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo03.html </URL>
<DATE> 2004/05/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yeraltında şampiyonluk kutlaması... 
</HEADLINE>
<TEXT>

     Zonguldak'taki Fenerbahçeli maden işçileri, yerin 200 metre altında 2 metre uzunluğundaki takımlarının bayrağını açarak, tezahüratta bulunup şampiyonluğunu kutladılar. 
     Özel Kömür İşletmesi maden ocağında çalışan Fenerbahçeli işçiler, takımlarının son maçını Malatyaspor ile yapmasının ardından işyerlerine getirdikleri iki metre uzunluğundaki bayrağı ocak içinde açarak, takımlarının ligdeki 15. şampiyonluğuna ulaşması dolayısıyla eğlendiler. 
     Yaklaşık 12 yıldır maden işçisi olarak çalışan 40 yaşındaki Şenol Çam, uzun yıllardır hasret kaldığı şampiyonluğa ulaşan Fenerbahçe'nin sadece yerüstünde değil, yeraltındaki taraftarlarını da sevince boğduğunu söyledi. 
     Maden Ocağının sahibinin de Fenerbahçeli olması nedeniyle kutlamalarına destek verdiğini belirten Çam, şöyle dedi 
     ''Dünyanın her yerinde taraftarlar Fenerbahçe bayrağı ile şampiyonluğu kutluyorlar. Biz de diğer taraftarlardan farklı olmak için yerin 200 metre altında kutlama yapma kararı aldık. Malatyaspor karşısında aldığımız 4-2'lik yenilgi bizi biraz hüzünlendirse de yerüstünde başladığımız şampiyonluk turunu yerin altında tamamladık. Takımımızın Avrupa'da alacağı başarılı her sonuç sonrasında da benzer kutlamaları yapacağız.'' İşçilerden 28 yaşındaki Serdar Aksoy da takımının şampiyonluğunu ilk kez yeraltında kutladığını, dünyada hiçbir taraftar kitlesinin kulüplerine kendilerinin yaptığı gibi yerin metrelerce altından destek vermediğini, Fenerbahçeli maden işçileri olarak da kulübün kendilerine üç yıldızlı forma hediye etmesini istediklerini kaydetti. 
     İşyeri Sahibi Selim Demir de taraftarı olduğu Fenerbahçe'nin şampiyon olmasının ardından işçilerinin kutlamalarına destek verdiğini, moral motivasyonu yükselen çalışanlarının da daha verimli hizmet etmeye başladıklarını belirtti. 
     
</TEXT>
</DOC>
