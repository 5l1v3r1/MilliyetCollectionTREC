<DOC>
<DOCNO> 205578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/soneko05.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak ile savaş ihtimali halinde ödeme planları hazırlıyor... 
</HEADLINE>
<TEXT>

     ABD Başkanı George W. Bush, Beyaz Saray yönetimi, Irak ile savaş ihtimali halinde 1991'deki Körfez Savaşı'ndaki 61 milyar dolara yakın olması beklenen masraflar için ödeme planları hazırlıyor. 
     Beyaz Saray yönetimi, savaşın bedelini tahmin etmenin erken olduğunu belirtmekle birlikte, askeri operasyon emri halinde devamlılık planlamasına başladı. 
     Beyaz Saray'ın yakında görevden ayrılacak ekonomi danışmanı Lawrence Lindsey, Irak ile savaş halinde ABD'nin gayri safi yurtiçi hasılasının GSYİH yüzde 1 ila 2'sine denk gelen 100 ila 200 milyar dolar harcayabileceğini hesapladı. 
     Beyaz Saray yönetimi yetkilileri, Irak ile savaşın mali faturasını 61 milyar dolar civarı hesaplasa da, askeri operasyonun ne kadar süreceğine bağlı olarak bu fiyatın önemli ölçüde değişebileceğini düşünüyor. 
     ABD'nin yasama organı Kongre'deki bütçe uzmanları, Irak ile savaşın ABD'ye ayda 9 milyar dolara malolabileceğini, operasyon sonrası da toplam maliyete 20 milyar dolar eklenebileceğini hesaplıyor. 
     Tabii ki, bu rakamlara, muhtemel savaş sonrası Irak'ın yeniden inşası maliyeti dahil değil. Beyaz Saray yönetimi, Birleşmiş Milletler'in gıda karşılığı petrol programını en azından geçici süreyle işletmeyi, böylece, müdahale sonrası petrol dolarlarının Irak'ın temel ihtiyaçlarının karşılanmasına gitmesini planlıyor. 
     Bush yönetimi, uluslararası hukuk uyarınca, Irak'ın petrol üretimini gıda karşılığı petrol programı dışında artırabilmenin, bu parayı Irak'ın yeniden inşasında kullanmanın yollarını arıyor. 
     ABD'nin Türkiye, Ürdün ve İsrail'e milyarlarca dolarlık yardım paketleri de hazırlaması gerekiyor. 
     





</TEXT>
</DOC>
