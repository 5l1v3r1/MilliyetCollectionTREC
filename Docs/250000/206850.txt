<DOC>
<DOCNO> 206850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a kar yağdı, trafik felç oldu... 
</HEADLINE>
<TEXT>

     İstanbul'da başlayan kar yağışı hayatı olumsuz etkiliyor. 
     Kent merkezinde saat 23.30 sıralarında başlayan kar yağışı, etkisini artırarak sürüyor. 
     Kar yağışı nedeniyle trafik olumsuz etkilenirken, Büyükçekmece, Avcılar ve Beylikdüzü'nde araçların rampalardan çıkmakta güçlük çektiği belirtildi. 
     Köprüler, viyadükler ve ana arterlerde oluşan buzlanma nedeniyle sürücüler uyarılırken, Karayolları ile belediye ekipleri buzlanma olan yerlerde tuzlama çalışmasına başladı. 
     
     YARIN AKŞAMA KADAR SÜRECEK 

     Meteoroloji İstanbul Bölge Müdürü Mustafa Yıldırım, ildeki kar yağışının öğleden sonra etkisinin azalacağını, ancak yarın akşama kadar aralıklarla devam edeceğini bildirdi. 
     Yıldırım, İstanbul'da hava sıcaklığının eksi 1 civarında olduğunu belirterek, bunun gece eksi 3, 4 dereceye kadar düşeceğini söyledi. 
     İstanbul'daki kar kalınlıklarının ise değiştiğini anlatan Yıldırım, şunları kaydetti 
     ''Şu an kar kalınlığı Şile'de 1, Sabiha Gökçen Uluslararası Havaalanı ve Göztepe'de 3, Atatürk Havalimanı, Sarıyer ve Kartal'da 5, Bahçeşehir'de de 13 santimetreye ulaştı. 
     Kar yağışı öğle saatlerinden itibaren etkisini azaltacak, ama yarın akşama kadar aralıklarla devam edecek. Bugün, yarın ve Perşembe günü İstanbul'da kuvvetli buzlanma bekliyoruz.'' 
     
     OKULLAR TATİL EDİLMEYECEK 

     İstanbul Valisi Muammer Güler, İstanbul'da gece saatlerinde başlayan kar yağışı nedeniyle okulların tatil edilmeyeceğini bildirdi. 
     Diyanet İşleri Başkanlığı'nın organizesiyle hacca giden ilk kafilenin Atatürk Havalimanı'ndaki uğurlama törenine katılan Güler, basın mensuplarının konuya ilişkin sorularını yanıtladı. 
     Güler, İstanbul'da yağan karın ulaşım bakımından bir sıkıntı yaratmadığını belirterek, okulların tatil edilmeyeceğini belirtti. 
     Ekiplerin geceden beri koordineli bir şekilde çalışmalarını sürdürdüğünü ve yollarda bir sıkıntı olmadığını ifade eden Güler, şöyle devam etti 
     ''Okullarla ilgili tatil kararı alınacaksa, bunu çocuklarımız evlerinden çıkmadan yapacağız. Ya bir gün önce saat 19.00'a kadar ilan edeceğiz ya da sabah saat 05.00'e kadar duyuracağız. Bu seneki prensibimiz budur. Bugün için bir sıkıntı yok.'' 
     
     BALIBEY EĞİTİMDE SIKINTI YOK 

     Bu arada İstanbul İl Milli Eğitim Müdürü Ömer Balıbey, meteoroloji yetkilileri ile dün akşam görüştüklerini ve kendilerine karın bugün 06.00 ile 10.00 saatleri arasında etkili olacağının, öğleden sonra da etkisinin azalacağının söylendiğini bildirdi. 
     İstanbul Büyükşehir Belediyesi'nin ana arterleri açık tutması nedeniyle okulların tatil edilmesine gerek görülmediğini vurgulayan Balıbey, ''Şu an okullarımızda herhangi bir sıkıntı yok. Dersler devam ediyor. Kar yağışı akşam saatlerine kadar sürecek olursa, durumu yeniden değerlendiririz. Yarına ilişkin tatil olup olmayacağına o zaman karar veririz'' dedi. 
     
     SABAH SAATLERİNDE 100 KAZA 

     İstanbul'da kar yağışı nedeniyle sabah saatlerinden itibaren 100'e yakın maddi hasarlı trafik kazası meydana geldi. 
     Emniyet yetkililerinden alınan bilgiye göre, kar yağışının aralıklı olarak sürdüğü kentte, özellikle sabah trafiğiyle birlikte yoğun kaza ihbarları gelmeye başladı. 
     Normal günlerden çok daha fazla kaza ihbarı yapıldığını belirten yetkililer, sabah saatlerinden itibaren maddi hasarlı 100'e yakın trafik kazası bildirildiğini ifade ettiler. 
     Kazaların genellikle E-5 Karayolu üzerinde ve kentin merkeze uzak bölgelerinde gerçekleştiğini belirten yetkililer, sürücüleri ''yağışlı havalarda daha dikkatli araç kullanmaları'' yönünde uyardılar. 
     Yetkililer, trafik yoğunluğunun ise daha çok köprü katılımlarında meydana geldiğini kaydettiler. 
     
     KAR, BOLU DAĞI'NDA ULAŞIMI ZORLAŞTIRDI 

     Ankara-İstanbul karayolunun ''Bolu Dağı'' kesiminde etkili olan kar yağışı ulaşımı olumsuz etkiliyor. 
     Bolu Trafik Bölge Müdürü İlhan Gündoğan, gece başlayan ve etkisini giderek artıran kar yağışının ulaşımı olumsuz etkilediğini belirtti. İlhan Gündoğan, şöyle konuştu 
     ''Kar zeminde tutmaya başladı. Özellikle gece yolculuğa çıkacak olan sürücüler dikkatli olmalı. Aracında zincir, takoz ve çekme halatı bulunmayan sürücüler yola çıkmamalı. Yola çıkan sürücüler ise araçlarında mutlaka, battaniye, el feneri, uyku tulumu, gıda maddeleri bulundurmalı. Yarın da kar yağışı bekliyoruz.'' Kar yağışının etkili olduğu Bolu Dağı'nda karayolları ekipleri aralıksız çalışıyorlar. 
     Sürücüler, karayollarına ait ışıklı panolar aracılığıyla kar yağışı ve sise karşı uyarılıyorlar. 
     
</TEXT>
</DOC>
