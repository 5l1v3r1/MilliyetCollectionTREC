<DOC>
<DOCNO> 210364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun30.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz savcı "2 Leedsli'nin ölümünde Türk polisinin de suçu var" 
</HEADLINE>
<TEXT>

     İstanbul'da 2 Leeds United taraftarının Nisan 2000'de bıçaklanarak öldürülmesiyle ilgili soruşturma açan İngiliz savcı, olayda Türk polisinin de sorumluluğu bulunduğunu öne sürdü. 
     Batı Yorkshire savcısı Davir Hinchliff, yaptığı soruşturmanın sonucunda, İstanbul'da cinayetle sona eren olayları, Türk futbol taraftarlarının düzenlediği ''organize bir tuzak'' olarak niteledi. 
     İngiliz Savcı, varılan bu sonucun ardından İngiltere Futbol Federasyonu ve UEFA'ya da birer yazı gönderildiğini ve futbol taraftarlarının bütün Avrupa'daki polis yetkilileri tarafından korunabilmesi için geniş işbirliği yapılmasının istendiğini de açıkladı. 
     Savcı David Hinchliff, bu konuda yeni bir talimatname hazırlanmasını ve bütün ülkelerden buna etkin destek istenmesini önerdiğini belirtti. 
     İstanbul'da Christopher Loftus ile Kevin Speight adlı taraftarların ölümüyle sonuçlanan olayın soruşturulması sırasında Türk polisinin işbirliğine yanaşmadığını iddia eden savcı, bundan böyle güvenlik koşullarından emin olmadıkça hiçbir maçın oynatılmaması gerektiğini savundu. 
     40 yaşındaki Christopher Loftus ile 35 yaşındaki Kevin Speight, maç öncesinde Taksim'de çıkan bir kavga sonucunda bıçaklanarak hayatını kaybetmişti. Olayla ilgili yargılanan Ali Ümit Demir, 15 yıl ağır hapis cezasına çarptırılmıştı. 
     
</TEXT>
</DOC>
