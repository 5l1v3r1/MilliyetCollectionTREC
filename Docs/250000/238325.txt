<DOC>
<DOCNO> 238325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun04.html </URL>
<DATE> 2004/05/08/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Irak'taki İngiliz askerleri hakkında yeni taciz suçlamaları... 
</HEADLINE>
<TEXT>

     Irak'ta görev yapan İngiliz askerlerine, hapishanedeki Iraklı tutuklulara tacizde bulunduklarına ilişkin yeni suçlamalar yöneltildi. 
     Kifa Talah adlı Iraklı mühendis, İngiliz Independent gazetesine yaptığı açıklamada, Eylül 2003'te İngiliz askerlerince 3 gün boyunca dövülmesinin ardından böbrek yetmezliği geçirdiğini belirtti. Gazete, Talah'ın, ''Askerler, etrafımızı çevirdikten sonra, kimin daha iyi tekme atarak bizi duvara yapıştıracağı konusunda birbirleriyle yarışmaya başladı. Dayağın ardından büyük kahkahalar atan askerler, bundan büyük zevk alıyormuş gibi görünüyordu'' şeklindeki ifadelerine yer verdi. 
     Talah'ın, gazeteye yaptığı açıklamada, kendisiyle birlikte tutuklanan mahkumlardan otel resepsiyon görevlisi Baha Musa adlı tutuklunun ise aldığı yaralar sonucu öldüğünü söylediği kaydedildi. 
     Talah'ın ifadelerinin, ölen mahkumların akrabalarının, yakınlarının kanunsuz olarak İngiliz askerlerince öldürüldüğü iddiasıyla Londra'da Yüksek Mahkeme'de açtıkları tazminat davalarının bir bölümünü oluşturacağı bildirildi. Yüksek Mahkeme'de görülecek davalar arasında, İngiliz askerlerince dövülerek öldürüldüğü iddia edilen otel resepsiyon görevlisi Musa'nın babası Davud Musa'nın açtığı davanın da bulunduğu ifade edildi. 
     Öte yandan İngiliz askerlerinin de hapishanelerdeki Iraklı tutuklulara taciz ve işkence yaptıkları iddialarını ilk kez gündeme getiren Mirror gazetesi, bugün birinci sayfada, bir askeri aracın arkasında, ağzı kanlar içinde kalmış bir Iraklıyı gösteren yeni bir fotoğraf yayımladı. Fotoğrafın, Iraklının dövüldüğünü gören bir İngiliz askerince Basra kentinde çekilerek gazeteye verildiği belirtildi. Fotoğrafı veren askerin, halen İngiliz ordusunda görevli olduğu ve korktuğu için askeri polise gidemediği kaydedildi. 
     
</TEXT>
</DOC>
