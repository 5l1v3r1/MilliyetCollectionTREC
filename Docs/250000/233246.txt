<DOC>
<DOCNO> 233246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur09.html </URL>
<DATE> 2004/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Beyoğlu'nda bir kişi bıçaklanarak öldürüldü 
</HEADLINE>
<TEXT>

     Geçtiğimiz hafta bar cinayetine sahne olan Beyoğlu'nda dün gece de bir genç bıçaklanarak öldürüldü. 
     AA muhabirinin aldığı bilgiye göre, Kalyoncu Kulluk Caddesi'nde bir kişinin bıçaklandığının bildirilmesi üzerine olay yerine giden polis ekipleri, yaralı halde buldukları Eren Pak'ı 20 , Taksim Eğitim ve Araştırma Hastanesi'ne kaldırdılar. Pak, burada yapılan müdahaleye rağmen kurtarılamadı. 
     Olay yerinde bulunan ve bir barda birlikte eğlendikleri ifade edilen Pak'ın arkadaşları Volkan K., Bülent P. ve Uğur Ç., alkolün de etkisiyle olay çıkarttı. 
     Bu kişilerden Volkan K. eline aldığı kırık şişeyle bir süre kimsenin kendisine yaklaşmasını istemedi. Bu kişinin elindeki şişe, arkadaşı Uğur Ç. tarafından alındı. Bu 2 kişi arasında da tartışma yaşandı. 
     Volkan K., Bülent P. ve Uğur Ç., gözaltına alınarak Beyoğlu İlçe Emniyet Müdürlüğü Asayiş Büro Amirliği'ne götürüldü. 
     Eren Pak'ın, arkadaşlarıyla birlikte eğlendiği barda, yabancı uyruklu bir kadın yüzünden tartıştığı bir bar görevlisi tarafından sokakta bıçaklandığı öne sürüldü. 
     Polis yetkilileri, olaya ilişkin aralarında bar görevlilerinin de bulunduğu çok sayıda kişinin gözaltına alındığını ve soruşturmanın sürdürüldüğünü bildirdiler. 
     
</TEXT>
</DOC>
