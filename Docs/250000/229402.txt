<DOC>
<DOCNO> 229402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur26.html </URL>
<DATE> 2004/04/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sığındığı evde öldü 
</HEADLINE>
<TEXT>

     Konya'da, akli dengesinin bozuk olduğu öğrenilen kişi, yardım istemek için sığındığı evde öldü. 
     Edinilen bilgiye göre, kimliği henüz belirlenemeyen ve akli dengesinin bozuk olduğu öğrenilen 60 yaşlarında bir erkek, merkez Karatay İlçesi Yeni Mahalle Dedekorkut Sokak'taki Gülizar Hakikat'in evine gelerek yemek istedi. 
     Yemekten sonra sokakta kalmaması için kendisini içeri alan Hakikat, söz konusu kişinin geceyi burada geçirmesine izin verdi. Bir süre sonra uyuyan yaşlıyı sabah ölmüş olarak bulan Hakikat, olayı polise bildirdi. 
     Ceset üzerinde ve olay yerinde inceleme yapan güvenlik güçleri şüpheli bir durumla karşılaşmadı. Ceset, Cumhuriyet Savcısı'nın talimatıyla kimlik tespiti ve otopsi için Konya Numune Hastanesi morguna kaldırıldı. 
     Mahalle sakinleri, ölen kişinin, yaklaşık bir aydır mahalledeki kullanılmayan hayvan barınaklarında gecelediğini, belediyenin bu yapıları yıkmasının ardından da dışarıda yatmaya başladığını söylediler. 
     
</TEXT>
</DOC>
