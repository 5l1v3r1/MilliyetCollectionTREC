<DOC>
<DOCNO> 202839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/guncel/gun05.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür'den Çevik Kuvvet'e eleştiri 
</HEADLINE>
<TEXT>
   Yere düşene tekme yok 
      ANKARA Milliyet 
   
   Emniyet Genel Müdürü Gökhan Aydıner, yeni görevlerine atanan il emniyet müdürlerine, toplumsal olaylarda Çevik Kuvvet'in çalışma yöntemiyle ilgili uyarılarda bulundu. Aydıner "Yere düşene artık tekme attırmak yok. Buna asla izin vermeyin" dedi. 
   Sezer'in onayladığı kararnameyle yeni göreve atanan 46 emniyet müdürü, üç günlük kurs için Ankara'ya çağrıldı. Değişik mesleki konularda bilgilendirme amacıyla düzenlenen toplantının açılışına katılan Aydıner, özellikle Çevik Kuvvet'in müdahale yöntemlerini eleştirerek şunları söyledi 
   
   Adliyeye gönderin 
   "Yasadışı eylemlere karşı önlem alınmasında Çevik Kuvvet'e görev verildiğinde bilgi verin. Kinle, hisle, duyguyla hareket edilmez. Akılla, mantıkla, bilimle hareket edilir. Tabii ki Çevik Kuvvet kendisine saldırı olursa kendisini koruyacak. Ancak yere düşene artık tekme atmak yok. Suçu olanı yakalayıp Adliye'ye gönderin." Aydıner, bu konuda Kızılay'da kısa süre önce yaşanan olayları örnek gösterirken, "Bekçiden kameraman yapılmış, yere düşeni tekmeleyince bu görüntü kamuoyuna çıktı. Diğer personelin terine saygısızlık yapıldı" dedi. 
   
   
   
</TEXT>
</DOC>
