<DOC>
<DOCNO> 240772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur05.html </URL>
<DATE> 2004/05/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
''Yıkım'' kararı verildi ama... 
</HEADLINE>
<TEXT>

     Zorkun Yaylası'ndaki 2 bin kaçak yapı için mahkemenin verdiği yıkım kararının ödeneksizlik nedeniyle uygulanamadığı bildirildi. 
     Osmaniye Valisi İsa Küçük, AA muhabirine yaptığı açıklamada, Türk toplumunda yaygın bir yayla geleneğinin bulunduğunu, özellikle yaz ayları sıcak ve nem oranı yüksek bölgelerde yaylaların nefes alınabilir tek mekanlar haline geldiğini belirtti. 
     Halkın yaylalara olan ilgi ve gereksiniminin orman tahribatını ve kaçak yapılaşmayı da beraberinde getirdiğini ifade eden Küçük, bunun en belirgin örneğinin Osmaniye'nin, yaz aylarında nüfusu 100 bini bulan Zorkun Yaylası'nda görüldüğünü bildirdi. 
     Haziran ayında okulların kapanmasından Eylül ayı ortalarına kadar konuk ağırlayan yaylalara çıkmaktan halkı hiç bir gücün alıkoyamayacağını belirten Küçük, şunları söyledi 
     ''Yaylalara olan ilgi nedeniyle sadece Zorkun'da kaçak olarak yapılmış yaklaşık 2 bin konut var. Bu konutların tamamı hakkında yargı tarafından verilmiş yıkım kararı var. Mahkeme, bu konutların ya yıkılarak ya da yıkılmadan idareye yani Orman İşletmesi'ne teslimini istiyor. 
     Orman İşletmesi bu konutları aldığında ne yapacak yıkmaya kalksa bunu karşılayacak ödeneği var mı Şu anda yaptığımız hesaplara göre yıkım ve enkaz kaldırılması yüz milyarlarca lirayı buluyor, bunu karşılayamayız. Yıkıp, enkazı kaldırdığımızı düşünelim, halkın yaylalara çıkmasını önleyebilir miyiz Bunu yapmak mümkün değil.'' Vali Küçük, mevcut konutların sahiplerine kiralanması ya da satılmasının da bir alternatif olduğunu, ancak mevcut hukuk sisteminin buna da izin vermediğini ifade etti. 
     
     ÇÖZÜM ÖNERİSİ 

     Vali Küçük, sadece Osmaniye'nin değil, tüm yayla bölgelerinin sorunu haline gelen orman işgali ve kaçak yapılaşmayı önlemenin mevcut durumda mümkün olmadığını, ''Turizm Bölgesi'' ilan edilmesini tek çözüm yolu olarak gördüğünü söyledi. 
     Küçük, konuşmasını şöyle sürdürdü 
     ''Antalya ve Kemer'deki orman içi tatil köyleri benzeri tesisler buralarda da kurulabilir. Bunun için Zorkun'un turizm bölgesi ilan edilmesi konusunda bakanlığa başvuruda bulunduk. Bu gerçekleştiği takdirde en azından doğa tahribi yapılmadan, medeni bir yapılaşma ile halkın gereksinimi giderileceği gibi kaçak yapılaşma ve orman tahribatı da önlenir.'' Zorkun'un kış ve kayak turizmine açılması çalışmalarının devam ettiğini belirten Küçük, burada yatırım yapacak olanlara yön vermek amacıyla kış mevsiminde sürekli kar ölçümleri yapıldığını hatırlattı. 
     
</TEXT>
</DOC>
