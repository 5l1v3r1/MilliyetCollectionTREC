<DOC>
<DOCNO> 206377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye işsizlikte OECD dördüncüsü... 
</HEADLINE>
<TEXT>

     Türkiye'nin, Ekonomik İşbirliği ve Kalkınma Örgütü OECD ülkeleri içinde işsizliğin en yoğun yaşandığı dördüncü ülke konumunda bulunduğu bildirildi. 
     Hak-İş tarafından hazırlanan raporda, işsizliğin tüm ülkelerin en önemli sorunlarının başında yer aldığı belirtilerek, 2003 yılı Ağustos ayı itibariyle işsizlik oranının OECD ülkelerinde yüzde 7.3, Avrupa Birliği'nde yüzde 8.8 ve Türkiye'de ise yüzde 10 olarak gerçekleştiği kaydedildi. 
     Raporda, Avrupa ülkelerinde 1960'lı yıllarda yüzde 3 düzeyinde olan işsizlik oranının 1970'ten itibaren düzenli bir artış göstererek yapısal bir problem haline geldiği ve 1997'de AB işsizlik ortalamasının en yüksek seviyesi olan yüzde 10.6'ya çıktığı ifade edildi. 
     Avrupa ülkelerinde 1998 yılından itibaren azalma eğilimine giren işsizlik oranının 1999'da yüzde 9.2, 2000'de yüzde 7.8, 2001'de yüzde 7.4, 2002'de yüzde 7.7 ve 2003 Ağustos ayı itibariyle yüzde 8.8 olarak gerçekleştiği vurgulanan raporda, Türkiye'de ise işsizlik oranının 2000'de yüzde 6.6, 2001'de yüzde 8.5, 2002'de yüzde 10.6 ve 2003 Ağustos ayı itibariyle yüzde 10 olduğu belirtildi. 
     Hak-İş'in raporunda, 2003 Ağustos ayı itibariyle OECD ülkeleri içinde Polonya, Slovakya ve İspanya'nın ardından işsizliğin en yüksek yaşandığı dördüncü ülkenin Türkiye olduğu ifade edilerek, ''Gelişmekte olan ülkelerde işsizlik, açık ve gizli işsizlik olarak ortaya çıkarken, faal nüfusun genelde önemli bir bölümü de gelişmiş ülkelere göre düşük verimlilikle çalışmaktadır'' denildi. 
     
</TEXT>
</DOC>
