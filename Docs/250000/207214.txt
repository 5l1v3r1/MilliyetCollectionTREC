<DOC>
<DOCNO> 207214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yazar/akyol.html </URL>
<DATE> 2004/01/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bir ''sosyolog''un portresi 
</HEADLINE>
<TEXT>

   
   EMRE Kongar''dan alıntılar yapacağım... Hürriyet''ten Ayşe Arman, Emre Kongar''a bazı gazeteci yazarlar hakkında ne düşündüğünü soruyor. 
   Kongar benim hakkında şunları söylüyor 
   "Militan bir milliyetçilikten, muhafazakar bir milliyetçiliğe evrimleşmiş. Bundan dolayı da saygı duyulması gereken bir yazar. Ama maalesef, fikir yürüttüğü konularda yeterince birikimi olmadığı için hem bilimsel anlamda hem siyasal anlamda çok sık yanlışlar yapıyor. Üstelik bazı temel metinleri -Huntington''ın kitabında söyledikleri gibi - ya anlamıyor ya da bilerek okura yanlış aktarıyor. Bu da çok kötü bir şey." 
   Bu düzeydeki laflara ben cevap vermeyeceğim. 
   Kongar''ın başka yazdıklarından alıntılar yapacağım sadece... 
   
   SAYIN Emre Kongar, 17 Nisan 2000 tarihli Cumhuriyet''te benim "Hariciler ve Hizbullah" adlı kitabımdan bahisle aynen şunları yazıyordu 
   "Akyol çalışmasında sadece ''Haricilik'' üzerinde değil, İslam tarihi ve İslamdaki şiddet ve terörün kökleri üzerinde genel olarak da duruyor. 
   İslam''ı anlamakta ve anlatmakta İbn Haldun''un kavramlarını da kullanan Akyol, ayrıntılı açıklama ve çözümlemelerini, günümüzde dinsel ve mezhepsel ideolojilerin işlevlerine işaret ederek kitabına son veriyor. 
   Hizbullah vahşetinin ortaya çıkmasından sonra ben bu sütunlarda iki kez, sağdaki yazar arkadaşlarımızın ciddi olarak bu konuya eğilmeleri ve ''özeleştirel açıdan'' olayı irdelemeleri önerisinde bulunmuştum. 
   Akyol bu kitabı ile, konunun sadece tarihsel ve dinsel, mezhepsel köklerini değil, günümüzdeki açılımlarını da irdeliyor. 
   Üstelik bunu büyük bir cesaretle yapıyor. 
   Bu çalışmasından dolayı Akyol''u kutluyorum ve kitabı herkese özellikle tavsiye ediyorum... 
   Solda Demirtaş Ceyhun''un çalışması, sağda Taha Akyol''un kitabı, günümüz Türkiyesi''ne, sadece tarihsel açıdan değil, güncel sorunların çözümü bakımından da ışık tutan iki değerli yapıttır. İkisini de mutlaka okuyun." 
   
   BENİM birikimim hakkında bunları yazan Kongar, 27 Mayıs konulu tartışmamız dolayısıyla, benim kişiliğim hakkımda da şunları yazıyordu "Önce hemen bir noktayı vurgulamak istiyorum Sayın Akyol benim bulgularımı ve çözümlemelerimi eleştiriyorsa bile, herhalde şimdiye kadar hiçbir yazar bu denli zarif ve kendince dokümante edilmiş, bütünüyle polemikten uzak bir eleştiri yapmamıştır. Sanıyorum, bu üslup, Akyol''un bugün eriştiği noktadaki olgun kişilik yapısını da, ''üslubu beyan aynıyla insan'' deyişinde olduğu gibi, oldukça güzel bir biçimde yansıtıyor. 
   Akyol''un bu güzel başlangıcından cesaret alarak, Türk basınında örnekleri pek görülmeyen, polemikten, demagojiden ve totolojiden uzak, bir ''demokrasi söyleşisi'' sürdürebilir miyiz diye düşünüyorum...." 
   Cumhuriyet, 8 Haziran 1998 
   Sayın Kongar''ın hakkımdaki "değerli düşünür, değerli yazar" gibi iltifatlarından oluşan uzun listeyi buraya almaya da gerek duymuyorum. 
   Bir zamanlar neden öyle, sonra neden böyle, bunun üzerinde de durmuyorum. 
   "Üslub - ı beyan, ayniyle insan..." 
   
      
   
   
</TEXT>
</DOC>
