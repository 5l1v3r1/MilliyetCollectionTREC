<DOC>
<DOCNO> 225490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko27.html </URL>
<DATE> 2004/03/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Pamukbank, aktif büyüklüğüyle Türkiye'nin 10. büyük bankası 
</HEADLINE>
<TEXT>

     Tasarruf Mevduatı Sigorta Fonu TMSF ile Halkbank yönetiminin, Halkbank ile entegrasyonu konusunda ilke olarak mutabakata vardığı Pamukbank, aktif büyüklük itibarıyla Türkiye'nin 10. büyük bankası konumunda bulunuyor. 
     Türkiye Bankalar Birliği'nin verilerine göre, sahip oldukları aktif büyüklük göz önüne alındığında Pamukbank, 30 Eylül 2003 tarihi itibarıyla, Türkiye'nin 10. büyük bankası konumunda. 
     1955 yılında kurulan Pamukbank, 4 katrilyon 751 trilyon lira tutarında aktif büyüklüğü kontrol ediyor. Toplam kredi miktarı 919 trilyon 236 milyar lira olan Pamukbank'ın, mevduat tutarı 4 katrilyon 408.3 trilyon lira, özkaynak tutarı eksi 1 katrilyon 621.1 trilyon lira olan, ödenmiş sermayesi ise 470 trilyon lira düzeyinde bulunuyor. 
     Pamukbank'ın geçen yıl Eylül sonu itibariyle net dönem karı 68.8 trilyon lira olurken, bilanço dışı yükümlülük miktarı 8 katrilyon 5.5 trilyon lira düzeyinde gerçekleşti. 
     172 şubesinde, 1,998'i erkek, 2,129'u kadın olmak üzere toplam 4,127 çalışanı olan Pamukbank'ta çalışanların, yüzde 63'ü gibi büyük bir oranı yüksek öğrenim mezunu. Adı geçen bankada, ilkokulu bitirenlerin sayısı 17, ortaöğrenimi bitirenlerin sayısı 1,363, yüksek lisans ve doktora yapmışların sayısı da 146. 
     
     PAMUKBANK'IN YÖNETİMİ 2002'DE FON'A GEÇTİ 
     Bankacılık Düzenleme ve Denetleme Kurulu'nun BDDK 19 Haziran 2002 tarihinde aldığı kararı ile Pamukbank'ın temettü hariç ortaklık hakları ile yönetim ve denetimi TMSF'ye devredildi. 
     TMSF, 29 Haziran 2002 tarihinde aldığı karar ile Pamukbank'ın satış sürecini başlattı. 
     Bankanın eski sahibi Çukurova Grubu'nun Pamukbank'ın satış sürecinin durdurulması amacıyla Danıştay'a başvurması üzerine BDDK ile Çukurova Grubu arasında başlayan hukuk süreci nedeniyle bankanın satışı gerçekleştirilemedi. 
     BDDK ile Çukurova Grubu arasında 31 Ocak 2003 tarihinde yapılan sözleme uyarınca Grup, tüm davalarından feragat etmesi üzerine Pamukbank'ın satış süreci yeniden başlandı. 
     Çeşitli tarihlerde çıkılan ihaleler ile ilgili olarak Pamukbank'a ilgi duyan yatırımcı firmaların teklif vermemeleri veya tekliflerinin yeterli görülmemesi nedeniyle adı geçen bankanın satışı yapılamadı. 
     
</TEXT>
</DOC>
