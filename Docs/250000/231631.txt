<DOC>
<DOCNO> 231631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun59.html </URL>
<DATE> 2004/04/15/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
UAEA'dan uyarı Irak'ta nükleer tesisler korumasız, malzemeler kayboluyor 
</HEADLINE>
<TEXT>

     Uluslararası Atom Enerjisi Ajansı UAEA Irak'ta nükleer tesislerin korumasız olduğu ve nükleer malzemelerin kaybolduğu uyarısında bulundu. 
     Ajans, uydu görüntüleri ve Avrupa'daki hurda depolarına gelen malzemeleri inceledikten sonra 3 hafta önce ABD yetkililerine, bulgularını içeren bir rapor gönderdi. 
     Ajans Başkanı Muhammed El Baradei'nin BM Güvenlik Konseyi'ne gönderdiği, bulguları içeren mektubu ise bugün yayınlandı. 
     Yetkililer, ajansın ABD'den yanıt beklediğini belirtti. 
     Baradei mektubunda, uydu görüntülerine göre, malzemelerin büyük oranda yerinden söküldüğünü ve bazı durumlarda bütün bir binanın ortadan yokolduğunu belirtti. 
     Ayrıca, daha önce ajans tarafından gözetim altında tutulan tesislerden alınan, bir kısmı radyasyonlu, büyük miktarda hurdanın Irak dışına çıkarıldığı da kaydedildi. 
     UAEA, ABD liderliğindeki koalisyonun Mart 2003'de başlayan işgalinden bu yana Irak'taki tesislerde denetim ve inceleme yapamıyor. 
     
</TEXT>
</DOC>
