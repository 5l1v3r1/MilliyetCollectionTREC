<DOC>
<DOCNO> 246006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy17.html </URL>
<DATE> 2004/06/07/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Erdoğan, Filistinli işadamlarıyla görüştü. 
</HEADLINE>
<TEXT>

     Başbakan Recep Tayyip Erdoğan, Türkiye'nin, ''kardeş Filistin halkının, bağımsız ve egemen devlet olarak yaşama konusundaki haklı davasını'' desteklediğini, bundan sonra da desteklemeye devam edeceğini bildirdi. 
     Erdoğan, Muhammed Mesruca başkanlığındaki Filistin İş Konseyi heyetini, Başbakanlık Yeni Bina'da kabul etti. 
     Alınan bilgiye göre, kabulde Erdoğan, Türkiye ve Filistin halklarının, ortak bir tarihi paylaştığını belirterek, Türkiye'nin, ''kardeş Filistin halkının, bağımsız ve egemen devlet olarak yaşama konusundaki haklı davasını'' desteklediğini, bundan sonra da desteklemeye devam edeceğini kaydetti. 
     İsrail ile Filistin arasındaki barışın önemine işaret eden Erdoğan, barış sürecinin canlanmasını arzu ettiklerini söyledi. Erdoğan, ''Bu konudaki her türlü çaba ve girişimin, Filistin halkının içinde bulunduğu ağır ekonomik ve sosyal güçlüklerin acilen dindirilmesine yönelik önlemleri de içermesini istiyoruz'' dedi. 
     Türkiye ile Filistin arasında serbest ticaret anlaşmasının yakında imzalanacağını belirten Erdoğan, bu anlaşmayla, Filistin ile Türkiye arasındaki ekonomik ve ticari ilişkilerin büyük bir ivme kazanacağını vurguladı. 
     Erdoğan, Türkiye'nin, Filistin kurumlarının oluşturulması için yapılan çalışmaları desteklediklerini, bu çerçevede tanınmış bir Türk Anayasa Hukuku Profesörü'nün, hazırladığı Filistin Anayasası Taslağı'nı Filistinli makamlara sunduğunu bildirdi. 
     Erdoğan, Dışişleri Bakanlığı'nın, bir eğitim programı çerçevesinde Nisan ayında Filistinli diplomatları konuk ettiğini anımsattı. 
     Başbakan Erdoğan, Türkiye'nin Filistin Koordinatörü Vehbi Dinçerler'in, ilk faaliyet olarak, BM Yakın Doğu'daki Filistinli Mültecilere Yardım ve Bayındırlık Ajansı'nın düzenlediği Cenevre'deki toplantıya katıldığını anlattı. 
     
     BÖLGEYE ZİYARET 
     Kabulde, ekonomik ilişkilerin önemine değinen Erdoğan, bölgedeki barış sürecine katkıda bulunulması amacıyla öncelikle Dinçerler'in, ardından Dışişleri Bakanı ve Başbakan Yardımcısı Abdullah Gül'ün ve daha sonra da kendisinin bölgeyi ziyaret edeceğini bildirdi. 
     Filistinli işadamlarına tavsiyelerde de bulunan Erdoğan, ''İsrail'e ne söylenecekse masada söylemeniz gerekir. Masadan kaçmak olmaz, masaya oturarak orta noktayı bulabilirsiniz. Filistinli kardeşlerimiz, barış için ellerinden geleni yapmalıdırlar'' dedi. 
     Erdoğan, ayrıca, İsrail'in Gazze'den çekilme planını yakından izlediğini ifade etti. 
     Kabulde, Filistin İş Konseyi Başkanı Muhammed Mesruca, görüşmeden duyduğu memnuniyeti dile getirerek, şöyle konuştu 
     ''Filistin halkı size minnettar. Burada Filistin'de yaşananları tek tek anlatacak değilim. Çünkü orada olanlar dünya kamuoyunun gözleri önünde oluyor. 2000 yılından bugüne kadar 550 Filistinli çocuk öldürüldü. Yine buna yakın bir rakamda Filistinli çocuk da şu an İsrail hapishanelerinde bulunuyor. İsrail'in yaptığı duvar, Filistinliler için bir yıkım. Filistinliler'in tüm ticaret ve yaşam yollarını kapatıyor'' Kabulde, Filistin'in Ankara Büyükelçisi Fuad Yasin de hazır bulundu. 
     
</TEXT>
</DOC>
