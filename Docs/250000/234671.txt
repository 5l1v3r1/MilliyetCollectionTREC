<DOC>
<DOCNO> 234671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo13.html </URL>
<DATE> 2004/04/25/ </DATE>
<TIME> 13.30 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Trabzonspor ağır hasarlı... Kaptan Fatih sezonu kapattı... 
</HEADLINE>
<TEXT>

     Trabzonspor'da, dün Diyarbakırspor maçında sakatlanan kaptan Fatih'in sezonu kapadığı, İbrahim Ege'nin ise 10 gün sahalardan uzak kalacağı açıklandı. 
     Diyarbakırspor maçının 60. dakikasında Ramazan ile girdiği ikili mücadelede sakatlanan Fatih ve maçın son dakikalarında sakatlanan İbrahim Ege'nin MR'ı çekildi. 
     Basın sözcüsü İbrahim Şahin, futbolculara çekilen MR'ın ardından yaptığı açıklamada, Diyarbakırspor maçının mücadele yönünden üst seviyede geçtiğini belirterek, ''Sertlik derecesi çok yüksek bir maçtı. 2'si ciddi olmak üzere 3 futbolcumuz sakatlandı. İçlerinde en ciddi olanı kaptanımız Fatih Tekke'nin durumu. Fatih'in sol diz iç yan bağlarında 2. derece esneme var. 20 günlük bir tedaviye ihtiyacı var. Futbolcunun kondisyonuna ve tedaviye vereceği cevaba göre bu süre aşağıya düşübelir ama gözüken Fatih'in sezonu kapadığı. İnşallah yanılırız'' diye kdonuştu. 
     Şahin, İbrahim Ege'nin ise kasıklarına ve sağ ayak bileğine darbe aldığını kaydederek, ''İbrahim Ege'nin 10 gün içinde ayak bileği düzelecek gibi görünüyor. Diyarbakırsporlu futbolcular artık ne diyecekler bilmiyorum. Ellerini vicdanlarına koysunlar'' dedi. 
     
     GAZİANTEPSPOR MAÇI ÖNCESİ AĞIR HASAR 

     Trabzonspor'da Gaziantepspor maçı öncesi 4 futbolcu takımdaki yerlerini alamayacaklar. 
     Bordo-mavili takımda, daha önce sezonu kapadığı açıklanan Somers'ın yanı sıra Fatih ve İbrahim Ege ile kart cezalısı Tolga, Gaziantepspor deplasmanında forma giyemeyecekler. 
     İbrahim Ege'nin Türkiye Kupası'nda forma giymesinin zor olduğu bildirildi. 
     
</TEXT>
</DOC>
