<DOC>
<DOCNO> 208966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy04.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceye ceza artıyor 
</HEADLINE>
<TEXT>

   Adalet Alt Komisyonu, 'işkence' konusunda çalışmasını tamamladı Kötü davranan kamu görevlisi 12, kemik kıran 15, cinsel taciz işkencesi yapan ise 15 yıl ceza alacak 
   ANKARA Milliyet 

   
   Türk Ceza Kanunu'nda TCK , "işkence" suçuna verilecek ceza ağırlaştırılıyor. 
   TBMM Adalet Alt Komisyonu, "işkence" maddeleri üzerindeki çalışmalarını sonuçlandırdı. 
   Yeniden yapılan "işkence" tanımına göre, "Suçun soruşturması kapsamında bir kişiye karşı insan onuruyla bağdaşmayan ve bedensel veya ruhsal yönden acı çekmesine, algılama veya irade yeteneğinin etkilenmesine, aşağılanmasına yol açacak davranışını" gerçekleştiren kamu görevlisi hakkında 5 yıldan 12 yıla kadar hapis cezasına hükmolunacak. Mevcut düzenlemede bu ceza, 3 yıldan 6 yıla kadardı. 
   Suçun çocuğa, savunamayacak durumda bulunan kişiye, işlenmesi halinde 8 yıldan 15 yıla kadar hükmolunacak. Suça katılan diğer kişiler de kamu görevlisi gibi cezalandırılacak. 
   
   İşkence cezalar... 
   Sonucu sebebiyle ağırlaşmış işkence de TCK içinde yer alıyor. 
   İşkence fiilleri mağdurun duyularından veya organlarından birinin işlevinin zayıflaması veya hamile kadına karşı işlenip çocuğun vaktinden önce doğmasına neden olmuşsa ceza yarı oranında, mağdurun bitkisel hayata girmesi, duyu ve organlarından birinin işlevini yitirmesi veya hamile kadına karşı işlenip de çocuğun düşmesine neden olmuşsa ceza bir kat artırılacak. 
   İşkence mağduru ölmüşse, ceza müebbet ağır hapse yükselecek. Kemik kırana da 8 ile 15 yıl arası ceza öngörülürken, fiilin cinsel yönden taciz şeklinde gerçekleşmesi halinde 10 yıldan 15 yıla kadar hapis cezası verilecek. 
   
   Şiddet, eziyet oldu 
   "Aile içi şiddeti" de işkence olarak değil "eziyet" olarak tanımlayan tasarıda, bu kapsama giren fiilerin çocuğa ve eşe karşı işlenmesi halinde kişi hakkında 3-8 yıl hapis cezası istenecek. 
   
   
</TEXT>
</DOC>
