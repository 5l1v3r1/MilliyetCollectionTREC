<DOC>
<DOCNO> 210656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko17.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Türkiye'ye ilaç soruşturması... 
</HEADLINE>
<TEXT>

     Avrupa Birliği AB , yerli ve ithal ilaçlar arasında ayrımcılık yapıldığı gerekçesiyle, Türkiye aleyhine soruşturma başlattı. 
     AB'nin Ticaret Engelleri Yönetmeliği çerçevesinde açtığı soruşturmaya ilişkin karar, 20 Aralık 2003 tarihli Topluluk Resmi Gazetesi'nde yayımlandı. Soruşturmaya ilişkin soru formu da Türkiye'ye gönderildi. Soru formlarına 1 ay içinde yanıt vermesi gereken Türkiye, ayrıca AB'dan sözlü savunma ve görüşme yoluyla dostane çözüm de talep etti. 
     Edinilen bilgiye göre AB, Türkiye'nin yerli ve ithal ilaçlar arasında kar marjı açısından ayrımcılık yaptığını, kamu kuruluşlarının ilaç alımında yerli ilaçlara öncelik verdiğini düşünüyor. Topluluk üreticilerinin, Türkiye pazarında şeffaf olmayan ayrımcı uygulamalar nedeniyle ticari zarara uğradığı kaydediliyor. Avrupalı ilaç üreticilerinin Türkiye'den ilaç ruhsatı alması aşamasında, ruhsat bilgilerinin gizliğine uyulmadığı, 8-10 yıl içinde orijinal ilacın benzerlerinin üretildiği öne sürülüyor. Ayrıca, Türkiye'nin ruhsatlandırmayı fiyatlandırmaya bağlaması da eleştiriliyor. Yüksek fiyatlı ilaçların ruhsatlandırılmasında sorun yaşandığı öne sürülüyor. Ruhsat ve fiyatlandırma mekanizmalarının ayrı değerlendirilmesi gerektiği vurgulanıyor. 
     AB ilaç üreticilerinin, Türkiye'nin yerli ve ithal ilaçlar arasındaki ayrımcı politikası nedeniyle yıllık 250 milyon euro zarar ettiğini ileri sürdüğü belirtiliyor. 
     Verilen bilgiye göre, soruşturma kapsamında AB'nin gönderdiği soru formu Sağlık Bakanlığı ve diğer ilgili kurumlarla birlikte dolduruluyor. Geçen hafta Türkiye'ye iletilen soru formuna bir ay içinde yanıt verilmesi gerekiyor. Türkiye, ayrıca sözlü savunma ve görüşme yapmak da istiyor. 
     Türkiye'nin, gümrük birliği gereği AB'nin ilaçta ruhsatlandırma, veri koruma ve fiyatlandırmaya ilişkin 2001 8 sayılı yönetmeliğine uyum sağlaması gerekiyor. İlaç ruhsatlandırma, veri koruma ve fiyatlandırma yanında, ilaç reklam ve tanıtımının da düzenlendiği, Türkiye'nin, taahhütlerine karşın henüz bu yönetmeliğe tam uyum sağlayamadığı belirtiliyor. 
     
</TEXT>
</DOC>
