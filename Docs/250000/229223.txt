<DOC>
<DOCNO> 229223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun11.html </URL>
<DATE> 2004/04/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Talat Serdar Denktaş 'evet' derse hükümet kararı alırız 
</HEADLINE>
<TEXT>

     KKTC Başbakanı Mehmet Ali Talat, Türk hükümetinin son açıklamaları ile Milli Güvenlik Kurulu'nun MGK son bildirisinin ''cesaret verici olduğunu'' söyledi. 
     Talat, düzenlediği basın toplantısında, MGK'nın kararının doğru ve çağdaş olduğunu, sorumluğu hükümete verdiğini belirtti. 
     Annan planının esasının 200 sayfa olduğunu ve bütününü kendisinin de okumadığını ifade eden Talat, ''Birleşik Kıbrıs Cumhuriyeti, Kıbrıs Türk Devleti ve Kıbrıs Rum Devleti anayasaları ile planın ana metninin önemli olduğunu'' dile getirdi. 
     Annan planının Türkçeye çevrildiğini, BM tarafından hazırlanan Kıbrıs Türk Kurucu Devleti anayasasının da Türkçeye çevirisinin sürdüğünü anlatan Talat, Kıbrıs Türk Kurucu Devlet Anayasası'nın BM tarafından hazırlanmasıyla ilgili bir soruya karşılık, bu konudaki sorumluluğun, taslak anayasayı BM'ye vermeyen KKTC Cumhurbaşkanı Rauf Denktaş'ta olduğunu belirtti. 
     Talat, BM'nin gazetelerde yayımlanan taslak anayasayı aldığını ve İsviçre'deki görüşmelerde anayasa üzerinde bazı olumlu değişiklikler yapıldığını aktardı. 
     Çözüm sürecinde herkesten destek aldıklarını ve hükümet ortağı Demokrat Parti DP ile Dışişleri Bakanı ve Başbakan Yardımcısı Serdar Denktaş'ın planın iyileştirilmesinde önemli katkıları olduğunu anlatan Talat, DP referandumda ''hayır'' deme kararı alırsa bundan üzüntü duyacağını söyledi. 
     Mehmet Ali Talat, DP'nin, Annan planına olumsuz yaklaşacağını sanmadığını ifade ederek, DP'nin de ''evet'' kararı alması halinde, bunu hükümet kararına dönüştürebileceklerini bildirdi. 
     
     REHABİLİTASYON ÇALIŞMALARI 

     Talat, Çiftçiler Birliği'nin Annan planına karşı eylem düzenlediğinin anımsatılması üzerine, eylem yapmanın demokratik bir hak olduğunu, ancak ''Söyle bana bu nereye gidecek'' sorusunun haklı olmadığını belirtti. 
     Yer değiştireceklerin durumuyla ilgili harita, iskan ve tapu birimleriyle çalışmalar yapıldığını ve bu konuda kendisine ve Serdar Denktaş'a dün bilgi verildiğini anlatan Talat, Ağustos ayına kadar yer değiştireceklerle ilgili projelerin tamamlanması gerektiğini söyledi İhtiyaç tespiti yaptıklarını ve rehabilitasyon programını da öngören projenin 3,8 milyar dolar öngördüğünü, ancak Dünya Bankası ile IMF'nin bu rakamı yüksek bulduğunu ifade eden Talat, yer değiştirecek insanların görüşlerine de başvurulacağını bildirdi. 
     Talat, çözümün maliyetine katkıda bulunmak amacıyla toplanması öngörülen Uluslararası Bağışçılar Konferansı'nın ön hazırlık toplantısının 15 Nisan'da yapılacağını ve bu toplantıya kendisinin de davet edilme olasılığı bulunduğunu açıkladı. 
     Halkın Annan planına karşı bilinçlendirilmesinde basın yayın kuruluşlarının desteğini isteyen Talat, toplumda bir cepheleşme gözlemlediğini, bunun tehlikeli olduğunu ve bundan uzaklaşılması gerektiğini söyledi. 
     
     DE SOTO İLE GÖRÜŞME 

     KKTC Başbakanı Mehmet Ali Talat, BM Genel Sekreteri'nin Kıbrıs Özel Temsilcisi Alvaro de Soto ile öğleden sonra CTP Genel Merkezi'nde bir araya geleceğini söyledi. 
     Görüşme talebinin de Soto'dan geldiğini ifade eden Talat, görüşülecek çok konu bulunduğunu kaydetti. 
     Talat, yarın da İstanbul Ticaret Odası İTO toplantısında konuşma yapmak üzere yarın İstanbul'a gideceğini bildirdi. 
     
     DEĞİŞİM BAŞLADI 

     Başbakan Talat, şimdiki düzenin olduğu gibi devam edemeyeceğini ve değişimin başladığını belirterek, değişimin sancısız olması için herkesin katkı koyması gerektiğini söyledi. Talat, haftalık olağan basın toplantısında, 24 Nisan'da yapılacak referandumda ''evet'' de, ''hayır'' da çıksa durumun değişeceğini ifade ederek, referandumdan ''evet'' sonucu çıkarsa değişimin kolay olacağını kaydetti. 
     Önemli günler yaşadıklarını ve referanduma yönelik kampanya çalışmalarının başladığını belirten Talat, genel başkanı olduğu Cumhuriyetçi Türk Partisi'nin CTP , dün akşam yaptığı kurultayda, referandumda ''evet' deme kararı aldığını anımsattı. 
     Referandum çalışmalarının yanında, devlet işlerinin de yürütüldüğünü ve çözüme yönelik çalışmaların sürdüğünü kaydeden Talat, referanduma yönelik propaganda sürecinde herkesi soğukkanlı olmaya çağırdı. 
     Annan planının arzuladıkları gibi bir plan olmadığını, ancak hazırlanmasına katkılarının olduğunu anlatan Talat, Annan planının her iki toplumun sıkıntılarına önem veren bir plan haline geldiğini söyledi. 
     Talat, planda siyasi eşitliğin bulunduğunu ve bunun gönül rahatlığıyla ''evet'' denilecek bir plan haline getirildiğini ifade ederek, halkın büyük bir kesiminin plana ''evet'' diyeceğini umduğunu belirtti. 
     
     TÜRKİYE KÖKENLİ KKTC VATANDAŞLARI 

     Talat, BM'nin istediği 45 bin kişilik Türkiye kökenli KKTC vatandaşları listesinin hazırlandığını ve son rötuşlarının yapıldığını belirterek, listenin 1974 sonrası KKTC vatandaşı olan herkesi kapsadığını ve kimsenin endişe etmemesi gerektiğini söyledi. 
     Kıbrıslılarla evlenen Türkiye kökenlilerin sayısının 11 bin olduğunu, bu sayının 45 bin kişilik listeden ayrı tutulduğunu anlatan Talat, listenin 10 Nisan'da BM'ye verileceğini, aynı şekilde Rum tarafının da 1974'ten sonra vatandaş yaptıklarının listesini sunacağını kaydetti. Bu listelerin BM Genel Sekreteri'nde kalacağını ve anlaşma olması halinde ''Birleşik Kıbrıs Cumhuriyeti''nin yayımlanacak ilk resmi gazetesinde yer alacağını belirten Talat, o zaman bu listeye, 3 aylık süre içinde gerekçeleriyle birlikte itiraz edilebileceğini söyledi. 
     
     RUM KESİMİNİ ZİYARET 

     KKTC Başbakanı Talat, bir soru üzerine, referanduma Rumların ''hayır'' diyeceği durumu düşünmek istemediğini ifade ederek, Rumların da ''evet'' demesi için kendilerinin katkıda bulunması gerektiğini belirtti. 
     Bir ilki yaparak, başbakan olarak Güney Kıbrıs'taki siyasi partileri ziyaret edeceğini açıklayan Talat, referandumda ''evet'' denilmesi için partisi CTP'nin de Rumlara katkı yapacağını kaydetti. 
     

     
</TEXT>
</DOC>
