<DOC>
<DOCNO> 222721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun30.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterpol'den uyarı Hiçbir ülke terörden kendini soyutlayamaz 
</HEADLINE>
<TEXT>

     İnterpol Genel Sekreteri Ronald K. Noble, Avrupa'da, Amerika'da, Afrika'da veya Asya'da olsun hiçbir ülkenin veya hükümetin kendini terörizm tehdidinden soyutlayamayacağını belirtti. 
     Noble, Filipinler'in başkenti Manila'da İnterpol tarafından düzenlenen Asya ülkeleriyle ilgili bir konferansın açılışında yaptığı konuşmada, ''Avrupa, Afrika, Asya veya Amerika'daki ülkeler ve hükümetler, El Kaide'nin düzenlediği türdeki saldırıların başka bir bölgenin sorunu olduğunu düşünemez'' dedi. 
     Genel Sekreter, Cezayir, Irak, İtalya veya ABD gibi ülkelerdeki saldırılara atıfta bulunarak, ''Deneyimlerimiz ışığında söylüyorum, hiçbir hükümetin, vatandaşlarına açıkça terörizm tehdidi konusunda merak edilecek bir şey olmadığını söyleyebileceğine inanmıyoruz'' şeklinde konuştu. 
     El Kaide'nin, Madrid'de düzenlenen ve 200 kişinin ölümüne neden olan saldırılarla ilgisi olduğunun halen ispatlanmadığına dikkat çeken Noble, bu saldırıların birçok yönden El Kaide'nin tekniklerini andırdığını belirtti. 
     Genel Sekreter Noble, terörizmle mücadele etmek için İnterpol tarafından oluşturulan ve 90 ülkenin, terörizm tehdidiyle ilgili istihbarat alışverişinde bulunmasını sağlayan güvenli bir sistemle bombalı paketler, gizlenmiş silahlar ile diğer tehlikeli maddelerle ilgili alarm mesajları olarak adlandırılan ''turuncu notlar''ın bulunduğunu kaydetti. 
     Bu arada Filipinler Ulusal Polis teşkilatından Hermogenes Ebdane, bu bilgi alışverişinin terörizmle mücadelede önemli bir unsur olduğuna dikkat çekti. 
     Noble ayrıca, Filipinler'in Ebu Seyyaf örgütüyle mücadelesinde gösterdiği başarıyı hatırlatarak, terörizme karşı gösterdikleri mücadele için Asya ülkelerini tebrik etti. 
     
</TEXT>
</DOC>
