<DOC>
<DOCNO> 208422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur23.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "İncirlik ile ilgili kararnameyi Danıştay iptal edebilir" 
</HEADLINE>
<TEXT>

     CHP Genel Başkanı Deniz Baykal, İncirlik Üssü'nün kullanılması ile ilgili kararnamenin hukuki niteliğinin tartışmalı olduğunu, Anayasal dayanağının bulunmadığını bildirerek, Danıştay'ın kararnameyi iptal edebileceğini söyledi. Baykal, "Hükümet her zaman olduğu gibi hukuku, Anayasal gerekleri dikkate almadan, üstelik gizli kapaklı halkın dikkatinden kaçırarak olup bitti içine girdi ve bunda da suçüstü yakalandı" diye konuştu. 
     Baykal, partisinin TBMM Grup toplantısında yaptığı konuşmada, Anayasa'nın Türkiye'ye yabancı asker gelmesi ya da asker gönderilmesinin TBMM kararına bağlı olduğunu kesin bir şekilde hüküm altına aldığını belirterek, "Bunlar burada kısa süre kalmayacaklar" denilerek gerekçe yaratılmasının mümkün olmadığını söyledi. 
     Baykal, İncirlik Üssü ile ilgili kararname konusunda, TBMM'nin kendi yetkilerinin gaspedilmesine sessiz kalmayacağını, TBMM Başkanı Bülent Arınç'ın duyarlılığı ile ortaya koyması gerektiğini bildirdi. 
     Hükümet'in Irak krizi boyunca ciddi yanlışlar yaptığını, tehlikeli kararlar almaya çalıştığını savunan Baykal, ülkenin sürekli "Devlet gemisi ne zaman karaya oturacak" kaygısıyla gelişmeleri izlediklerini söyledi. Baykal, yaz aylarında çıktığını duydukları gizli kararnamenin içeriğini öğrenemediklerini, ancak dün Anadolu Ajansı'nın 23 Haziran tarihli bu kararnameyi kamuoyuna duyurduğunu söyledi. 
     Baykal, Türkiye'de devlet yönetme anlayışına aleniyetten, şeffaflıktan korkmanın egemen olduğunu belirtti. 
     Dışişleri Bakanı ve Başbakan Yardımcısı Abdullah Gül'ün kararnamenin BM'nin 1483 ve 1551 sayılı kararlarına dayanılarak çıkartıldığını söylediğini anımsatan Baykal, ancak BM'nin 1551 sayılı bir kararının bulunmadığını söyledi. 
     Baykal, TBMM'de yarın komisyonlarda görüşmelerine başlanacak olan Kamu Yönetimi Temel Kanunu Yasa Tasarısı'nın bir "Ömer Dinçer Yasası" olduğunu ileri sürerek, "Komisyonlarda bunu söyleyeceğiz ve CHP bu senaryo içinde yer almayacaktır" diye konuştu. 
     
</TEXT>
</DOC>
