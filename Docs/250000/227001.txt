<DOC>
<DOCNO> 227001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas02.html </URL>
<DATE> 2004/03/30/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
New York'ta sigara yasağı uygulaması başarılı oldu... 
</HEADLINE>
<TEXT>

     New York'ta bundan tam bir yıl önce uygulamaya konan sigara içme yasağının çok başarılı olduğu bildirildi. Resmi makamlar tarafından yayınlanan verilere göre, kentteki lokanta ve barların yüzde 97'si yasağa harfiyen uydu. Yasağın lokanta ve barlar ile hizmet sektöründe işsizliğe ve müşteri kaybına yolaçacağı yolundaki iddialar ise gerçekleşmedi. Kent yöneticileri, ''bu sektörlerde iş hacminin, bir yıl önceye oranla artış gösterdiğini'' belirttiler. Yetkililer, New York'taki yasağın Maine ve Delaware gibi başka eyaletler tarafından da örnek alındığını ve başarılı sonuçlar elde edildiğini, bu nedenle diğer eyaletlerin sırada olduklarını ifade ettiler. 
     Bu eyaletlerin yöneticilerine tavsiyede bulunan New York Sağlık Komiseri Thomas Frieden, ''başlangıçta bir hayli kişi bağırıp çağıracak. Ancak burada önemli olan insanların hayatını kurtarmaktır. Ayrıca hizmet sektörü de bundan etkilenmiyor. Dolayısıyla yolunuzda yürümeye devam edin'' açıklamasında bulundu. 
     Sigara içme yasağı dünden itibaren İrlanda'daki bar ve pub'larda da uygulanmaya başlamıştı. 
     
     MÜŞTERİ AZALMADI, ARTTI GÖRÜŞÜ 
     Resmi veriler, New York'ta sigara yasağı başladığından bu yana bar ve lokantalara gidenlerin sayısının azalmadığını, aksine arttığını ortaya koyuyor. Yetkililer, 1 Nisan 2003 ile 31 Ocak 2004 arasındaki dönemde bar ve lokantalardan toplanan vergilerin yüzde 8.7 oranında artarak 17.38 milyon dolara ulaştığını açıkladılar. Vergi miktarı, sigara içmenin serbest olduğu bir yıl önceki dönemde 16 milyon dolardı. Bu kuruluşlarda çalışan personel sayısının da azalmadığı ve 10 bin 600 kişi arttığı kaydedildi. Ancak resmi veriler bazı bar sahipleri tarafından yalanlanıyor. New York'un ünlü barlarından üçünün sahibi olan Lee Seinfeld, ''gerçeği söylemek gerekirse, gelirimiz yüzde 30 oranında düştü'' diye konuştu. Bu arada New York polisinin, bar ve lokantalarda sigara içilip içilmediğini denetlemek için yaptığı kontrollerde 217 bin dolar ceza kestiği ortaya çıktı. Ancak toplanan bu para, kontrol ekiplerinin yaptıkları fazla mesaiyi ancak karşıladı. 
     
     SİGARA SATIŞLARI AZALIYOR 
     Uygulamanın sigara sanayi açısından kötü haber olduğuna dikkat ceken yetkililer, sigara satışlarının yılda yüzde 2-3 oranında azalma gösterdiğine işaret ettiler. ABD'nin en büyük sigara üreticilerinden olan Philip Morris'in sözcüsü ise, ''makul ölçüde kısıtlamaya bir şey demiyoruz. Fakat katı yasaklar can sıkıyor'' şeklinde konuştu. Sigara yasağınin hafifletilmesini isteyen çevreler, barlara havalandırma sistemi ya da havayı süzen cihazlar konulmasını ve sigara içilmesine müsaade edilmesini öneriyorlar. 
     
</TEXT>
</DOC>
