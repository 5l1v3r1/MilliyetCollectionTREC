<DOC>
<DOCNO> 219841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur06.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zorunlu bağışa yasak' genelgesi... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 29 Ocak'ta yürürlüğe giren 5072 sayılı ''Dernek Ve Kamu Vakıflarının Kamu Kurum ve Kuruluşları İle İlişkilerini Düzenleyen Kanuna'' göre, zorla bağış alan dernek ve vakıf yöneticileri hakkında yasal işlem yapılacağını bildirdi Mehmet Ali Şahin, yasanın uygulanmasına ilişkin yayınladığı genelgede, kanunun çıkarılış amacının Türk Medeni Kanunu'na TMK göre kurulan vakıfların faaliyetlerine son vermek olmadığını, bu vakıfların kamu kurum ve kuruluşlarıyla ilişkilerinin düzenlendiğini kaydetti. 
     Vakıflar Genel Müdürlüğü'ne ulaşan bilgilerden, kanunun değişik şekillerde yorumlandığının anlaşıldığını ifade eden Şahin, 5072 sayılı Kanun'un, kanunla kurulan vakıflar dışındaki vakıfları kapsadığını bildirdi. 
     Yasayla, vakıflara senet değişikliği yapmaları için 6 aylık sürenin tanındığı belirtilen genelgede, şöyle denildi 
     ''Vakıflar, kamu kurum ve kuruluşlarının isimlerini kullanamayacak, bu kuruluşlara ait hizmet binaları ve müştemilatı içinde faaliyet gösteremeyecekler. Kuruluşlara ait araç ve gereci kullanamayacak, bu kurumların bünyelerinde hizmetlerine devam edemeyecekler. 
     Vakıflar, kamu kurum ve kuruluşlarının sundukları hizmetlerle ilgili olarak vatandaşlardan ücret, bağış, katkı payı ve benzeri adlar altında herhangi bir karşılık alamayacaklar. 
     
     ''VAKIFLAR, KARŞILIKSIZ YARDIM YAPABİLECEK'' 
     Kamu kurum ve kuruluşları, ihtiyaçları olan araç, gereç, evrak, form gibi malzemelerin sağlanmasını vakıflardan isteyemeyecekler. Ancak kamu hizmetlerinin desteklenmesi amacıyla, vakıf senedinde hüküm olması kaydıyla karşılık beklenmeksizin, kamu kurum ve kuruluşlarına vakıflarca bağış ve yardım gibi katkılarda bulunabilecekler. 
     Ayrıca, kamu kurum ve kuruluşları, kamu hizmetlerinde kullanılan araç, gereç, evrak, form ve diğer malzemelerin vakıflardan temin edilmesini vatandaşlardan isteyemeyecekler. 
     Kamu görevlileri, görev unvanlarını kullanarak vakıf organlarında görev alamayacak, akademik unvanları bulunan kamu görevlileri, üyesi oldukları vakıf organlarında bu unvanlarını kullanabilecek, mevzuatta aksine bir hüküm olmaması kaydıyla vakıf organlarında görev unvanlarını kullanmaksızın ismen görev alabilecekler. Ancak, bu görevleri nedeniyle ücret, huzur hakkı veya başka bir ad altında herhangi bir karşılık alamayacaklar. 
     
     ''VAKIFLARA ÖDENEK AKTARILAMAYACAK'' 
     Kamu kurum ve kuruluşlarının bütçelerinden kanun kapsamındaki vakıflara ödenek, yardım veya herhangi bir kaynak aktarılamayacak. 
     Vakıflar, yardım toplama ve bağış kabul hizmetlerinde kamu görevlilerini çalıştıramayacak. 
     5072 sayılı Kanun gereğince vakıf senedinde yapılması gereken değişiklikleri, yetkili organlarından karar almak, noterlikten tadil senedi düzenlemek ve yetkili asliye hukuk mahkemesinden tescil kararı almak suretiyle yapacaklar. 
     İhaleyi yapan kurum ve kuruluş bünyesinde bulunan veya bu kurum ve kuruluşlarla ilgili her ne amaçla kurulmuş olursa olsun, TMK'na göre kurulan vakıflar ile bunların sermayesinin yarısından fazlasına sahip oldukları şirketler, bu kurum ve kuruluşların 2886 sayılı Devlet İhale Kanunu'na göre yapacakları ihalelere katılamayacaklar. Kurum ve kuruluşların mal ve hizmet alımları ile yapım işlerine ilişkin ihalelerinde, 4734 sayılı Kamu İhale Kanunu hükümleri uygulanacak. 
     5072 sayılı Kanun'a aykırı işlem yapan dernek ve vakıf yöneticileri hakkında yasal işlem yapılacak.'' 
     
</TEXT>
</DOC>
