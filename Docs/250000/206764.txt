<DOC>
<DOCNO> 206764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun26.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basra'da eski askerlerin protesto gösterisi kanlı bitti 4 yaralı 
</HEADLINE>
<TEXT>

     Irak'ın güneyindeki Basra kentinde eski Iraklı askerlerin maaşlarının ödenmesi talebiyle yaptığı gösteride polis ateş açtı. 
     Görgü tanıkları, polisin göstericilere ateş açması sonucu ilk belirlemelere göre 4 kişinin yaralandığını kaydettiler. 
     Basra'daki üç bankanın önünde toplanan yüzlerce eski Iraklı asker, maaşlarının ulaşmadığının söylenmesi üzerine protesto gösterisi düzenledi. 
     En son 150 dolar yaklaşık 210 milyon lira olan üç aylık maaşlarını Eylül ayında aldıklarını ve ailelerini geçindirmeye çalıştıklarını belirten eski Irak ordusu askerlerinden biri, ''Haklarımızı silahlı çatışmayla mı, yoksa barışçı yollarla mı almamız daha iyi '' diye konuştu. 
     Tanıklar, 4 yaralının hastaneye kaldırıldığını ve İngiliz ordusu tanklarının bankaların yakınına mevzilendiğini kaydettiler. 
     Irak'taki İngiliz güçlerinin bir sözcüsü, Basra'daki bir gösteriden haberleri olduğunu ancak henüz ateş açıldığına ilişkin bilgi almadıklarını söyledi. 
     Basra, Irak'ın güneyinde İngiliz güçlerinin kontrolündeki bölgede yer alıyor. 
     ABD'nin Irak'taki sivil yöneticisi Paul Bremer, 400 bin kişilik Irak ordusunu geçen yıl Mayıs ayında feshetmişti. ABD Irak'ta yaklaşık 40 bin kişilik, daha fazla polis ve sınır muhafızının bulunduğu yeni bir ordu oluşturmayı planlıyor. 
     
</TEXT>
</DOC>
