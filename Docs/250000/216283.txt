<DOC>
<DOCNO> 216283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko57.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak defterdarlığı'ndan uyarı.... 
</HEADLINE>
<TEXT>

     Zonguldak Defterdarı Şerafettin Avşar, yapılan değişiklikler çerçevesinde 2003 yılında Gayrimenkul Sermaye İradı elde eden mükelleflerin 1-15 Mart 2004 tarihleri arasında beyannamelerini verebileceklerini bildirdi. 
     Avşar, yazılı açıklamasında, mart ayında beyan edilecek gayrimenkul sermaye iratlarına uygulanacak istisna hasılat tutarının 1 milyar 500 milyon lira olarak tespit edildiğini belirtti. 
     Meskenlerini kiraya verip 2003 takvim yılında geliri 1 milyar 500 milyon lirayı aşmayan mükelleflerin beyanname vermeyeceklerini ifade eden Avşar, şunları kaydetti 
     ''Gayrimenkul Sermaye İradından dolayı vergi dairesinde mükellefiyeti bulunanlar, durumu bir dilekçe ile bağlı bulundukları vergi dairesi müdürlüklerine bildirmelerinde yarar vardır. Kazancı basit usulde vergilendirilen mükelleflerimiz, Şubat ayının 15'ine kadar beyannamelerini vereceklerdir. Ancak bu mükelleflerimiz aynı zamanda gayrimenkul sermaye iradı da elde etmeleri halinde, kazanç ve iratların toplandığı mart ayının 15'ine kadar verilmesi gereken yıllık gelir vergisi beyannamesi ile bağlı oldukları vergi dairesine beyan edeceklerdir. Gelir vergisi ve kurumlar vergisi mükelleflerimiz beyannamelerine gerçek gelirlerini yansıtacak. Aksi durumda ise kendileri incelemeye alınacak ve haklarında yasal işlem yapılacaktır.'' 
     
</TEXT>
</DOC>
