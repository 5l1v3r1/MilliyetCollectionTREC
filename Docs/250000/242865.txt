<DOC>
<DOCNO> 242865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/spo15.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Amatörlerde Tahkim dönemi 
ÖZERKLİĞE geçiş yapan federasyonlardaki anlaşmazlıkları çözecek en yüksek mercii, Tahkim Kurulu olacak. Kurul, 5'i hukukçu, 2'si ise spor alanında bilimsel çalışmalar yapmış veya branşında idareci, teknik adam gibi görevlerde bulunmuş, kişiler arasından genel müdürün teklifi ve bakanın onayı ile 6 yıllığına seçilecek. 

Çulcu'dan gözdağı 
FAAL Futbol Hakemleri ve Gözlemcileri Derneği'nin yeni Başkanı Mustafa Çulcu dün Başbakan yardımcısı ve Devlet Bakanı Mehmet Ali Şahin ile Genel Müdür Mehmet Atalay'ı ziyaret etti, Anıtkabir'de saygı duruşunda bulundu. Çulcu, yeni dönemde hakemlerin kişilik haklarına yapılacak saldırı ve haksız suçlamalar karşısında sessiz kalmayacaklarını ve derhal yasal yollara başvuracaklarını söyledi. 

Olimpiyatlara tarifeli sefer 
ATİNA Olimpiyatı'na katılacak Türk milli takım kafileleri, geçmiş yıllardaki uygulamanın aksine Atina'ya THY'nin tarifeli seferiyle uçacak. Ay - Yıldızlı sporcuların kamp programlarının aksamaması için "tarifeli yöntemi" tercih eden spor teşkilatı Atina'ya 14 ayrı kafile ile gidilmesini kararlaştırdı. 

Nasır terledi 
İSTANBUL Üniversitesi Spor Kulübü'nde dün düzenlenen "Sporda Bilişim ve Yönetim Teknikleri" adlı panele katılan Beşiktaş Divan Kurulu Başkanı Şeref Nasır, sorularla terledi. Nasır, bir öğrencinin "Alaattin Çakıcı'nın 84 yılından bu yana Beşiktaş'a üye olmasına ne diyorsunuz " sorusuna, "Olayı Divan Kurulu olarak yönetime sorduk. Disiplin Kurulu'nda bu olayın soruşturulmasını sağladık" yanıtını verdi. 

CSKA 2-0 yaptı 
BASKETBOLDA Rusya Ligi'nde final serisinde Unics Kazan'ı evinde 91 - 85 yenen CSKA Moskova 2 - 0 öne geçti. Maçın ilk yarısını da 44 - 37 önde kapayan CSKA Moskova'da forma giyen milli forvetimiz Mirsad Türkcan 5 sayı, 8 ribaund, 1 asist, 2 top çalma, 1 top kaybı ile oynadı. Eski Efes Pilsenli Marcus Brown ise 24 sayı, 5 asistle yine ilk maçta olduğu gibi takımını sırtladı. 

Güler birinci 
ULUSLARARASI Tebriz Bisiklet Turu'nun ilk etabında, Türk Milli Takımı'ndan Mustafa Güler birinci oldu. İran'da düzenlenen yarışmaya, toplam 11 takım ve 63 sporcu katıldı. 

Ayhan Karaman'da 
ATİNA Olimpiyatları'ndaki madalya umudumuz Süreyya Ayhan, Karaman'ın fahri hemşehrisi oldu. Ayhan, dün Karaman Belediye Meclisi tarafından kendisine verilen fahri hemşehrilik beratını Belediye Başkanı Ali Kantürk'ten aldı. 

Botaş'ta imza 
TÜRKİYE Bayanlar Basketbol Ligi'nin iddialı ekiplerinden BOTAŞ, Antrenör Ceyhun Yıldızoğlu ile yeniden sözleşme imzaladı. Yönetim, transfer yetkisini de Yıldızoğlu'na bıraktı. 

Meşale Naim'de 
ATİNA'DA yapılacak 28. Yaz Olimpiyat Oyunları öncesi Yunan adalarını dolaşacak olimpiyat meşalesini, Sakız Adası'nda eski dünya ve olimpiyat şampiyonu Naim Süleymanoğlu ile Yunan halterci Valerios Leonidis'in taşıyacağı bildirildi. Çeşme Kültür ve Turizm Müdürü Osman Kabasakal, Süleymanoğlu'nun teklifi kabul ettiğini ve törenin 15 Temmuz'da yapılacağı açıkladı. 

Filede gençlerin Avrupa sınavı 
GENÇ Bayan Voleybol Milli Takımımız, Avrupa Şampiyonası grup maçları için dün Fransa'ya gitti. Portekiz, Slovenya, İsviçre ve Fransa ile oynayacak olan Ay - Yıldızlılar ilk ikiyi zorlayacak. Erkekler ise, bugün Bulgar ekibiyle Bulgaristan'da ilk karşılaşmasına çıkacak. Maç 17.30'da başlayacak. 



</TEXT>
</DOC>
