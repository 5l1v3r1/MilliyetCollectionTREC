<DOC>
<DOCNO> 221220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun40.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de keskin nişancının suç ortağına müebbet hapis 
</HEADLINE>
<TEXT>

     ABD'de 2 yıl önce dürbünlü tüfekle başkent Washington civarında dehşet saçan ve idam cezasına çarptırılan John Allen Muhammed'in suç ortağı Lee Malvo'ya jürinin verdiği müebbet hapis cezası yargıç tarafından onandı. 
     Virginia eyaletinin Chesapeake kentinde görülen davada, yargıç Jane Roush, jürinin Malvo'nun ömür boyu hapis cezasına çarptırılması kararını onarken, ödeyecek durumu bulunmamasına karşın Malvo'ya 200 bin dolar para cezası da verdi. 18 yaşındaki Lee Malvo, kararı dinlerken fazla heyecan göstermedi. 
     ABD'de dürbünlü tüfekle 10 kişiyi öldürmekten yargılanan John Allen Muhammed, cinayetlerin birinden hüküm giyerek idama mahkum edilmişti. Muhammed'in cezasının 14 Ekim'de infaz edilmesine karar verilmişti. 
     Avukatları, Malvo'nun John Allen Muhammed tarafından beyninin yıkandığını ve cinayeti bilinçsizce işlediği savunmasını getirmişlerdi. Cinayetlerin işlendiği yıl 17 yaşında olan Malvo, ABD yasası 18 yaşın altında olanlara da idam cezası verilebileceğini öngördüğü halde jüri kararıyla müebbet hapse mahkum olmuştu. 
     John Allen Muhammed ile sapkınlığına suç ortağı yaptığı Lee Malvo, 2002'de Maryland ve Virginia'da dürbünlü tüfekle cinayetler işlemekle suçlanıyor. 
     
</TEXT>
</DOC>
