<DOC>
<DOCNO> 230190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko08.html </URL>
<DATE> 2004/04/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sağlık Bakanlığı artık ''yeşil kartı'' sıkı tutuyor .. 
</HEADLINE>
<TEXT>

     Sağlık Bakanlığı aldığı bir kararla Yeşil Kart devrini kapatıp, "Yeşil Karne" dönemini başlatıyor. Sağlık Bakanlığı Yeşil Kart sahibi vatandaşları kartlarını 16 Haziran'a kadar "Yeşil Karne" ile değiştirmesi konusunda uyardı. Bu tarihe kadar kartını değiştiremeyenler hakkını kaybedecek, yalan beyanla yeşil kart alanların kartları iptal edilip yerine yeşil karne de verilmeyecek. 
     Sağlık Bakanlığı Müsteşarı Necdet Ünüvar imzası ile yayınlanan genelgede, yeşil kartların yeşil karnelerle değiştirilmesi için tanınan sürenin 16 Haziran 2004'e kadar uzatıldığı anımsatıldı. Değişim için yeniden süre uzatımının sözkonusu olmayacağını bildiren Ünüvar, değiştirilmeyen yeşil kartların geçerliliğinin sona ereceğini duyurdu. 
     
     MERCEDES'Lİ YEŞİL KARTÇIYA BÜYÜK TEPKİ 

     AKP Kadın Kolları Merkez Karar ve Yürütme Kurulu Üyesi müteahhit Emine Alioğlu'nun da Yeşil Kart sahibi olduğunun ortaya çıkarılması kamuoyu ve basında büyük tepki yaratmış, Yeşil Kart sahiplerinin yeniden gözden geçirilmesi için Sağlık Bakanlığı'na çeşitli başvurular yapılmıştı. 
     
     YENİ İPTALLER 

     Valiliklerden değiştirme sırasında hak sahipleri ile ilgili bilgilerin eksiksiz araştırılmasını isteyen Ünüvar, il veya ilçe idare kurul kararları çıkmadan kart verilmemesi konusunda uyarıda bulundu. Öte yandan Sağlık Bakanlığı'nın yaptığı inceleme ile sayısı 12 milyona düşürülen yeşil kartlar ikinci bir elemeden daha geçecek. Bu elemeyi ise yerel idareler gerçekleştirecek. Değiştirme sırasında yapılan soruşturmalarda haksız olarak yeşil kart aldığı belirlenenenlerin kartları iptal edilecek ve yerine yeşil karne verilmeyecek. Hak etmediği halde yeşil kart ve sağlık cüzdanı ile yeşil kart edinenler ile bunlara bu imkanı sağlayan personelden sahte yeşil kart için yapılan tüm harcamaların iki katı tahsil edilecek. 
     

     
</TEXT>
</DOC>
