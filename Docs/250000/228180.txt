<DOC>
<DOCNO> 228180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/sazak.html </URL>
<DATE> 2004/04/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs, Derviş, sol 
</HEADLINE>
<TEXT>

   
   CNN Türk'teki söyleşisinde Kemal Derviş, Kıbrıs'ta çözüm konusunda gelinen aşamayı yorumluyor. Taha Akyol'un referanduma ilişkin sorusu üzerine 'evet' ya da 'hayır' demiyor, ancak Türkiye'nin 30 yıldır uzlaşmaz göründüğü bir davada ilk defa BM ve Avrupa'ya olumlu mesajlar verdiğini söylüyor. İyi bir noktaya gelinmesinden duyduğu memnuniyeti dile getiriyor. Masada sorunu müzakere etmekle Türkiye'nin kazandığını vurguluyor. 
   Söyleşinin çerçevesi 28 Mart sonrası CHP'nin durumunu içerse de Akyol Derviş'i öncelikle Kıbrıs üzerine konuşturuyor. 
   CHP kurultayı ertesinde Derviş, Baykal tarafından genel başkan yardımcılığa getirilirken, görev alanı 'ekonomi'yle sınırlandırılmış, 'dış politika' sözcülüğü ise Onur Öymen'e bırakılmıştı. 
   Öymen'in Kıbrıs konusundaki çekinceleri nedeniyle CHP'nin çözümsüzlüğü isteyen parti konumuna sürüklenmesi, haksız biçimde AB karşıtı görünmesi 28 Mart seçimlerindeki oy kaybının gerekçelerinden biri oldu. 
   Derviş'in CNN Türk'te dün Kıbrıs'ta iyi bir noktaya gelindiğini bunun Türkiye'nin yararına olduğunu savunması CHP'nin tutumu açısından ilginçtir. Kemal Derviş'in kişisel görüşleri partiyi bağlamıyor olsa da konuşan kişi CHP'nin genel başkan yardımcısıdır. 
   Demek ki CHP de Kıbrıs politikasında 'çözüm olasılığını' dikkate almaya başladı. Derviş'in sözleri bu anlamda partiyi sürekli negatif siyaset üretme çizgisinden uzaklaştırma çabası olarak görülebilir. 
   28 Mart tablosuna gelince. 
   Kemal Derviş, Baykal'ın aksine yerel seçimlerin CHP açısından başarılı görülemeyeceğini söyledi. Bu başarısızlık soldaki partilerin tümü için geçerliydi. 
   Derviş bu tür programlara 'dersini çalışarak' çıkıyor. 28 Mart'ı irdelerken 3 Kasım 2002 seçimlerine döndü. CHP'nin asıl genel seçimleri kaybettiğini, 'kardeş parti' DSP'nin yüzde 1.5'a düşen oylarını da hesaba katarak sol yelpazedeki yüzde 30 - 35'lik tabanın çözüldüğünü anlatmaya çalıştı. 
   CHP'nin ve sosyal demokratların bugünkü dağınıklıktan kurtulması için partinin Atatürkçü kökleriyle Avrupa'daki sol partilere özgü çağdaşlık vizyonu arasında yeni bir sentez yapmak gerektiğini savundu. 
   Derviş bu görüşlerini son aylarda çeşitli akademik çevreler,aydınlarla toplanarak somutlaştırmaya çalışıyor. 55 sayfalık bir doküman hazırlamış. Bu notları CHP lideri Baykal'a da sunduğu anlaşılıyor. 
   Kemal Derviş'in çözüm arayışları CHP'ye endeksli. CHP'nin siyaseten kendini yenilemeden kişilerle ilgili tercihlerin solu seçenek haline getirmesinin güçlüklerini görüyor. 
   Kıbrıs'ta çözüm ve AB'den yıl sonunda alınacak müzakere takvimi tek başına AKP'nin tercihi olmamalı. CHP Avrupa liginde AKP ile yarışmalı, aşırı milliyetçi alanı MHP ve DYP'ye bırakmalıdır. 
   
      
   
   
</TEXT>
</DOC>
