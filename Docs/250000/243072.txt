<DOC>
<DOCNO> 243072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur39.html </URL>
<DATE> 2004/05/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
'Aşk notu' bırakarak taciz eden kaymakama kınama cezası 
</HEADLINE>
<TEXT>

     Antalya'nın Finike İlçesi Kaymakamı Ahmet Önal'a bir öğretim görevlisine üzerinde görüşme teklifi bulunan bir not bırakarak tacizde bulunduğu gerekçesiyle kınama cezası verildiği bildirildi. 
     Finike Kaymakamı Ahmet Önal, İçişleri Bakanlığı müfettişlerinin yaptığı sorgulama sonucunda kınama cezasına çarptırıldı. Cezanın 15 gün önce Antalya Valiliği tarafından Önal'a tebliğ edildiği belirtildi. 
     Finike'ye yapılacak yüksekokul için bilgi almak amacıyla AÜ Beden Eğitimi ve Spor Yüksekokulu'na giden Kaymakam Önal'ın burada karşılaştığı S.N. isimli öğretim görevlisine üzerinde, ''Çok güzelsiniz. Hoşuma gittiniz. Sizinle görüşelim'' yazılı bir kağıt verdiği, genç kadının da bunu Cumhuriyet Savcılığı ve Antalya Valiliği'ne vererek kaymakam hakkında şikayetçi olduğu öğrenildi. 
     Olaydan sonra Kaymakam Önal hakkında Antalya Valiliği'nce 4483 Sayılı Kamu Görevlilerinin Yargılanması Hakkındaki Yasa uyarınca soruşturma açıldığı, soruşturma sonucunda da Önal'ın savcılıkça yargılanması için izin verildiği bildirildi. Bunun üzerine Önal'ın İdare Mahkemesi'ne başvurarak yargılama izninin iptalini istediği de kaydedildi. 
     
</TEXT>
</DOC>
