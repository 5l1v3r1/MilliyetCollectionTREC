<DOC>
<DOCNO> 200580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun40.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye ile temiz bir sayfa açmak istiyoruz 
</HEADLINE>
<TEXT>

     Irak Geçici Hükümet Konseyi üyesi ve Irak Kürdistan Yurtseverler Birliği lideri IKYB Celal Talabani, Irak'a asker göndermeyen Türk yetkililere teşekkür etti. 
     Irak Geçici Hükümet Konseyi dönem başkanlığı sırasında geçen ay Türkiye'yi ziyaret eden Talabani, temaslarını, IKYB'nin uydudan yayın yapan Kürtsat televizyonuna değerlendirdi. 
     Talabani, ''Türkiye ile daha önce yaşanan soğukluğun giderilmesi için yeniden ilişki içinde olunması gerektiğini'' belirtti. 
     ''Türkiye ve İran gibi komşu ülkelerin hava yollarının Irak'a açılması gerektiğini'' ifade eden Talabani, şunları söyledi 
     ''Türkiye ile daha önce oluşan soğukluğu bitirmek için ilişkilere yeniden başlamalıyız. Ben İran ve Türkiye gibi 2 ülkeyle komşu olmaktan gurur duyuyorum. Bu komşularımızla hava yollarımızın da faaliyete bir an önce girmesi gerekir. Bu ülkelerden Irak'a uçuşlar başlamalı. Bu ülkelerle geçmişte aramızda bazı gerginlikler oldu. Ancak bu sorunların hepsi geride kaldı. Aramızdaki bu soğuklukları hep birlikte kaldırmalıyız. Ben buradan Türk yetkililere, Irak'a asker göndermedikleri için teşekkür ediyorum. Türkiye vefalı ve dost bir ülkedir. Eğer asker gönderilmiş olsaydı bile aramızda bir çatışmanın yaşanması söz konusu bile olmazdı. Ben bunun için Türkiye ile aramızda temiz bir sayfanın açılmasını istiyorum.'' Talabani, ''Irak'ta ABD'nin müdahalesi sonucu oluşan işgalin sona ermesi ve normal duruma geçilmesini beklediklerini'' kaydetti ve ''ülkede herkesin özgür olması, itirazını korkusuzca söyleyebilmesi, petrol dahil, Irak mallarının Iraklılar için kullanılması gerektiğini'' söyledi. 
     
</TEXT>
</DOC>
