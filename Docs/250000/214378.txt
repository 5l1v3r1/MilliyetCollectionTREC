<DOC>
<DOCNO> 214378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/magazin/amag.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yıldız' kuyruğu 
</HEADLINE>
<TEXT>

   Dört bine yakın insan, Türkiye'nin 'yeni starı' olmak için dün geceden itibaren İzmir Hilton Oteli önünde kuyruğa girdi. Hepsi de iddialıydı... 
      ARZU ÇETİK İzmir DHA 
   
   Türkiye'nin yeni starını bulmak için düzenlenecek yarışmanın İzmir'de yapılan ön elemeleri izdihama neden oldu. Türkiye'nin dört bir yanından ve KKTC'den gelen yaklaşık dört bin kişi, geceyarısından itibaren Hilton Oteli önünde kuyruğa girmişti bile. Güvenlik önlemleri nedeniyle kapılar iki saat gecikmeli olarak saat 11.00'de açılınca, ani yığılma ve çıkan arbede sırasında bayılanlar oldu. 
   Hem içeride hem de dışarıda sık sık düzenli sıra oluşturulması için anonslar yapılmasına karşılık, kalabalığı yatıştırmak bir türlü mümkün olmadı. 
   
   'Gerçek star benim' 
   Neler mi yaşanıyordu kuyrukta 
   Yarışma için KKTC'den gelip geceden kuyruğa giren Fulya Tanoğlu 26 , izdiham sırasında fenalık geçirenlerden sadece biriydi. 
   Kimi aday adayı kuyrukta beklerken prova yapıyordu. Onlardan biri, kendisini "Türkiye'nin Prensesi" olarak tanıtan Derya Arslan'dı. Şarkılarını kaydettiği teybiyle jüri üyelerinin karşısına çıkmaya hazırlanırken diğer adayların tezahüratı altında şarkı söylemeyi de ihmal etmeyen Aslan, iddialı konuşuyordu "Yıllardır halka şarkı söylüyorum. Türkiye'nin gerçek popstarıyım..." 
   Samsun'dan gelen 27 yaşındaki Hakan Demir, birinci Popstar'ın elemelerine Samsun'da da katılmış ancak elenmiş. Ama Demir yılmamış, "Şansımı İzmir'de deneyeceğim. Burada da olmazsa diğer illerde yapılan elemelere de katılacağım" diyor. 
   Kuyrukta bekleyen bazı adayların soğuktan ve heyecandan sesi kısılırken, 18 yaşından küçükler ailesinin izni olmadan elemelere katılamıyordu. Kuyrukta annesiyle bekleyen 16 yaşındaki manken Şeyma Arsangiray, heyecanlı ve biraz da umutsuz konuşuyor "Umarım beklemem boşuna çıkmaz..." 
   
   Elemeler devam edecek 
   Öyle bir izdiham vardı ki jüri üyeleri, izdiham korkusu nedeniyle, otele yan kapıdan alındı. 
   Yarışmanın diğer elemeleri 13 - 14 Şubat Antalya Titanik Otel, 16 - 17 Şubat Adana Seyhan Otel, 19 Şubat Diyarbakır Prestij Otel, 21 - 22 Şubat Trabzon Büyük Sümela Otel, 24 - 25 Şubat Ankara Etap Oteli, 27 - 28 - 29 Şubat İstanbul Green Park Bostancı, 1 Mart'ta da Edirne Tuzcular Turistik Tesisleri'nde devam edecek. 
   
   O 'İkinci Serkül' olmak istiyor...    Kimi battaniyelere sarılarak ısınmaya çalışıyor, kimi de gitarı elinde prova yapıyor. Biri daha var kuyrukta. Amacı 'İkinci Serkül' olmak. Tekerlekli sandalyesiyle kuyruğa giren 21 yaşındaki Ahmet Baran, maharetini göstermek için sıranın kendisine gelmesini bekliyor... 
   
   
</TEXT>
</DOC>
