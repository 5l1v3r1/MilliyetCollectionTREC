<DOC>
<DOCNO> 208149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo14.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Antalya'da... Ümit Karan ve Berkant bu akşam yok 
</HEADLINE>
<TEXT>

     Efes Cup-3 Futbol Turnuvası'na katılmak üzere dün akşam Antalya'ya gelen Galatasaray, bu kentteki ilk çalışmasını bu sabah gerçekleştirdi. 
     Kamp yapılan Lara'daki Titanic Otel'in sahasında, teknik direkter Fatih Terim yönetiminde yapılan ve yaklaşık 1 saat süren antrenmanda sarı-kırmızılı futbolcular, önce kültür-fizik hareketleri, ardından da dar alanda çift kale maç yaptılar. Antrenmana İstanbul'da kalan Hakan Ünsal, Baliç, Arif, Bülent, Hakan Şükür, Prates, Frank De Boer ve Hasan Şaş'ın yanı sıra rahatsızlığı nedeniyle ateşi yükselen Ümit Karan da katılmadı. Sakatlığı bulunan Berkant ise hafif koşu yapmakla yetindi. 
     Kulüp doktoru Bülent Bayraktar, Ümit Karan'ın ateşini kontrol altına aldıklarını, ancak bu futbolcunun tedavisinin sürdüğünü belirterek, bu akşamki Kaiserslauten maçında oynamayacağını, çarşamba günü yapılacak Spartak Moskova maçında da forma giymesini şüpheli olduğunu söyledi. 
     Bayraktar, Berkant'ın da sağ arka adalesinde kas spazmı nedeniyle ağrıları bulunduğunu ve bu akşamki maçta forma giyemeyeceğini belirterek, bu futbolcu hakkında akşam yapılacak tetkiklerden sonra tedaviye başlanacağını kaydetti. 
     Bülent Bayraktar, solunum yolu enfeksiyonu geçiren Cafer Can'ın da tedavisine başlandığını sözlerine ekledi. 
     Doktor Bayraktar, bir soru üzerine tedavisine İstanbul'da devam edilen futbolcularla ilgili olarak şunları söyledi 
     ''Hakan Ünsal grip olduğu için bugünkü çalışmaya çıkmadı. Hakan Şükür'e sakatlığı nedeniyle özel bir program verildi ve buna göre çalışıyor. Hasan Şaş'a ise bugün enjeksiyon yapıldı. Bir hafta süreyle özel egzersiz yapacak. Sağ bacağında mekanik bir rahatsızlığı var. Aynı rahatsızlık nedeniyle geçen yıl 3 ay süreyle verimli olamamamıştı. Ağrıları nedeniyle istediği hareketleri istediği gibi yapamıyor. Bu kez üstüne gitmiyoruz.'' Bu arada, antrenmana Karşıyaka'dan transfer edilen Emrah ve altyapıdan gelen Mülayim ile Macar Daniel de katıldı. İdman sırasında hafif bir sakatlık geçiren Tamas, kısa bir tedaviden sonra çalışmaya geri döndü. 
     Bu arada, kaleciler Mondragon, Aykut ve Mehmet, kaleci antrenörü Eser Özaltındere yönetiminde çalıştı. 
     Galatasaray'ın antrenmanını aynı otelde kamp yapan Çaykur Rizespor'un Teknik Direktörü Hikmet Karaman da izledi. Karaman idman sonrasında Galatasaraylı futbolcu ve teknik adamlarla bir süre sohbet etti. 
     Sarı-kırmızılı takımın antrenmanını otelde bulunan yabancı turistler de ilgiyle izledi. 
     
</TEXT>
</DOC>
