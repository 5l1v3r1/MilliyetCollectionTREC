<DOC>
<DOCNO> 215791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur05.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Su sayaçlarının donmaması için ne yapabiliriz 
</HEADLINE>
<TEXT>

     Erzurum'da, aşırı soğuk havalarda su sayaçlarındaki donmalarda yaşanan artışlar nedeniyle vatandaşlara çeşitli uyarılarda bulunuluyor. 
     Erzurum Büyükşehir Belediyesi Su ve Kanalizasyon İdaresi ESKİ Genel Müdürü Vahit Kılınboz, yaptığı açıklamada, iklim şartlarının aşırı soğuk olduğu Erzurum'da yılda 5 bine yakın su sayacının donma nedeniyle bozulduğunu ve bu sayaçların tamir maliyetinin 100 milyar lirayı bulduğunu söyledi. 
     Kılınboz, su sayaçlarının donmaması konusunda vatandaşlara bazı uyarılarda bulunarak, özellikle kalorifersiz evlerde yaşanan donma olaylarını önlemek için, sayaçların yünlü kumaşlarla sarılması gerektiğini ifade etti. 
     
     ALINACAK DİĞER TEDBİRLER... 
     Sayaçların ahşap veya sacdan yapılan korumalarla muhafaza edilmesi gerektiğini anlatan Kılınboz, aşırı soğuklarda sayaçların donmaması için alınacak tedbirleri ise şöyle sıraladı 
     ''Evde herhangi bir musluk damlayacak şekilde açık bırakılmalı. Böylece sudaki sirkülasyon nedeniyle donma önlenmiş olur. Ayrıca sayaçlar monte edilirken, sıcak mekanda bulunmasına dikkat edilmeli. Müstakil evlerde oturan vatandaşlar ise, bahçelerinde bulunan boru hattı üzerine gübre döküp yakmak suretiyle donmayı önleyebilirler.'' Kılınboz ayrıca, ısısı düşük olmak kaydıyla sıcak suyun sayaç üzerine dökülmesiyle de donmaların önüne geçilebileceğini sözlerine ekledi. 
     Her yıl milyarlarca liranın sayaç bakımına gitmesinin soğuk iklimde yaşamanın bedeli olduğunu anlatan Kılınboz, vatandaşların uyarılarını dikkate almaları durumunda bu giderde düşüş yaşanacağını bildirdi. 
     
</TEXT>
</DOC>
