<DOC>
<DOCNO> 227468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yasam/yas05.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO'yu 'resmi' gözler gördü 
</HEADLINE>
<TEXT>

   Gökyüzünde ışıklar saçan garip bir cismi kameraya alan Adana Vali Yardımcısı'na 'Gördüğünüz bir UFO' dediler.. 
      Önay Yılmaz 
   
   Adana Vali Yardımcısı Caner Yıldız, önceki gece evinde televizyon seyrederken gökyüzünde gördüğü 'garip görüntüleri' Sirius UFO Uzay Bilimleri Araştırma Merkezi Derneği yetkililerine inceletti. Dernek Başkanı Haktan Akdoğan, cismin UFO olduğu kanısına vardıklarını belirterek, "Yıldız'ın çektiği görüntüleri arkadaşlarımız inceledi ve UFO olduğu konusunda görüş birliğine vardı" dedi. 
   
   Üniversite inceleyecek 
   Daha önce İstanbul Vali Yardımcılığı ile birlikte İstanbul Afet Yönetimi Merkezi Başkanlığı, Kocaeli Vali Yardımcılığı görevlerinde de bulunan Caner Yıldız, görüntüleri kimseye vermediğini, çektiği filmi Çukurova Üniversitesi'nden de bir uzman heyete inceletmek istediğini söyledi. 
   Kendisine telefonla ulaştığımız Yıldız, önceki gece eşiyle birlikte televizyon seyrederken gökyüzünde çok parlak bir cisim gördüklerini belirterek, şöyle konuştu 
   "Saat 21.04 sıralarıydı. Gökyüzünde parlayan bir cisim gördüm. Önce hiç görmediğim parlak yeni bir yıldız sandım. Sonra kameraya almaya başladım. Yaklaşık 20 dakika çekim yaptım. Çok hızlı hareket ediyor, ara sıra da kayboluyor, sonra tekrar gözüküyordu. Müthiş bir hızı vardı. Sağa sola zikzaklar çiziyor büyüyor ve küçülüyordu. Alt tarafı yaklaşık üçte birlik kısmı koyu renkteydi, üst kısmı ise beyazdı. Üst kısımlarında petekimsi sivri sivri çıkıntılar vardı. Hiç görmediğimiz tanımlayacağımız bir şeydi. Çıplak gözle bakınca kayboluyor, sonra tekrar ortaya çıkıyordu. Kamera görüntülerinde ise bazen topluiğne başı kadar oluyor, 2 - 3 saniye sonra da portakal büyüklüğüne ulaşıyordu. Uçan daire görüntüsüne benziyordu." 
   Görüntüler için dün Sirius'tan geldiklerini anlatan Yıldız, sözlerini şöyle sürdürdü "Sirius temsilcileri de geldi baktı. Onlar, bunun herhangi bir uydu ve meteorolojik bir cisim olmadığını söylediler. Onlara göre bu cisim bir UFO. Görüntüleri şimdi de Çukurova Üniversitesi inceleyecek." 
   
   
   
   
</TEXT>
</DOC>
