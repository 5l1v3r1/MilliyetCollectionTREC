<DOC>
<DOCNO> 202319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur24.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Başkanı Sami Evren'e tepkiler büyüyor... 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren'e, Eczacılar Birliği'nin 34. Olağan Büyük Kongresi'ndeki açıklamasından dolayı tepkiler sürüyor. 
     Konuyla ilgili yazılı açıklama yapan Kamu-Sen Sivas İl Temsilcisi Musa Akkaş, sivil toplum örgütlerinin görevlerinden en önemlisinin doğruyu söyleyip, yanlışlara karşı çıkmak, milletin birliği ve bütünlüğü için çalışmak olduğunu belirterek, şunları kaydetti 
     ''Bir yönetmeliği bahane ederek, inançlarımızı hakaret eden, Türk toplumunun yüzde 99'unun Müslüman olduğunu bile bile, Müslümanlığın rehberi olan Kuranıkerim'i, 1400 yıllık köhne bir zihniyetin ürünü sayan anlayışı kınıyoruz. Bunu söyleyen şahsın bizlerden özür dilemesini bekliyoruz. Eğer amaç, insanlarımız arasına nifak sokarak, bir kargaşa yaratmaksa, buna ne onun, ne de onun gibi düşünenlerin gücü yetecektir. Bu tür düşüncelere sahip insanları, Allah'a havale ediyor, oyuna gelmeyeceğimizi ifade etmek istiyoruz. Hiçbir zaman bölücü olmayan Türkiye Kamu-Sen, herkesin dinine, ırkına saygı duymaktadır.'' 
     
     MEMUR-SEN'DEN TEPKİ 
     Memur-Sen Konfederasyonu İzmir İl Temsilcisi Veli Yüceer, KESK Genel Başkanı Sami Evren'in, Eczacılar Birliği'nin kongresinde Kuran kursları ile ilgili konuşurken ''1400 yıl öncesinin köhnemiş fikirleri'' ifadesini kullandığını, bunun bilimsel dayanaklardan, rasyonel verilerden uzak açıklama olduğunu belirtti. 
     Yüceer yaptığı açıklamada, Evren'in açıklamasının telafi edilmesi gerektiğini bildirdi. 
     Yüceer, memur sendikalarının kendi bilgi sınırlarını aşan konularda, dünyanın ve toplumun gerçekleriyle ilgili dikkatli davranması gerektiğini ifade etti. 
     Toplumun yüzde 99'unun inandığı Kuran'a köhnemiş kitap denmesinin milyonlarca insanın inancına haksız bir hakaret olduğuna dikkat Yüceer, ''İdeolojik perspektiften yapılan bu konuşmanın telafi edilmesi gerekir'' dedi. 
     
</TEXT>
</DOC>
