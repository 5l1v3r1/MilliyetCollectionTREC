<DOC>
<DOCNO> 231259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun51.html </URL>
<DATE> 2004/04/14/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Norveç, Irak'taki askerlerini Haziran ayında çekmeyi planlıyor 
</HEADLINE>
<TEXT>

     Norveç Başbakanı Kjell Magne Bondevik, Irak'ta bulunan 150 kişilik askeri mühendis birliğinin planlandığı gibi Haziran'da çekileceğini belirtti. 
     Bondevik, devlet radyosu NRK'da yayınlanan konuşmasında, ülkesinin Irak'taki askeri varlığının, hükümet yeni bir karar almadığı sürece 30 Haziran'da sona ereceğini belirterek, NATO üyesi Norveç'in, gücünü Afganistan'ı da içeren başka bölgelere yönlendireceğini söyledi. 
     Ülkedeki mühendislerin çekilmesinin, Norveç'in Irak'a yardım etmeyeceği anlamına gelmediğini kaydeden Bondevik, insani çabaların süreceğini ifade etti. 
     Bondevik, çekilme kararının, ABD'nin Irak'taki varlığına karşı artan kamu muhalefeti nedeniyle değil, askeri kaynaklara başka bölgelerde duyulan ihtiyaçtan kaynaklandığını belirtti. 
     Başbakan Bondevik, Irak'ta istikrarı sağlamayı politik olarak doğru bulduğunu, ancak ''işgal gücü olmayı doğru bulmadığını'' söyledi. 
     BM'nin Irak'ta daha fazla rol üstlenmesini istediklerini kaydeden Bondevik, Norveç askerleriyle ilgili son kararın parlamentoya ne zaman getirileceğini belirtmedi. 
     
</TEXT>
</DOC>
