<DOC>
<DOCNO> 230057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/ekonomi/eko02.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF programına bir aylık uzatma 
</HEADLINE>
<TEXT>

   IMF'nin internet sitesine göre, Türkiye ile yapılan ve 2005 başında sona erecek stand - by'ın süresi bir ay uzadı. Resmi karar 16 Nisan'da açıklanacak 
   AHMET ERHAN ÇELİK Ankara 
   
   IMF, stand - by'ın süresini bir ay uzatmaya hazırlanıyor. Süre uzatımıyla ilgili karar 16 Nisan'da yapılacak İcra Direktörleri Kurulu toplantısında resmileşecek. Stand - by yıl sonunda değil 2 Şubat 2005 tarihinde yürürlükten kalkacak. 
   Stand - by süresinin uzatılmasıyla ilgili gelişmeler dün Ankara - Washington hattında ince bir gerilime neden oldu. IMF süre uzatımı kararına açıklık getirmek için Türkiye saatiyle akşam saatlerinde resmi web sitesinde değişiklik yaptı. Edinilen bilgilere göre, süre uzatımıyla ilgili kafa karıştan süreç şöyle yaşandı 
   İcra Direktörleri Kurulu gündemiyle ilgili olarak web sitesinde yer alan açıklama düzeltme yapılmadan önce stand - by'ın 2005'ten sonraki yıllarda da yürürlükte kalacağı anlamına gelen "extension of arrangement" düzenlemenin uzatılması şeklindeydi. Bu ifade piyasalarda "Hükümet IMF'yle devam edecek" dedikodularının doğmasına neden oldu. Dedikodular IMF'nin Washington'daki merkezine de ulaşınca, web sitesinde değişiklik yapılarak konuya açıklık getirildi. İcra kurulu gündemiyle ilgili ifade "one month extension of arrangement" düzenlemenin bir ay uzatılması şeklinde düzeltildi. 
   
   Son kredi garanti 
   Bir aylık uzatmayla birlikte stand - by'ın yürürlük süresi tam olarak üç yıla yayılmış olacak. İcra Direktörleri Kurulu anlaşmanın yürürlüğe girdiği 2 Şubat 2002 tarihinde stand -by'ın 2004 sonuna kadar uygulanacağı kararını almıştı. Yedinci gözden geçirme görüşmelerinde IMF parasının serbest bırakılacağı dilim sayısı dörtten üçe indirilince son dilim kredinin prosedürel olarak çekişi imk nsız hale geldi. IMF'yle üzerinde mutabık kalınan plana göre son gözden geçirme kasım - aralık aylarında yapılacak. Gözden geçirme sonrasında İcra Direktörleri Kurulu'nun toplanması ve kredinin serbest bırakılmasına ilişkin karar her durumda 2005 Ocak ayına sarkacaktı. Bir aylık uzatmayla birlikte paranın ödenmesi garantilenmiş oldu. 
   
   
</TEXT>
</DOC>
