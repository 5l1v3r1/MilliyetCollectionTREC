<DOC>
<DOCNO> 222342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/spo02.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kulak çekti 
</HEADLINE>
<TEXT>

   Alman hoca, Konyaspor maçındaki hataları bir daha görmek istemediğini vurguladı, futbolcularına "Zirveyi ne zor şartlarda yakaladığımızı unutmayın. Lig bundan sonra yanlış kaldırmaz. Ayağınızı yere basın" uyarısını yaptı 
      YUSUF KOBAL 

   
   'Kendinize gelin' 
   FENERBAHÇE Teknik Direktörü Christoph Daum, farklı Konyaspor galibiyetine rağmen dün oyuncularını sert bir dille uyardı. Samandıra'daki toplantıya "Ayaklarınız artık yere basmalı" sözleriyle başlayan Alman hoca, 4-0'dan sonra yenen iki golün hesabını sordu, "24 saat içinde kendinize çeki düzen verin. Bir daha böyle hatalar görmek istemiyorum. Zirveyi ne zor şartlarda yakaladık. Eğer şampiyonluk istiyorsanız dikkatli olmalısınız" diye konuştu. 
   
   'Geriye 27 puan kaldı' 
   TECRÜBELİ çalıştırıcı, 30 puanın üçünü aldıklarını, geriye kalan 27 puan için de her maçı tek tek düşünmeleri gerektiğini belirtti, "Sadece önünüze bakacaksınız, bir sonraki haftayı aklınızdan çıkaracaksınız" dedi. Daum, "Bundan böyle en yakın maçı nasıl kazanırız onun çalışmasını yapacağız. Birlikte çıkıp kazanacağız, sonraki maçı yine birlikte düşüneceğiz. Şimdi Gençlerbirliği'ne konsantre olun, ligi rafa kaldırın" ifadelerini kullandı. 
   
   'Galibiyete bakarım' 
   KALAN haftalarda güzel futbolun bir önemi olmadığına dikkat çeken Alman teknik adam, "Artık ben alacağınız galibiyetlere bakacağım. Sadece kazanmak için çalışın. Sahada bunun yollarını arayın" diye konuştu. Oyun içinde daha çok yardımlaşma isteyen Daum, "Kimse kendini ön plana çıkarmaya çalışmasın. Her zaman en müsait durumdaki arkadaşınızı bulun, riske girmeyin. Camia bizden iki kupa bekliyor. Bu sorumluluğunuzu sakın unutmayın" telkininde de bulundu. 
   
   '60 dakika direnin' 
   TÜRKİYE Kupası'nda çarşamba günü kendilerini çok ciddi bir sınavın beklediğini de ifade eden tecrübeli çalıştırıcı, Gençlerbirliği engelini geçebilmenin formülünü de anlattı. Christoph Daum, rakipleri önünde 60 dakikalık bir direncin final kapısını aralayacağına dikkat çekti, "Bu maç Ankara'da oynadığımızdan çok daha çetin geçecek. Yüksek motivasyon şart. Öncelikle topun kontrolü sürekli elimizde olmalı. Sakin ve disiplinli oynayın" dedi. 
   
   Hooijdonk sunar    Konyaspor'a iki gol atan Van Hooijdonk, antrenman öncesi resmini çekmek isteyen gazetecileri şaşırttı. Hollandalı yıldız, basın mensuplarını Kemal, Ali Güneş ve Mehmet Yozgatlı'nın yanına gönderdi ve üç oyuncuya, "Gidip siz poz verin. Bugünkü mutluluk sizin eseriniz. Golleri siz hazırladınız" dedi. 
   
   Tuncay'da sorun yok    SAKATLIĞI nedeniyle Konyaspor maçının ikinci yarısına çıkmayan Tuncay'ın ciddi bir problemi olmadığı açıklandı. Genç yıldızın tedavisine dün de devam edilirken, Gençlerbirliği maçında oynamasına engel bir durumun bulunmadığı belirtildi. Tuncay da kupada mutlaka görev almak istediğini söyledi, çarşamba gününe kadar hazır olacağını ifade etti. 
   
   Fenerbahçe belgeseli    FENERBAHÇE'NİN kuruluşunu ve kurtuluş savaşında üstlendiği görevi anlatan "Kuruluştan Kurtuluşa Fenerbahçe" belgeseli bugün Fener TV'den ekranlara gelecek. Başkan Aziz Yıldırım tarafından "Atatürk" ve "Hitit" gibi belgeselleriyle adından söz ettiren yönetmen Tolga Örnek'e hazırlatılan belgesel saat 22.00'de başlayacak. 
   
   
</TEXT>
</DOC>
