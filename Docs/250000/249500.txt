<DOC>
<DOCNO> 249500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonyas13.html </URL>
<DATE> 2004/06/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Troy filmindeki Truva Atı, Türkiye'ye getiriliyor... 
</HEADLINE>
<TEXT>

     Tüm dünyada ilgi ile izlenen Truva Troy filminde kullanılan Truva Atı'nın Türkiye'ye getirileceği bildirildi. 
     Kültür ve Turizm Bakanlığı'ndan alınan bilgiye göre, Warner Bros şirketi tarafından yaptırılan, senaryosunu David Benioff'un, yönetmenliğini Wolfgang Petersen'in gerçekleştirdiği ve başrollerini Brad Pitt, Eric Bana ve Orlando Bloom'un paylaştığı Truva Troy filminde kullanılan sembolik at, Kültür ve Turizm Bakanı Erkan Mumcu ve Warner Bros Türkiye Genel Müdürü Haluk Kaptanoğlu'nun girişimleri sonucu Türkiye'ye getirilecek. 
     Warner Bros şirketinin Türkiye'ye verilmesini onayladığı atın, şu anda bulunduğu Japonya'dan gemi ile getirileceği ve tüm masraflarının Türk hükümeti tarafından karşılanacağı belirtildi. 
     Çanakkale'ye yerleştirilerek, yerli ve yabancı konukların ziyaretine açılacak Truva Atı'nın, bölgeye canlılık getireceği ve turizme katkı sağlayacağı kaydedildi. 
     
</TEXT>
</DOC>
