<DOC>
<DOCNO> 249934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko08.html </URL>
<DATE> 2004/06/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Defense News Türkiye 50 taaruz helikopteri için ihale açacak 
</HEADLINE>
<TEXT>

     Türk Silahlı Kuvvetleri'nin ihtiyacı için 50 adet taarruz helikopterinin Türkiye'de ortak üretilmesini öngören projenin geçen ay iptal edilmesinin ardından, Savunma Sanayii Müsteşarlığı'nın, yine 50 adet aynı tipte helikopterin 'doğrudan alımını' öngören yeni bir ihaleyi gelecek ay açacağı bildirildi. 
     Savunma Sanayii Müsteşarı Murad Bayar, Amerikan Defense News dergisine açıklamasında, yeni ihaleye hem Amerikan hem de Avrupa şirketlerinin davet edileceğini söyledi. 
     Defense News'un internet sitesindeki habere göre Bayar, ''bazı Amerikan ve Avrupa şirketleri, eski ihale sırasında elenmişlerdi. Bu şirketler, şimdi modellerini daha da geliştirdiler ve yeni ihalede yer almalarını bekliyoruz'' dedi. 
     Daha önceki ihale, uzun yıllar sürmesine karsın sonuç alınamaması üzerine iptal edilmiş ve Türkiye'nin projeyi yeniden yapılandıracağı açıklanmıştı. Önceki ihalede, en son ağırlıklı olarak Amerikan Bell Helicopter Textron şirketiyle görüşülüyordu. 
     
     TAI'DEKİ HİSSELER 
     Öte yandan yine Defense News'un başka bir haberine göre Türkiye, F-16 savaş uçaklarını üreten Türk Havacılık ve Uzay Sanayii TAI'nin Amerikan Lockheed Martin şirketine ait yüzde 42 hissesini satın almak üzere harekete geçti. 
     Haberde, Lockheed Martin'e ait bölümün, TAI'nin yüzde 49 hissesine sahip TUSAŞ tarafından satın alınmasının öngörüldüğü belirtildi. Satış işlemine ilişkin görüşmelerin geçen haftalarda başladığı kaydedildi. 
     Lockheed Martin şirketinin sözcüsü Joe Stout, ''süreç tamamlanırsa gerekli açıklamayı yapacağız'' diyerek ayrıntılı yorumda bulunmadı. Ancak Amerikan savunma sanayii kaynakları, Lockheed Martin'in satışa sıcak baktığını belirtti. 
     Haberde, TAI'deki Lockheed Martin hisselerinin Türkiye tarafından alınmasının, Türk savunma sanayiinin yeniden yapılandırılmasına yönelik planlar çerçevesinde amaçlandığı belirtildi. 
     Dünyanın en büyük savunma şirketi olan Lockheed Martin ile yapılan anlaşmalar çerçevesinde TAI, Türk Hava Kuvvetleri için 232 adet, Mısır Hava Kuvvetleri için de 40 adet F-16 savaş uçağı üretmişti. TAI'nin Ankara yakınlarında bulunan Akıncı mevkiindeki fabrikasında Cougar nakliye helikopterleri ve CN-235 CASA nakliye uçakları da üretilmişti. Defense News, TAI'nin geçen yılki satışlarının 110 milyon dolar tutarında olduğunu belirtti. 
     
</TEXT>
</DOC>
