<DOC>
<DOCNO> 202529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo23.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü, İspanyolların ilgi odağı olmaya başladı... 
</HEADLINE>
<TEXT>

     Barcelona'nın Türk file bekçisi Rüştü Reçber, 16 hafta sonra ilk kez Espanyol maçında forma şansı bulunca İspanyol basınının ilgi odağı olmaya başladı. 
     Türk kaleciye destek verdikleri gözlenen İspanyol gazeteleri, Espanyol karşısında alınan 3-1'lik galibiyet sonrasında Rüştü'nün ilk 11'de güven vermesi, Ronaldinho'nun sakatlıktan çıkması ve Kluivert'in forma girmesiyle Barcelona'nın yükselişe geçeceğini savundu. 
     İspanya'nın en yüksek tirajlı gazetesi El Pais, bugün Rüştü ile yapılan bir röportajı yayınlarken, Türk kaleci, ''Gitmeyi düşünüyordum ama Türkiye'nin Portekiz'deki Avrupa Şampiyonası'ndan elenmesinin ardından her şeyi unuttum'' dedi. 
     1994'de Andoni Zubizarreta'nın ardından Barcelona'nın 12-13 kaleci değiştirdiğini hatırlatan Rüştü, şöyle devam etti 
     ''Ben 30 yaşında Barça'ya şampiyonluğu kazanmak için geldim ve benim hakkımda gelip geçen biri gibi düşünmelerini istemiyorum. Barça'nın futbolcusu olarak emekliye ayrılmak kolay olmayacak, buna rağmen niyetim bu.'' 
     
     ''YEDEKLİĞE ALIŞIK DEĞİLDİM'' 

     21 yaşından beri hep ilk 11'de oynadığını, Antalyaspor ve Fenerbahçe ile Türk Milli Takımı'nın buna örnek olduğunu kaydederek, ''Yedek olmak beni şaşırttı, çünkü buna alışık değildim'' diyen Rüştü, Rijkaard'ın kararını düzeltmek gibi bir isteğinin olmadığını, çalışarak, Victor Valdes'e yardım ederek ve aynı şansı yakalayarak oynamak istediğini anlattı. 30 yaşındaki kaleci, Hollandalı teknik adam için de ''Açık fikirleri var ve kendisine yöneltilen eleştirileri zihninde tartıyor. Çalışmayı seviyor ve futbolcularından büyük saygı görüyor'' yorumunu yaptı. 
     Kaleci Rüştü, 23 puanla 9. sırada olan takımının ligdeki durumuyla ilgili de şunları kaydetti 
     ''Çok düzensiz sonuçlar aldığımız kesin. Büyüyoruz ama olgunluğa ulaşmak için fazla zaman yok. Yeni oyuncuların adaptasyonu, yeni teknik adam, kilit konumdaki oyuncuların sakatlıkları takıma zarar verdi. Ama Şampiyonlar Ligi'ne katılacak kalitede bir takım olduğumuza ben inanıyorum. Ligde her şey değişebilir. Real Madrid de kötü bir dönem geçirebilir. Şimdi şampiyon olacak çizgide değiliz ama her şey bizim elimizde. Espanyol'a karşı alınan galibiyet bize güven verdi. Şimdi, Celta ve daha sonraki iki maçta da galip gelip üst sıralara çıkmak istiyoruz.'' 
     
     ''RÜŞTÜ EN İYİ ZAMANINI YAŞIYOR'' 

     Bu arada İspanyol basını, pazar günü oynanacak Barcelona-Celta Vigo maçında kaleyi Rüştü'nün koruyacağına kesin gözüyle bakıyor. As gazetesi, Barcelona'nın Zubizarreta'dan Zubi sonra büyük bir kaleci sorunu yaşadığına dikkat çekerek, Valdes'in üzerideki baskının şimdi de Rüştü'nün üzerinde olacağını savundu. Kulüp Başkanı Joan Laporta ve Teknik Danışman Txiki Begiristian'ın tavsiyeleri sonrasında Rijkaard'ın, kaleyi Rüştü'ye verdiği ve yerini garanti etmesi için Zubi'den daha iyi olması gerektiğini söylediği ifade ediliyor. 
     El Mundo Deportivo gazetesi de bugünkü haberlerinde Rüştü'ye yer verirken, Türk kalecinin pazartesi günü yapılan antrenmanda ''dikkate değer'' kurtarışlar yaptığını ve çalıştıkça yükseldiğini yazdı. Gazete, ''Rüştü, en iyi zamanını yaşıyor'' ifadesini kullandı. 
     Barcelona'da 6 yıl çalışan eski kaleci antrenörlerinden Frans Hoek de Rüştü'nün çok tecrübeli ve büyük bir kaleci olduğunu, gelecek için Valdes'e çok şey öğretebileceğini söyledi. 
     Öte yandan kaleyi Rüştü'ye bırakan genç kaleci Victor Valdes ise düzenlenen basın toplantısında, ''Beklemediğim bir karar alındı ama antrenörümüz takımın durumuna bakıyor ve en iyi 11'i seçiyor. Daha fazlası yok. Rüştü'nün bana yaptığı gibi ben de ona yardım edebilirim ve edeceğim. Aramızdaki ilişkinin değişmesi için sebep yok'' diye konuştu. 

     
</TEXT>
</DOC>
