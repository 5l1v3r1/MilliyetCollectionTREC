<DOC>
<DOCNO> 233062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yazar/yilmaz.html </URL>
<DATE> 2004/04/20/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
'40 milyar doların en çok 5.5 milyar doları alınabilir' 
</HEADLINE>
<TEXT>

   TMSF Başkanı Ahmet Ertürk'e göre, Halis Toprak, Erol Aksoy, Korkmaz Yiğit ve Murat Demirel'le görüşmeler istenilen zeminde değil tahsilat batığın çok altında kalacak 
      Başbakan Tayyip Erdoğan'a "Yolsuzlukla mücadele tek bir grubun üzerine gitmekle olmaz" eleştirisi geçtiğimiz gün Müstakil Sanayici ve İşadamları Derneği MÜSİAD Genel Kurul'unda da geldi. 
   Erdoğan, yolsuzlukla mücadelenin stratejik kararlar içerdiğini ve adımların teker teker atıldığını söyledi. Toplantı sonunda Tasarruf Mevduatı Sigorta Fonu TMSF Başkanı Ahmet Ertürk ile karşılaştım. 
   Adımları konuştuk... 
   Ertürk "Basına yansımıyor ama her gün operasyon yapıyoruz" dedi. 
   Fon'a geçen Korkmaz Yiğit'in bankası Bank Ekspres ve Murat Demirel'in bankası Egebank'ın eski genel müdürü Sami Erdem'in eşinin evine el koymalarını hatırlattım. 
   "Benzeri operasyonlar yapıyoruz" açıklaması ile yetindi. 
   
   Süreç başladı 
   Amme alacaklarının tahsili ile ilgili 6183 sayılı kanuna dayanarak, Fon'a geçen bankalardan kredi kullananlara yönelik bir tahsilat süreci başladı 
   Bu kanuna göre Fon bankalarına olan kredi borçlarını ödemeyenlerin malvarlıklarına el konuyor ve yurtdışı yasağı geliyor. 
   Bu konumda olanları saymakla bitiremem. Büyük gruplar, kamoyunda tanınan itibarlı dernek başkanları, yeni yatırımları ile gündeme gelenler... 
   Buharlaşan paraların yalnızca banka batıranların üzerinde olmadığı, kredi kullananların da sorumlu olduğunu kabul eden yasal süreç başladı. 
   İş dünyasında tedirginlik artıyor. 
   Bu süreçte en çok merak ettiğim Emlakbank'tan "haksız kredi" kullanıp zengileşenler. Hükümet acaba bu ünlü zenginlerin üzerine de gidebilecek mi 
   Başbakan Erdoğan'ın kürsüde değindiği "stratejik adımlar", TMSF'nin işleme koyduğu 6183 sayılı kanunun muhataplarını da içeriyor olsa gerek... 
   Ertürk, batık bankalarda buharlaşan 40 milyar doların en fazla 5 - 5.5 milyar dolarını tahsil edebileceği görüşünde. 
   Bankası Fon'a geçenler müzakerelere başladılar. Ertürk'e Cavit Çağlar'ın durumunu sordum, "Anlaşmak üzereyiz" dedi. 
   Toprakbank'ın eski sahibi Halis Toprak ile yapılan görüşmeler ise henüz Fon'un istediği zemine çekilebilmiş bile değil. 
   İktisat Bankası'nın sahibi Erol Aksoy, Bank Ekspres'in sahibi Korkmaz Yiğit de TMSF için karanlık alan... Malvarlıkları yetmiyor. 
   Murat Demirel'in durumu da benzer özellikler taşıyor. Ertürk, "Bu grupla ilgili bilgi eksikliği var" tespiti yapıyor. 
   Kendi bilgilerimden yola çıkarak "Sami Erdem'in karısının malvarlığına gidiliyorsa, Murat Demirel'in babası Şevket Demirel'in 'Isparta imparatorluğuna' dokunulamaz mı " dediğimde ise soru işaretleri çıkıyor. 
   
   Paralar ulaşılmaz halde 
   TMSF'deki bankaların devir zararları 17.3 milyar dolar, h kim ortakların borcuysa 11 milyar dolar. Bu paraların büyük kısmı bilgi ve belge noksanlıkları ile ulaşılamaz hale gelmiş. 
   Fon bankalarından muvazaalı kredi kullandıkları tespit edilenlerin bile malvarlıklarına tedbir konulmadığını daha önce bu sütunlarda yazmıştım. 
   İşte tüm bu nedenlerden dolayı ne kadar sıkı tahsilat kanunları uygulanırsa uygulansın, buharlaşan paraların geriye getirelemeyeceğini vurguluyor Ertürk. Kaçıranlara müjde olsun. 
   
      
   
</TEXT>
</DOC>
