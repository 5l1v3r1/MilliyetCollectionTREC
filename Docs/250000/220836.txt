<DOC>
<DOCNO> 220836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/ekonomi/aeko.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kriz bitti, Avrupa yolu açık, Intesa Garanti'ye dönüyor' 
</HEADLINE>
<TEXT>

   Garanti Bankası ile İtalyan Intesa arasındaki ortaklık görüşmesi yeniden başladı. 2001'de Garanti'nin yüzde 30 civarında hissesi için görüşen Intesa şimdi masaya yüzde 50'den büyük pay için oturdu 
      EKONOMİ SERVİSİ 
   
   Kriz döneminde kesilen Garanti Bankası ile İtalya'nın en büyük bankası Intesa arasındaki ortaklık görüşmeleri yeniden başladı. Financial Times gazetesinde yer alan haberde Intesa - Garanti görüşmelerinin başlaması, yabancı yatırımcıların Türk bankalarına olan ilgisinin yeniden canlandığının bir işareti olarak yorumlandı. 
   İtalya'nın en büyük bankası Banca Intesa'nın, Türkiye en büyük üçüncü özel bankası olan Garanti'nin çoğunluk hissesini satın almak için pazarlık masasına oturulduğu ve anlaşmanın değerinin 1.5 milyar doları bulabileceği bildirildi. 
   
   11 Eylül etkisi 
   2001 - 2002 döneminde ekonomik kriz derinleştiğinde BNP - Parisbas, Societe Generale ve Citigroup'un Türk bankalarıyla yaptıkları görüşmelerin çöktüğüne dikkat çekilen haberde, şöyle denildi 
   "Bankacılar arasında, bir yıllık siyasi istikrar, azalan enflasyon ve uzak olmakla birlikte güçlenen Avrupa Birliği üyeliği ihtimalinin, olası anlaşmaları yeniden tetiklemesi bekleniyor." 
   Financial Times, Intesa'nın Haziran 2001'de Garanti'nin üçte ikisine sahip olan Doğuş Holding'den bankanın yüzde 30 civarındaki hissesini satın alma konusunda anlaşmaya vardığını ancak anlaşmanın üç ay sonra Türkiye'nin finansal krize girmesi ve Intesa'nın büyük zararları nedeniyle çöktüğünü anımsattı. 
   Intesa ve Garanti arasında 2001 yılında başlayan görüşmelerde fiyatta bile anlaşılmış, satış anlaşmasının 13 Eylül 2001'de imzalanması kararlaştırılmıştı. Ancak 11 Eylül'de ABD'de İkiz Kuleler'e saldırı düzenlenmesinin ardından anlaşmanın "buzdolabına konduğu" bildirilmişti. 
   
   Anlaşma bir ay içinde 
   Intesa'nın şimdi Garanti'nin yüzde 50'sinden fazlasını satın almak istediğini belirten Financial Times, İtalyan bankasının nihai anlaşmayı bir ay içerisinde tamamlamayı umduğunu yazdı. 
   
   Dört bankayı bire indirdi    1951'de Ayhan Şahenk tarafından kurulan Doğuş Holding'in ilk faaliyet alanı inşaat sektörü oldu. Daha sonra diğer alanlara da giren Doğuş, bugün finans, otomotiv, inşaat, turizm, medya ve perakende gibi büyüme potansiyeli yüksek sektörlerde 50'den fazla şirketle faaliyet gösteriyor. 
   3.7 milyar dolar cirosu olan grubun toplam varlığı 19.5 milyar dolar. Doğuş Grubu, bankacılık sektöründeki faaliyetlerini ise Bank Ekspres, Garanti Bankası, Körfezbank ve Osmanlı Bankası ile sürdürdü. Grup, sektörde iyi bir isim yapan Bank Ekspres'i Korkmaz Yiğit'e satarken, bankacılık sektöründeki faaliyetlerine diğer üç banka ile devam etti. 
   Ancak, Türkiye'de ekonomide yaşanan krizler ve bankacılık sektörünün içine girdiği daralma sonucunda grup, önce Körfezbank ile Osmanlı Bankası'nı birleştirdi. Daha sonra ise Garanti Bankası'nın bünyesine aldığı Osmanlı Bankası'nı tasfiye etti. Şimdi ise Garanti Bankası'nda Intesa ile masaya oturdu. Intesa'nın Garanti Bankası'nın yüzde 50'sinden fazlasını alması Doğuş Grubu'nun bankacılık sektöründeki faaliyetlerini azaltmasına dönük bir adımın işareti olacak. 
   
   İtalya'nın en büyüğü    Intesa BCI, Milan merkezli Intesa ile Banca Commerciale Italiana'nın birleşmesinden doğdu. 300 milyar dolarlık aktif büyüklüğü ile Türkiye bankacılık sektörünün üç katı büyüklüğünde bir aktif büyüklüğe sahip olan Intesa BCI, İtalya'nın en büyük bankası konumunda bulunuyor. 
   Büyüme stratejisini "Yeni Avrupa"ya yönelik geliştiren Intesa bu doğrultuda Türkiye'de yatırım kararı aldı. 
   Banca Intesa Grubu'nun sermayesi 6.6 trilyon İtalyan Lireti düzeyinde. 3 bin 730 şubesi, 60 binden fazla çalışanı bulunan ve 46 ülkede faaliyet gösteren Intesa'nın yönettiği fon ve mevduatın toplamı 460 milyar euro, kredileri ise 155 milyar euro seviyesinde. Bankanın yüzde 51'i halka açık ve yaklaşık 195 bin hissedarı bulunuyor. 
   
   Satış eylüle kadar bitecek    Doğuş Holding Yönetim Kurulu Başkanı Ferit Şahenk, Doğuş Grubu - Banca Intesa işbirliğinin, Türkiye'ye gerek ekonomik, gerekse sektörel açıdan büyük bir yarar sağlayacağına inandığını bildirdi. Şahenk, Doğuş Grubu ve Banca Intesa'nın, Garanti Bankası'nın çoğunluk hisselerinin Banca Intesa tarafından satın alınmasıyla ilgili olarak görüşmelere başlanması konusunda vardıkları anlaşmaya ilişkin bir açıklama yaptı. Şahenk, VW Grubu bünyesindeki VW Financial Services ile Doğuş Grubu'nun Volkswagen Doğuş Tüketici Finansmanı çatısı altındaki ortaklığının da aynı stratejiyle kurulduğunu vurgulayarak, şunları kaydetti "Dünyadaki ekonomik ve siyasi gelişmeler, ülkemizin kaydettiği istikrar, içinde bulunduğumuz AB süreci ve iş dünyasının dinamikleri, grubumuzun bu konudaki yaklaşımını doğrulamaktadır. İnanıyorum ki bu işbirliği, ülkemize gerek ekonomik, gerekse sektörel açıdan büyük bir yarar sağlayacaktır." Açıklamaya göre, Garanti hisselerinin satış işlemlerinin eylül sonunda sonuçlandırılması hedefleniyor. 
   
   Aktif büyüklüğü 22.4 katrilyon    1946 yılında kurulan Garanti Bankası, 1983 yılında Doğuş Holding bünyesine katıldı. Hisselerinin yüzde 68.5'i Doğuş Grubu'na ait, yüzde 31.5'i halka açık olan Garanti Bankası, Türkiye çapında 353 şubesiyle hizmet veriyor. Bankanın 7 bin çalışanı, 31 Aralık 2003 itibarıyla 301 trilyon lira net k rı ve 22.4 katrilyon lira aktif büyüklüğü bulunuyor. Garanti, Temmuz 2002'de, Euromoney dergisi tarafından altıncı kez "Türkiye'nin En İyi Bankası" seçildi. 1999'da yine Euromoney tarafından küçük ve orta ölçekli bankalar arasında "Dünya'nın En İyi Bankası" olarak gösterildi. Garanti Bankası, Türkiye Bankalar Birliği'nin 30 Eylül 2003 tarihi itibariyle aktif büyüklüklerine göre banka sıralamasında, dördüncü, özel bankalar arasında ise üçüncü sırada bulunuyor. Financial Times'ın haberinde de Garanti'nin, 3 milyon 750 bin müşterisi bulunduğu belirtildi. 
   
   
</TEXT>
</DOC>
