<DOC>
<DOCNO> 218740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun45.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezuela'da, askerlerle muhalefet çatıştı 
</HEADLINE>
<TEXT>

     Venezuela'da, askerler Devlet Başkanı Hugo Chavez karşıtlarıyla çatıştı. 
     Başkent Caracas'ta Chavez yanlılarıysa devlet başkanlığı seçiminin iptal edilmesini isteyen muhalefete tepki olarak caddelerde gösteri yaptı. 
     Helikopter desteğindeki Ulusal Muhafız Gücü askerleri muhalif göstericileri dağıtmak için göz yaşartıcı gaz sıktı, başkentin doğusunda meydana gelen olaylarda muhalif göstericilerse askerlere taş attı, barikatları yaktı. 
     Chavez yandaşları ABD'nin Venezuela'nın iç işlerine karışmasını eleştirerek, referandumla tehdit edilen Devlet Başkanlarına destek verdiler. 
     Bayrak ve pankart taşıyan Chavez yanlıları, ''Defol CIA'' ve ''Yanki işgaline hayır'' dediler. 
     Muhaliflerse, ''Elveda Aristide, Chavez sıra sende'' yazan pankart taşıdılar. 
     Washington yönetiminin eleştirilerine maruz kalan Chavez, ABD'yi rakiplerine destek vermekle suçluyor. Chavez, yapılacak seçimlerde rakiplerini yenme yemini ediyor. 
     Chavez, 2002 yılında kısa süreli darbeden sonra yeniden görevine dönmüştü. Muhalefet, seçimlerin iptali için toplanan 3 milyon 400 bin imzanın Ulusal Seçim Konseyi'ne verildiğini bildiriyor. Konsey, imzaların doğru olup olmadığıyla ilgili kararın bugün geç saatlerde verileceğini belirtti. 
     Konsey, geçen hafta imzalarla ilgili açıklamasında ise yüzbinlerce insana imza atıp atmadığının sorulacağını bildirmişti. Uzmanlar, teknik zorluklar nedeniyle kararın bugün çıkmasını mümkün görmüyorlar. 
     Venezuela'da referandum için en az 2 milyon 400 bin imza gerekiyor. 
     Chavez'e karşı olan Washington yönetimi, önce devlet başkanlığı seçiminin yenilenmesini istemiş, bu isteğin anayasaya aykırı olduğunun ortaya çıkması üzerine, Venezuela muhalefetinin seçimlerin yenilenmesi konusundaki çağrısına destek vermişti. 
     
</TEXT>
</DOC>
