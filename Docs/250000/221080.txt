<DOC>
<DOCNO> 221080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur34.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
7.Kolordu Komutanı, şehit askerlerin cenazesinde konuştu... 
</HEADLINE>
<TEXT>

     7. Kolordu Komutanı Korgeneral Necdet Özel, ''Son zamanlarda dillerinden düşürmedikleri demokrasi, barış ve insan hakları gibi önemli değerlerin arkasına saklanan ve onların bu sahte yüzüne inananların bu elim olay sonrasında da sessizliklerini koruyacaklarını düşünüyorum'' dedi. 
     Batman'ın Gergüş İlçesi Yassıca Köyü yakınlarında önleyici kolluk devriyesi görevinden dönen askeri bir aracın mayına çarpması sonucu şehit olan Uzman Çavuş İbrahim Erdoğan ve Jandarma Er Hakan Balin için Diyarbakır Asker Hastanesi'nde tören düzenlendi. 
     Şehit olanların, büyük önder Atatürk'ün emanet ettiği kutsal vatanın bölünmez bütünlüğü uğruna yüce Türk milletinin birlik ve beraberlik içinde mutlu ve bölgede huzur ve güven ortamının devam etmesi için görevlerini yaptıklarını anlatan Özel, bölücü terör örgütü mensuplarınca asfalt yol üzerinde bulunan bir menfeze önceden yerleştirilen patlayıcının uzaktan kumanda ile infilak ettirilmesi sonucunda Jandarma Uzman çavuş İbrahim Erdoğan ve Jandarma Er Hakan Balin'in şahadet mertebesine ulaştığını kaydetti. 
     Kahraman gençlerin veda ederken kendilerine ve yüce Türk milletine mesaj bıraktığını ifade eden Özel, şöyle dedi 
     ''Bu mesajı iyi anlamak gerekiyor. En temel insan hakkı olan yaşama hakkını ortadan kaldırmayı amaçlayan terörizm, tüm biçim ve belirtileriyle devam etmektedir. Bu olay vatan ve millet sevgimizi Atatürk ilke ve inkılapları ile Türkiye Cumhuriyeti'nin temel niteliklerine olan bağlılığımızı ve bunlara yönelik tehditleri bertaraf etme yönündeki haklı ve kararlı mücadeleye olan inancımızı bir kat daha artırmıştır. Yapılan bu insanlık dışı saldırılar bizi yıldırmayacaktır. Atatürk'ün göstermiş olduğu ışıklı yolda ve yüce Türk milletine olan görev ve sorumluluklarımızın bilinci içinde yolumuza devam edeceğiz.'' Dün olduğu gibi, bugün de yarın da bu hainlere, insanlıktan nasibini almamış yaratıklara ve onların yurt içindeki destekleyicilerine gerekli cevabı yüce millet ile birlikte vereceklerine işaret eden Özel, ''Son zamanlarda dillerinden düşürmedikleri demokrasi, barış ve insan hakları gibi önemli değerlerin arkasına saklanan ve onların bu sahte yüzüne inananların bu elim olay sonrasında da sessizliklerini koruyacaklarını düşünüyorum'' diye konuştu. 
     İleri sürülen fikirlerin bu olay ile örtüşmediğini, ancak onların halka verdikleri mesajlar, söylemler ve davranışların tamamen maksatlı ve hiçbir inandırıcılığı ile bilimselliği olmayan fikirler olduğunu kaydeden Özel, bu kişilerin etnik bölücülük yaparak değerli vatandaşları daha fazla aldatamayacaklarını çok yakında anlayacaklarını dile getirdi. 
     Birilerinin koluna girerek Türk ve Türkiye düşmanlığı yaratarak, bu ülke toprakları üzerinde yaşayan insanlara hak ettikleri huzurlu bir yaşamı çok görenlerin tarihin tozlu sayfalarında lanetli birer hiç olacaklarını vurgulayan Özel, bu gibi maksatlı kişi ve kuruluşların yine sağduyulu halktan gerekli cevabı alacağını belirtti. 
     Şehitleri rahmetle andıklarını belirten Özel, kederli ve yaslı aileleri ile tüm silah arkadaşlarına başsağlığı diledi. 
     Daha sonra Erdoğan'ın cenazesi memleketi olan Ardahan'a, Balin'in cenazesi de Konya'ya gönderildi. 
     
</TEXT>
</DOC>
