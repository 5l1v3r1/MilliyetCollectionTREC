<DOC>
<DOCNO> 232103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur18.html </URL>
<DATE> 2004/04/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Atatürk Hastanesi'nin ilk bebeği, Sayıştay Başkanı'nın torunu çıktı 
</HEADLINE>
<TEXT>

     Hizmete bir süre önce giren Bilkent'teki Atatürk Eğitim ve Araştırma Hastanesi'nde, dün sezaryenle ilk doğum gerçekleşti. Fatma Nisa ismi verilen bebeğin Sayıştay Başkanı Mehmet Damar'ın torunu olduğu belirtildi. 
     Atatürk Eğitim ve Araştırma Hastanesi'nin bir süre önce faaliyete geçen ve dün ilk kez bir doğumun gerçekleştiği Kadın Doğum Kliniği'nin çalışmalarıyla ilgili olarak, Başhekim Yardımcısı Dr. Metin Doğan ve Klinik Şefi Doç. Dr. Filiz Avşar tarafından basın mensuplarına bilgi verdi. 
     Doç. Dr. Filiz Avşar'ın verdiği bilgiye göre, Kadın Doğum Kliniği'nde 2 doğum, iki gebelik takip salonu ve bir ameliyathane bulunuyor. Klinikte aynı anda üç doğum gerçekleştirilebileceğini belirten Doç. Dr. Avşar, Çevre ve Orman Bakanlığı ile ortaklaşa yürütülecek bir kampanya ile hastanede doğan her bebek için bir ağaç dikileceğini söyledi. 
     Daha sonra, Sayıştay Başkanı Mehmet Damar'ın torunu olan ve dün sezaryenle dünyaya gelen bebek, babası Mustafa Damar ve annesi Özge Damar ile birlikte basın mensuplarının karşısına çıktı. Başhekim Yardımcısı Metin Doğan da, Fatma Nisa adı verilen bebeğe bir altın taktı. 
     
     MAYIS AYINDA BY-PASS YAPILABİLECEK 
     Başhekim Yardımcısı Metin Doğan, basın mensuplarına bir süre önce faaliyete geçen Atatürk Eğitim ve Araştırma Hastanesi'yle ilgili bilgiler verirken, şu anda en fazla ameliyat yapılan birimin ortopedi olduğunu anlattı. 
     Kalp-Damar Cerrahi Bölüm Başkanı Doç. Dr. Erol Şener de kalp damar cerrahisi konusunda Yüksek İhtisas Hastanesi'nde yapılan tüm işlemlerin kendi hastanelerinde de yapılabileceğini ve bu konuda iddialı olduklarını belirtirken, Mayıs ayından itibaren by-pass yapabileceklerini söyledi. 
     
</TEXT>
</DOC>
