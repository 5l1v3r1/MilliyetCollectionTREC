<DOC>
<DOCNO> 218790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur05.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
1981-2003 arasında 46 bin kişi Türk vatandaşlığından çıkarıldı 
</HEADLINE>
<TEXT>

     1981 yılından bu yana 46 bin 257 kişi, Türk vatandaşlığından çıkarıldı. 
     İçişleri Bakanı Abdülkadir Aksu, TBMM Başkanlık Divanı Üyesi ve AK Parti Karaman Milletvekili Mevlüt Akgün'ün vatandaşlıktan çıkarılanlarla ilgili soru önergesini yanıtladı. 
     Aksu'nun verdiği bilgiye göre, 1981 yılından bu yana 46 bin 257 kişi vatandaşlıktan çıarıldı. Bunların 28 bin 889'u askerlik için yapılan çağrıya gelmediği için vatandaşlıktan çıkarılırken 16 bin 176 kişi izin almadan yabancı devlet vatandaşlığını kazandığı için Türk vatandaşlığını kaybetti. 926 kişi ise askerlik görevi sırasında yurt dışına çıkıp da geri gelmediği için vatandaşlıktan çıkarıldı. 
     Türk vatandaşlığından çıkarılanların yıl ortalaması 1-2 bin arasında değişirken 2003 yılında bu sayı 5 bini aştı. 
     
     Vatandaşlığı kaybedenlerin yıllara göre dağılımı şöyle 

     1981.........1331. 
     1982.........1771. 
     1983.........1128. 
     1984.........3160. 
     1985.........3346. 
     1986.........1913. 
     1987......... 824. 
     1988.........2090. 
     1989.........2471. 
     1990.........2471. 
     1991.........2253. 
     1992.........2386. 
     1993.........1429. 
     1994.........1170. 
     1995.........1805. 
     1996.........1334. 
     1997..........601. 
     1998.........1087. 
     1999.........2039. 
     2000.........1920. 
     2001.........2735. 
     2002.........2316. 
     2003.........5489. 
     
     İSRAİL VE YUNANİSTAN TERCİH EDİLDİ 

     İzin almadan yabancı ülke vatandaşlığı kazandığı için Türk vatandaşlığını kaybettirilenler en fazla İsrail ve Yunanistan vatandaşlığını tercih etti. 
     1981-2003 yılları arasında 16 bin 176 Türk vatandaşı, ''izin almadan yabancı devlet vatandaşlığına geçtiği'' gerekçesiyle Türk vatandaşlığını kaybetti. Bunlardan 10 bin 191'i İsrail, 2 bin 819'u da Yunanistan vatandaşı oldu. 
     Aynı süre içerisinde 252 kişi ABD, 107 kişi Fransa, 936 kişi Almanya, 114 kişi Belçika, 80 kişi Kanada, 124 kişi İsveç, 760 kişi Hollanda, 318 kişi Avusturya, 1 kişi Finlandiya, 38 kişi Avustralya, 436 kişi de diğer ülke vatandaşlığını tercih etti. 
     
     TEKRAR VATANDAŞLIK GİRİŞİMİ 

     Öte yandan, AK Parti Karaman Milletvekili Mevlüt Akgün, 1980 yılından itibaren Türk vatandaşlığından çıkarılan kişilere tekrar vatandaşlık yolunu açan bir girişimde bulunmak istediğini bildirdi. Akgün, yapacağı çalışmayı tüm milletvekillerine göndereceğini, onların ve kamuoyunun desteğini alarak tartışmaya açacağını belirtti. 
     
</TEXT>
</DOC>
