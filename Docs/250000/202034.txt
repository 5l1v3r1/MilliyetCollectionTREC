<DOC>
<DOCNO> 202034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo09.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rüştü en büyük sürpriz 
</HEADLINE>
<TEXT>

     İspanya Birinci Futbol Ligi'nde Barcelona'nın Espanyol'u 3-1 yendiği maçta sürpriz bir şekilde ilk 11'de forma giyen kaleci Rüştü Reçber'in, sürekli olarak kaleyi devralmadığı, bundan sonra Victor Valdes ile dönüşümlü oynayabileceği söyleniyor. 
     Teknik direktör Frank Rijkaard'ın sezon başındaki tercihiyle lig maçlarında oynatılmayan, sadece kupa maçlarında forma giyen Rüştü, dün akşamki karşılaşmada ilk 11'de sahaya çıktı. İspanyol basını, Rüştü ile ilgili ''İlk 11'deki en büyük sürprizdi. Beklenmedik karar'' değerlendirmesini yaptı. 
     Rüştü'ye sahadaki performansından dolayı ''yarım not'' veren gazeteler, iki yıldızdan daha iyi oynamadığı yorumunda bulundular. Marca gazetesi, Türk kaleci için ''biraz güvensizdi'' derken, El Mundo Deportivo gazetesi, ''Rüştü'ye güven devam edecek'' ifadesini kullanarak, önümüzdeki haftalarda da Rüştü'nün oynatılabileceğini savundu. 
     Maç sonrası yapılan basın toplantısında Rüştü ile ilgili sorulara maruz kalan Hollandalı teknik adam, ''Rüştü her zaman iyi çalıştı ve iyi bir kaleci olduğunu gösterdi. Victor iyi iş yapıyordu, ama bazen seçim yapmak gerekiyor. UEFA maçlarına çok uzun zaman var, rotasyon yapmak gerekiyordu'' şeklinde konuştu. 
     16 hafta aradan sonra formayı kapan Rüştü ise ''Bu akşam için uzun zamandır çalışıyorum ve umarım bu yerimi korurum'' dedi. 
     Bu arada 3 Espanyol, 3 de Barcelona'dan 6 kırmızı kartın gösterildiği maçta gerek futbolcular arasındaki sertlik gerekse statta yaşananlar İspanyol basını tarafından ''utanç verici derbi'' şeklinde yorumlandı. 
     Gazeteler, Espanyol formasını giyen ve Barcelona karşısında ilk 45 dakika oynayan Tayfun için genelde ''kötü'' diye yazdı. 
     Öte yandan, Villarreal deplasmanında 2-0 yenilerek düşme hattında kalan Real Sociedad'da tehlike çanları çalmaya devam ediyor. ''Real, bundan 6 ay önceki maç kasetlerini izlese iyi olur'' diye yazan gazeteler, 58. dakikada De Paula'nın yerine oyuna giren Nihat'ın sonucu değiştirecek bir faktör olmadığını savundu. 
     
</TEXT>
</DOC>
