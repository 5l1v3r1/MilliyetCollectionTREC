<DOC>
<DOCNO> 247624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonyas10.html </URL>
<DATE> 2004/06/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yıldız Tilbe, çocuk yuvası yaptıracak 
</HEADLINE>
<TEXT>

     Şarkıcı Yıldız Tilbe, Bandırma'da kimsesiz çocukların barınacağı bir çocuk yuvası yapacağını söyledi. 
     17. Bandırma Uluslararası Kuş Cenneti Kültür ve Turizm Festivali'ne konser vermek için katılan Tilbe, yer tahsisinin yapılması ve hafriyat çalışmalarının üstlenilmesi halinde Bandırma'ya bir çocuk yuvası yaptıracağını söyledi. 
     Daha önce bir cami yaptırma sözü verdiğini kaydeden Tilbe, ''Ancak, AK Parti Balıkesir Milletvekili Turhan Çömez'in bana, İnsanlar temiz olan her yerde namaz kılabilir. Gelin cami yerine çocuk yuvası yaptırın demesi, fikrimin değişmesine neden oldu'' dedi. 
     Turhan Çömez de Yıldız Tilbe'nin kadife sesiyle tanındığını belirterek, ''Ancak yaptığımız görüşmede, Tilbe'nin kalbinin de kadife gibi olduğunu anladım. Bandırma'ya yaptırılacak çocuk yuvasının inşaatı en kısa sürede başlayacak. Kaymakamlığın tahsis edeceği yerdeki hafriyat çalışmasını Bandırma Belediyesi üstlenecek. Yuvanın iç donanımını ise ben yaptıracağım'' diye konuştu. 
     
</TEXT>
</DOC>
