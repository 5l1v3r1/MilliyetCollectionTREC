<DOC>
<DOCNO> 209430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun08.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise son filminin çekimlerinde ölümden dündü... 
</HEADLINE>
<TEXT>

     Dünyaca ünlü aktör Tom Cruise'un son filminin çekimleri sırasında meydana gelen teknik bir arıza yüzünden ölümle burun buruna geldiği ortaya çıktı. 
     Internetteki ''eonline'' sitesinin haberine göre, dünyanın en çok kazanan aktörünün kafası az daha bir samuray tarafından uçuruluyordu. 
     Filmde samurayı canlandıran Japon aktör Hiroyuki Sanada, ''The Last Samurai-Son Samuray'' filminin çekimlerinde yaşanan tehlikeyi Japon gazetecilere anlattı. Bu yapımda dublör kullanmayan Cruise'un tüm savaş ve dövüş sahnelerinde bizzat yer aldığını ifade eden Sanada, bir savaş sahnesinde aktörün ölümden döndüğünü söyledi. 
     Bu sahnede mekanik atın arıza yaptığını ve planlandığı gibi yere düşmediğini belirten Sanada, ''Bir anda Tom'un başını tam önümde gördüm. Elimde de kılıç vardı ve ben kılıcı vargücümle sallıyordum. Anlık bir refleksle çekilmemiş olsa kafası uçacaktı. Çok korkutucu bir andı'' açıklamasında bulundu. 
     Filmdeki rolüyle ''Altın Küre'' ödülüne aday gösterilen Cruise'un güçlü oyunuyla ''En İyi Erkek Oyuncu'' dalında Oscar'a da aday gösterilmesi bekleniyor. 
     Bugüne değin Oscar ödülünü tam 3 kez kaçıran Tom Cruise, rolü için 8 ay eğitim gördü ve 10 kilo almak zorunda kaldı. 
     
</TEXT>
</DOC>
