<DOC>
<DOCNO> 217315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy06.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Generallerin beyin fırtınası 
</HEADLINE>
<TEXT>

   Genelkurmay Başkanı, kuvvet komutanları, Jandarma Genel Komutanı ve Ankara'da görevli generallerin katıldığı önemli bir toplantı yapıldı 
   SERPİL ÇEVİKCAN 

   
   Genelkurmay Başkanlığı karargahında dün öğleden sonra kritik konuların masaya yatırıldığı, önemli bir toplantı gerçekleştirildi. Saat 14.00'te başlayan ve üç saati aşkın süren toplantının dikkat çeken yönlerinden biri katılım listesiydi. Genelkurmay Başkanı Orgeneral Hilmi Özkök'ün başkanlık ettiği toplantıya kuvvet komutanları, Jandarma Genel Komutanı ve Ankara'da görevli bütün generaller katıldı. Milli Güvenlik Kurulu Genel Sekreteri Orgeneral Şükrü Sarıışık da katılımcılar arasındaydı. 
   Güvenilir kaynaklar, toplantının niteliği ve amacını, kısaca "Genelkurmay'ın 'brain - storming'i beyin fırtınası olarak ifadelendirdiler. Kulislere yansıyan bilgiler, Genelkurmay'ın bazı iç ve dış gelişmeleri, "Ne olabilir " sorusunun yanıtını arayan analitik bir yaklaşımla ele aldığını gösteriyor. 
   
   Büyük Ortadoğu 
   Diplomatik gelişmelerin Türkiye'nin iç dinamiklerine yansımaları, ABD'nin Büyük Ortadoğu Projesi'nin bölgesel ve ulusal bazda yaratacağı sonuçlar, ABD'nin bu proje çervesinde Türkiye'ye yüklemesi muhtemel işlev, toplantıda askerlerin masaya yatırdığı konuların başında geliyor. 
   Genelkurmay Plan ve Prensipler Başkanlığı'nın Strateji Dairesi'nce hazırlanan bir "sunum"un değerlendirmelere kaynaklık ettiği de yansıyan bilgiler arasında. 
   Bu sunumda, NATO'nun yeni dönem görevleri, Kıbrıs, Irak, İran, Suriye, İsrail başta olmak üzere Ortadoğu ve Kafkaslar'daki gelişme ve yönelimlere ilişkin saptamaların yer aldığı belirtiliyor. 
   Beyin fırtınasının Kıbrıs gelişmelerini kapsadığı kesin. Kıbrıs ve Irak, "dış gelişmeler" başlıklı gündemin ilk sırasındaki dosyalar. 
   
   
   
</TEXT>
</DOC>
