<DOC>
<DOCNO> 210350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun16.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim krizi, fiziksel saldırıya dönüştü 
</HEADLINE>
<TEXT>

     İran'da sertlik yanlısı Hizbullahçılar, muhafazakar Anayasayı Koruyucular Konseyi'nin AKK seçime hazırlanan binlerce reformcu adayı reddetmesini protesto için mecliste eylemlerini sürdüren reformcu milletvekillerine destek amacıyla toplantı düzenleyenlere saldırdı. 
     İRNA'nın haberine göre, başkent Tahran'ın güneybatısındaki Hamedan eyaletinin başkenti Hamedan'da bugün meydana gelen olayda, Hizbullah mensupları, bir salonda yapılan destek toplantısında konuşmalar tamamlandıktan sonra salondaki kişileri tartakladı. 
     Salondaki 200 kadar Hizbullah üyesi, aralarında Hamedan milletvekili Hüseyin Logmaniyan'nın da bulunduğu bazı kişileri döverken, yaralanan bir kişi hastaneye kaldırıldı. 
     Hizbullahçılar, ''Münafıka Ölüm'' ve ''Kanımız son damlasına kadar liderimize feda olsun'' sloganları attılar. 
     İran'da ''münafık'' kelimesi Tahran rejimi karşıtı Halkın Mücahitleri Örgütü HMÖ üyeleri için kullanılıyor. 
     AKK'nın, aralarında halen milletvekili olan kimselerin de bulunduğu binlerce reformcu adayı reddetmesi üzerine 11 Ocak'ta mecliste oturma eylemi başlatan milletvekilleri, geçen cumartesi günü eylemi açlık grevine çevirmişlerdi. 
     
</TEXT>
</DOC>
