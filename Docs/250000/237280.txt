<DOC>
<DOCNO> 237280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur04.html </URL>
<DATE> 2004/05/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çobanlar fiyat artırdı... 
</HEADLINE>
<TEXT>

     Konya'nın Beyşehir İlçesi'nde çoban ücretlerinin 7,5 milyar liraya kadar çıkması hayvancılıkla uğraşan köylüleri zor durumda bıraktı. 
     AA muhabirinin edindiği bilgiye göre, Konya'nın hayvancılık açısından önde gelen ilçeleri arasında yer alan Beyşehir'de 11 bin büyükbaş, 10 bin de küçükbaş hayvan bulunuyor. 
     Kış boyunca hayvanlarını ahırlarda barındıran ve zor şartlar altında satın aldıkları yemlerle beslemeye çalışan çiftçiler, baharın gelmesiyle hayvanlarını meralara çıkarmak başladı. 
     Hayvancılık maliyetini düşüren, hatta verimi oldukça artırdığı belirtilen meralarda hayvanların otlaması yüksek maliyetler yüzünden sıkıntı çeken çiftçiye de rahatlatıyor. Ancak, bu yıl çiftçiler yüksek çoban ücretleriyle karşı karşıya kaldı. 
     Geçen yıl çobanların fiyatı 6 aylığı 2 milyar lira iken, bu yıl çobanların 7,5 milyar liraya kadar ücret istemesi şaşkınlık yarattı. 
     Beyşehir'in Bekdemir Köyü Muhtarı Mehmet Gündoğdu, 280 kişinin yaşadığı köyde yaklaşık 100 büyükbaş hayvanın bulunduğunu söyledi. 
     Geçen yıl 2 milyar liraya kolaylıkla çoban bulduğunu ifade eden Gündoğdu, şunları söyledi 
     ''Hayvanlar otların belirgin olmaya başladığı bu dönemde yeni yeni meralara çıkmaya başlar. Köylüler kendi arasında toplanıp bir çoban tutarlar ve 5-6 ay boyunca hayvanları bu çoban sadece otlatır. Ancak bu yıl Beyşehir'in yanı sıra Doğanhisar ve Seydişehir ilçelerinde de çoban sıkıntısı var. Köyümüz için çoban ararken 7,5 milyar liraya kadar çıkan fiyatlarla karşılaştık.'' Uzun süren arayışlar sonunda tanıdıklar aracılığıyla eylül ayı sonuna kadar bir çobanla 3,5 milyar liraya anlaştıklarını vurgulayan Gündoğdu, bu rakamın bile fazla olduğunu bildirdi. 
     Bayat Köyü Muhtarı Nazır Sümbül ise çok sayıda köyde olduğu gibi çoban sıkıntısı yüzünden zor durumda kaldıklarını ifade ederek, ''Biz de çobanımızı Seydişehir'den bulduk. Çetin pazarlıklar sonucunda 6 aylığına 3,5 milyar liraya zor anlaştık. Çiftçi hayvancılıktan ne kazanıyor ki, ne versin '' dedi. 
     Beyşehir Ziraat Odası Başkanı Dursun Ersözlü ise bölgenin uygun fiyata çoban bulunamaması nedeniyle sıkıntı içinde olduğunu söyledi. 
     Geçen yıla göre ani çıkışla çobanların 7,5 milyar liraya kadar fiyat artırmasına anlam veremediklerini dile getiren Ersözlü, ''Köylüler çaresiz kalınca mevsimlik işçilerden çoban tutmaya başladı. Çiçekler, Aşağı Esence, Hüseyinler, Bayındır Köyleri halen çoban arıyor'' diye konuştu. 
     
</TEXT>
</DOC>
