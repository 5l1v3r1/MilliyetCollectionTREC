<DOC>
<DOCNO> 246927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur12.html </URL>
<DATE> 2004/06/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İlk Çerkezce yayın da yapıldı... 
</HEADLINE>
<TEXT>

     TRT, farklı dil ve lehçelerdeki dördüncü yayınını Çerkezce yaptı. 
     Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılması kapsamında, bugün Çerkezce ilk yayın, TRT-3 televizyonunda Türkçe altyazılı olarak gerçekleştirildi. 
     Yarım saat süren yayın, saat 10.30'da TRT-3'te spiker Yasemin Pamukçu'nun anonsuyla başladı. 
     ''Kültürel Zenginliğimiz'' adlı programda, yurttan ve dünyadan önemli gelişmelere ilişkin haber özetleri ile çeşitli iç ve dış spor olaylarından oluşan spor haberleri yer aldı. 
     Kafkas Halk Dansları Topluluğu'nun Kafkas ezgileri eşliğindeki gösterisine de yer verilen yayında, daha önceki günlerde farklı lehçelerde ekrana gelen ''Maviden Yeşile'' ve ''Anadolu'nun Güzellikleri'' başlıklı kısa belgeseller, bu kez Çerkezce olarak sunuldu. 
     Radyo-1 ve TRT-3'teki yayınlar pazartesi günleri Boşnakça, salı günleri Arapça, çarşamba günleri Kirmanca, perşembe günleri Çerkezce, cuma günleri de Zazaca yapılacak. 
     
</TEXT>
</DOC>
