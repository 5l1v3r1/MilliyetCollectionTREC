<DOC>
<DOCNO> 218568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo32.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun Bana yapılan haksızlıklar yüreğime oturdu... 
</HEADLINE>
<TEXT>

     Galatasaray Kulübü Yıllık Olağan Mali Genel Kurulu'nda okunan raporlarla ilgili konuşan üyelerden en fazla ilgi gören kişi eski başkan Mehmet Cansun, kendisine yapılan haksızlıklara isyan etti. 
     Sonradan toplantıya gelenlerle birlikte 493 katılımın gerçekleştiği genel kurulda alkışlarla kürsüye gelen Cansun, 2 yıl önce gayet olumlu bir şekilde geçen kongreden sonra başkanlığı Özhan Canaydın'ın kazandığını vurgulayarak, şöyle konuştu 
     ''Ben kendisini tebrik ettim. Ancak kongre sonrasında sportif anlamda başarısız sonuçlar gelmeye başladı. Özellikle yazılı basında 57 milyon dolar borç beklerken başkan Canaydın'ın 146 milyon dolarlık borç yüküyle karşı karşıya kaldığı ve bunun da elini kolunu bağladığı haberleri çıkmaya başladı. Bugüne kadar konuşmadım. Ancak bu 146 milyon doların 65 trilyon liralık bölümü vergi borcudur. Bu da uzlaşma ile 5.7 trilyon liraya indirilmiştir. Ayrıca yükseltilerek konuşulan paranın içinde 27 trilyon liralık Ali Sami Yen Stadı üst kullanım hakkı bedeli de vardır. Vergi borcu ve stat borcu sürpriz bir borç değildir. 146 milyon dolardan bunları çıkardığınızda geriye 45 milyon dolar kalıyor. Ayrıca Galatasaray'ın borcunu rakiplerine, bizleri sevmeyenlere büyük göstererek hiçbir şey kazanamayız.'' Galatasaray Kulübü'nün bugün 3,5 yıl içindeki 62 milyon dolarlık gelirinin bankalara temlik olarak verildiğini kaydeden Cansun, daha önceki 45 milyon dolarlık borç düşünüldüğünde bugünkü temliklerin yeni seçilecek başkanların elini kolunu bağlayacağını dile getirdi. 
     
     ''BANA YAPILANLAR AĞRIMA GİTTİ, YÜREĞİME OTURDU'' 
     Mehmet Cansun, medyada Galatasaray'a 250 bin ABD Doları borç taktığının belirtildiğini, bazı yöneticilerin de bunu canlı yayında kabul ettiğini kaydederek, şöyle devam etti 
     ''Mehmet Cansun olarak 2000-2002 yılları arasında 37 milyon dolarlık krediye kefil oldum. 2000 yılı içinde de 23 milyon dolarlık şahsi çekimi verdim. Ayrıca 4 evimi ve arsamı Vakıflar Bankası'na ipotek ettim. 12 yaşından beri Galatasaray'ı evim gibi gördüm. Benim tek hatam bunları kendi alacağıma yazmadım. Bana yapılanlar ağrıma gitti, yüreğime oturdu. Bu haksızlığı kabul edemiyorum. Bu konuşmalarım da seçimle ilgili değildir. Kimin elinde benim kasti olarak yaptığım bir hataya ilişkin evrak varsa, dosya varsa ortaya çıkarsın, aksi taktirde bu suçlamaları yapanları müfteri ve haysiyet düşmanı ilan edeceğim.'' Galatasaray'ın çözülmeyecek bir meselesi bulunmadığını da dile getiren Cansun, ''Herkes sıkıntılı. Hepimiz sinmiş gibi duruyoruz. Ancak Türkiye'de en fazla kupası olan, Avrupa şampiyonu olan, 3 yıldızı takan, dünyada tanınan takım Galatasaray'dır. Ufak bir hareketle, teşhis iyi konursa 2 yıl önceki gibi Galatasaray, bayrağı tepeye dikecektir. Herkes de ağzının suyu akarak Galatasaray'ı izleyecektir'' şeklinde konuştu. 
     
     KOZAK ''GELECEK SEZON ANNEMİZİN LİGİNDE OYNAYACAĞIZ'' 
     Toplantıda konuşan eski bakanlardan Işın Çelebi, Galatasaray'ın küçülerek sorununu çözemeyeceğini ve kulübün borç ile finansmanı iyi yönetemediğini ileri sürdü. 
     Şu anda yönetim kurulunda üye olan eski başkan Alp Yalman ise ''Benim bıraktığım Galatasaray, bu Galatasaray değildi. Ben görevimi tam yapamamışım ki şu anda geleceğe yönelik umut verici tabloları göremiyoruz'' dedi. 
     Eski yöneticilerden Doğan Hasol, başkan Özhan Canaydın'ın seçim vaatlerindeki sözlerini hiç tutmadığını söyledi. 
     Genel kurul üyesi Hayri Kozak ise Teknik Direktör Fatih Terim'i eleştirerek, şöyle konuştu 
     ''5-1 kaybettiğimiz Çaykur Rizespor maçından sonra sorumlu arkadaşımız İlk 15 dakika iyi oynadık demiştir. Ayrıca yeni transferimiz oynadığı ilk maçtan sonra gaddar bir şekilde hakemi eleştirmiştir. Bir kulüpte disiplin konusu çok önemlidir. Şampiyonlar Ligi hayalimiz gelecek sezon için bitmiştir. Daha önce rakiplerimize söylediğimiz gibi gelecek sezon annemizin liginde oynayacağız.'' Üyelerden Sedat Doğan, tüm Galatasaraylıların moralsiz olduğunu belirterek, mali, idari ve sportif açıdan kötü durumda olduklarını kaydetti. Galatasaraylıların depresyon geçirdiğini savunan Doğan, taraftarların maça gitmeyip televizyonlarını kapattığını söyledi. Genç bir Galatasaraylı olarak konuştuğunu anlatan Sedat Doğan, ''Galatasaray çağdaş bir şekilde yönetilmiyor. Galatasaray yeni yapılanma içine gidip, borçlarını küçültmezse ne adamız ne de malımız kalacak'' diye konuştu. 
     
</TEXT>
</DOC>
