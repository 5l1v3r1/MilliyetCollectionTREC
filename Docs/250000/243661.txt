<DOC>
<DOCNO> 243661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas08.html </URL>
<DATE> 2004/05/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Oscarlı Gwyneth Paltrow, Marlene Dietrich oluyor... 
</HEADLINE>
<TEXT>

     ''Mavi Melek'' filmiyle ölümsüzleşen efsane oyuncu Marlene Dietrich'e beyazperdede Oscarlı oyuncu Gwyneth Paltrow can verecek. ''Çiçeği burnunda'' anne Paltrow'un doğumdan sonraki ilk projesinin senaryosu yazılıyor. 
     Internetteki ''variety'' sitesinin haberine göre, DreamWorks stüdyosu, Marlene Dietrich'in hüzünlü yaşam öyküsünü beyazperdeye aktarıyor. 
     Filmin başrolü için yeni doğum yapan Gwyneth Paltrow'u düşünen film şirketi, Maria Riva'nın ''Marlene Dietrich'' adlı yapıtını sinemaya uyarlıyor. 
     Dietrich'in ajansıyla da ortak yürütülen projenin senaryosunu Jess Money kaleme alıyor. Filmin yapımcılığını Paltrow ve David Nicksay birlikte üstlenecek. 
     
     O ''MAVİ MELEKTEN'' ÇOK ÖTESİYDİ 
     Marlene Dietrich, 27 Aralık 1901'de dünyaya geldi. Gerçek adı ''Maria Magdalena'' olan Dietrich, İncil'deki efsaneye göre Hazreti İsa ile yakınlaşan hayat kadınıyla aynı adı taşıyordu. 
     Sessiz sinema döneminde kamerayla tanışan genç Marlene, entelektüelliği ve yetenekleriyle kısa sürede kendine iyi bir çevre edindi. Hayatının sonraki yıllarında bu dönemdeki çalışmaları konusunda pek konuşmamayı tercih eden Dietrich, Hitler yönetiminin verdiği acılardan çok etkilendi. 
     1930... Hollywood'a yaptığı kısa ziyaretin ardından ''Mavi Melek'' filminde rol aldı ve hayatı değişti. Filmin başarısı, Nazi yönetiminin oyuncuya dikkatle eğilmesine yol açtı. Oysa onun Naziler ile işbirliğine hiç niyeti yoktu. Adeta ''aşık olduğu'' ülkesini terketti, setlerdeki arkadaşlarını toplama kamplarında öldüren rejimle mücadele etmeye karar verdi. 2. Dünya Savaşı'nı karşı ittifakı destekleyerek geçirdi. 
     Hollywood'daki imgesi çok farklı olan Dietrich, disiplinli, dikbaşlı ve çalışkan bir sanatçıydı. Hayatı boyunca Rudolf Sieber ile evli kaldıysa da her iki cinsten aşklarıyla anıldı. Çok başarılı bir oyuncu olan Dietrich, ''Dishonored'', ''Shangai Express'', ''The Lady is Willing'' gibi önemli filmlerde tartışılmaz oyunculuk yeteneğini ortaya koymasına rağmen hiç Oscar alamadı. 
     İlk gençlik yıllarının sırlarını kendiyle beraber toprağa götüren oyuncu, dillere destan güzelliği, ağızlıklı sigarası ve mağrur duruşuyla ün yaptı. Yakın arkadaşı yazar Ernest Hemingway, ''O sesiyle bile kırabilir kalbinizi. Ve sonra bir tek sözcükle iyileştirebilir yaralarınızı'' diyerek onu en iyi biçimde anlattı. 
     Hemingway'in yanında, Josef von Sternberg, Katharine Hepburn, Jean Cocteau, Kenneth Tynan ve Edward G. Robinson gibi yakın arkadaşları oldu. Entelektüel sanatçı, sinema ve müziğin yanında edebiyat ve şiire de yakın durdu. Keman ve piyano çalan oyuncu, 1979'da çevirdiği ''Just a Jigolo'' filmiyle beyazperdeyle vedalaştı. 
     Hiçbir zaman ''yıldız hayatı'' sürmeyen mütevazı oyuncu, kendini kameralardan, spot ışıklarından soyutladı. Hayatının son 12 yılında Paris'teki evinde sadece yakın dostlarıyla görüşen ''Lili Marlene'', 6 Mayıs 1992'de Paris'te hayata gözlerini yumdu. Onu yıllarca uzak kaldığı yuvasına, Berlin'e gömdüler... 
     
</TEXT>
</DOC>
