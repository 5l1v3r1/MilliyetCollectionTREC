<DOC>
<DOCNO> 248696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko18.html </URL>
<DATE> 2004/06/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ford Kocaeli, Avrupa'daki gücünü artırıyor... 
</HEADLINE>
<TEXT>

     Ford Otosan Kocaeli Fabrikası, Avrupa Birliği içinde Ford araçların bu yıl yüzde 15'e yakınını üreterek Ford Avrupa içindeki önemini daha da artıracak. 
     Ford Otosan Kocaeli Fabrikası Müdürü Nuri Otay, Koç Topluluğu'nun aylık dergisi Bizden Haberler'e yaptığı açıklamada, Ford Otosan'ın, Ford Avrupa bünyesindeki öneminin, sayısal olarak, kalite başarısı ve yaptığı ürünün rekabetçi fiyata satılabilmesi bakımından her geçen gün arttığını belirtti. 
     Otay, ''2001 yılında yılda 20 bin araç üretirken, şu anda yılda 200 bin araç üretiyoruz. Geçen yıl AB'de üretilen Ford araçların yüzde 10'una eriştik. Bu yıl çok dinamik geliştiği için tam olarak bir rakam söyleyemiyorum ama yüzde 15'e yakın olacak'' dedi. 
     Nuri Otay, Türkiye'yi genel itibariyle farklı kılan yanının, kaliteyi daha düşük malzeme ve işçilik maliyetiyle verimli olarak üretebilmesi olduğunu bildirdi. 
     Kaliteyi veya müşteri beklentisini daha uygun karşılayan bir altyapı söz konusu olduğunu dile getiren Otay, şunları kaydetti 
     ''Bu altyapıyı ben özellikle işçi fiyatı düşük diye tarif etmiyorum. Önemli olan işçi fiyatının düşük olup olmaması değil, bir aracın üzerinde ne kadar verimlisiniz, bir aracı kaç dakikada, kaç saatte üretebiliyorsunuz, o saatin size maliyeti ve tüm bunlar sonucu ortaya çıkan araç maliyeti. Çok verimli bir ülke olan Japonya'da çalışanların da bedeli yüksek. Ama, bu bedel verimlilik nedeniyle araç başına düşük çıkıyor. Önemli olan araç üretim maliyetidir.'' 
     
     ''FABRİKA 1.5 MİLYAR EURO İHRACAT YAPIYOR'' 
     Geçen yıl Ford'un Avrupa'daki en iyi fabrikası seçildiklerini hatırlatan Otay, bunun sadece üretilen ürünün kalitesini değil, yönetim, çevre, iş güvenliği ve çalışanların memnuniyeti dahil bir bütün olarak üretim şirketini değerlendiren bir sistem olduğunu anlattı. 
     Bu değerlendirmeye ilk defa girdikleri 2000 yılında aldıkları notun 1.3 olduğunu belirten Otay, geçen yılki değerlendirmede 8.1 ile Ford'un Avrupa'daki en yüksek notunu aldıklarını vurguladı. 
     Döviz krizinin patladığı günlerde fabrikanın açılışının yapıldığına işaret eden Nuri Otay, şunları kaydetti 
     ''Açılışı yaptığımızda krizin ortasındaydık ve Ford-Koç hala ülkeye yatırım yapıyor diye naklen fabrikanın açılışı yayınlanmıştı. Böyle bir fabrikanın kurulup hızla ihracata geçirilmesi sonucu ülkeye kazandırdığı dövizin toparlanmaya katkısı oldu. Şu anda fabrika 1.5 milyar Euro ihracat yapıyor. Benim Ford Otosan'da işe başladığım 1980'li yıllarda ülkenin toplam ihracatı 1.5 milyar dolardı. Özetle ekonominin iyileşmesinden iç satışlarımızı artırarak şirket olarak faydalandığımız gibi ihracatın artmasına katkı yaparak ekonominin iyileşmesine biz de katkı sağlıyoruz.'' 
     
     KALİTE KADINLARA EMANET 
     Üretimde kalitenin önemine değinen Ford Otosan Kocaeli Fabrikası Müdürü Nuri Otay, markalar arasında büyük rekabet yaşandığına ve bu rekabette en kaliteliyi en düşük maliyetle sunan markanın tercih edildiğine dikkat çekti. 
     Araç üretiminin son derece kompleks bir iş olduğuna işaret eden Otay, şu bilgiyi verdi 
     ''Her araçta 2 bine yakın parça var. Bir de model etkenini düşündüğünüzde bu sayı 5 bine kadar çıkabiliyor. Yılda 200 bin tane araç yapıyoruz, demek ki 1 milyar parça takıyoruz. Hatasızlıkla eşdeğer sayılabilecek milyonda bir bile olsa istatistik olarak yılda 1000 tane hata yapma ihtimali var. Dolayısıyla, ilk seferde sıfır hata yapma öncelikli hedefimiz olmakla birlikte, yapılanın bir de kontrol edilmesi lazım. Kontrol noktalarında çalışan bayan arkadaşlarımız çok başarılı. Her zaman sıfır hataya doğru ilerleyen bir süreç var.'' Kalite kontrolde kadınları daha fazla tercih ettiklerini kaydeden Otay, şunları belirtti 
     ''Son kontrol noktasında çalışanların hatasız olmaları lazım. Kadınların erkeklere göre çok önemli iki özelliği var. Bunlardan biri sabır, diğeri dikkatli olmaları. Özellikle bu noktada hem fiziki uygulama koşullarına daha uygun olmaları, hem de üstün olan sabır ve yüksek dikkat düzeyleri sebebiyle bayanları tercih ediyoruz. Bir özellik daha var, bayanlar, erkeklere göre daha az maceraperestler. Maceraperestlik belli konularda aranan bir özellik olmasına rağmen söz konusu kalite olduğunda maceraya yer yoktur. Kontrol noktalarında çalışan bayan arkadaşlarımız çok başarılı.'' 
     
</TEXT>
</DOC>
