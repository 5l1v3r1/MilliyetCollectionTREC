<DOC>
<DOCNO> 249931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko05.html </URL>
<DATE> 2004/06/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Tasarruflar beş ayda 25 katrilyona yakın arttı 
</HEADLINE>
<TEXT>

     Vatandaşlar, bankalar dışındaki şirketler ve kuruluşların toplam tasarrufları, ilk beş ayda 25 katrilyon liraya yakın artarak 267 katrilyona çıktı. Tasarruflarda reel büyüme yüzde 6.5 oldu. En hızlı artış 11.5 katrilyonla TL mevduatlarda yaşandı. Yatırım fonları, tahvil-bono, eurobond ve döviz mevduatları artarken, hisse senetlerinde düşüş gözlendi. 
     ANKA'nın Merkez Bankası, Bankacılık Düzenleme ve Denetleme Kurumu BDDK , İstanbul Menkul Kıymetler Borsası İMKB ve Sermaye Piyasası Kurulu SPK verilerinden yaptığı belirlemeye göre, Türkiye'deki yerleşiklerin tasarrufları artmaya devam ediyor. Gerçek ve bankalar dışındaki tüzel kişilerin Türk Lirası ve döviz mevduatı, Devlet tahvili, Hazine bonosu, eurobond, yatırım fonu, repo, hisse senedi ve özel finans kuruluşlarındaki ÖFK hesaplarından oluşan toplam tasarrufları, ilk beş ayda 23 katrilyon 909.1 trilyon lira arttı. Bu artışla, yılbaşında 242 katrilyon 754.3 trilyon lira olan toplam tasarruflar, mayıs sonunda 266 katrilyon 663.4 trilyona ulaştı. 
     Tasarruflarda, beş aylık dönemde nominal olarak yüzde 9.8'lik artış gözlendi. Tüketici fiyatları endeksinde aynı 
     dönemdeki yüzde 3.18'lik artıştan arındırıldığında toplam tasarruflardaki reel artış yüzde 6.5 olarak gerçekleşti. 
     
     TL MEVDUATTA 11.5 KATRİLYONLUK BÜYÜME 
     En hızlı büyüme Türk Lirası mevduatta yaşandı. TL mevduatlar, beş ayda 11 katrilyon 475.6 trilyon lira artarak 88 katrilyon 205.6 trilyon liraya çıktı. Mevduatta reel büyüme yüzde 11.4 oldu. Bu hızlı artışta İmar Bankası'nın kayıtdışı hesaplarının sisteme girmesi de önemli bir rol oynadı. 
     Vatandaşın TL mevduatları 11 katrilyon 222.1 trilyon artarak 56 katrilyon 540.2 trilyon, tüzel kişilerin TL mevduatları 243.5 trilyon artarak 31 katrilyon 665.4 trilyon lira oldu. 
     
     KAMU KAĞITLARIYLA TASARRUF GÖZDE 
     Tasarrufçular giderek kamu kağıtlarına doğru yöneliyor. 
     Vatandaşlar, şirketler ve kuruluşların Hazine bonosu ve Devlet tahvili olarak değerlendirdikleri toplam tasarrufları, ocak- mayıs döneminde 8 katrilyon 7 trilyon lira artarak 61 katrilyon 334.4 trilyon liraya ulaştı. Bunun 36 katrilyon 96.3 trilyonu 
     gerçek kişilerin, 25 katrilyon 241.1 trilyonu ise tüzel kişilerin elinde bulunuyor. 
     
     YATIRIM FONLARI DA HIZLA ARTTI 
     Gerçek ve tüzel kişilerin yatırım fonlarında tuttukları tasarrufları, sözkonusu dönemde 3 katrilyon 125.4 trilyon lira artarak 22 katrilyon 784.9 trilyon liraya çıktı. 
     Eurobond olarak değerlendirilen tasarruflar, 877 trilyon lira artarak 5 katrilyon 224 trilyona, ÖFK'lardaki hesaplar da aynı tutarda artarak 4 katrilyon 868.2 trilyona ulaştı. 
     
     DÖVİZ MEVDUATLARI 
     Döviz mevduatları, beş ayda 937.1 trilyon lira artarak 937.1 trilyon liraya çıktı. Bu artışta, dövizin TL karşısında 
     son dönemdeki değer kazanması önemli bir rol oynadı. 
     Vatandaşın döviz mevduatı 802.5 trilyon lira artarak katrilyon 593.1 trilyon lira, tüzel kişilerin döviz mevduatları da 134.6 trilyon lira artarak 15 katrilyon 863.2 trilyon lira olarak gerçekleşti. 
     
     HİSSE SENETLERİNDE DÜŞÜŞ 
     Hisse senetlerinde ise hızlı bir düşüş gözlendi. Hisse senedi olarak değerlendirilen tasarruflar, beş ayda 1 katrilyon 388 trilyon lira azalarak 11 katrilyon 714 trilyon liraya indi. 
     Repo işlemleri yalnızca 2 trilyon lira azalarak 3 katrilyon 76 trilyon lira oldu. 
     
</TEXT>
</DOC>
