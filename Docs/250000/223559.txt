<DOC>
<DOCNO> 223559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur29.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorlu'da 3 kişinin katili Yapıcıoğlu 26 yıl hapis cezası aldı 
</HEADLINE>
<TEXT>

     Tekirdağ'ın Çorlu ilçesinde, 3 kişinin öldürülmesi 2 kişinin de yaralanması olayına ilişkin davada sanık Yavuz Yapıcıoğlu 26 yıl hapis cezasına çarptırıldı. 
     Tekirdağ Ağır Ceza Mahkemesi'ndeki duruşmaya, tutuklu sanık Yavuz Yapıcıoğlu 41 ve avukatı Serkan Ercin katıldı. 
     Tekirdağ'ın Çorlu ilçesinde cinayet ve adam yaralama suçlarından 5 ayrı davada yargılanan Yapıcıoğlu, bugünde duruşmada Özcan Karagözoğlu'nu öldürmek suçundan 26 yıl hapse mahkum oldu. 
     Yapıcıoğlu, bir önceki duruşmada da Şakir Temürcü'yü öldürmekten 28 yıl, Salih Baş'ı da öldürmeye tam teşebbüsle yaralamaktan önce 24 yıla, daha sonra hafifletici sebepler nedeniyle 16 yıla mahkum olmuştu. 
     Yapıcıoğlu'nun, biri öldürme ve biri de öldürmeye tam teşebbüs davası bulunuyor. 
     
     OLAY 
     Sağlık mahallesinde 23 Aralık 2002 tarihinde, Çorluspor Tesisleri'nin bekçisi Hüseyin Yumuk 45 ile Özcan Karagözoğlu ve Şakir Temürcü 44 , başlarına sert cisim vurularak öldürülmüştü. Aynı gece, Tonguçlar Cami İmamı Salih Baş 36 ve Beytullah Güngen de yaralanmıştı. 
     Akli dengesi yerinde olmadığı iddia edilen Yavuz Yapıcıoğlu, olayların faili olduğu iddiasıyla yakalanmıştı. Yapıcıoğlu, daha önce de Balıkesir'de babaannesini öldürdüğü için Manisa Ruh ve Sinir Hastalıkları Hastanesi'nde tedavi görmüştü. 
     Çorlu'daki Süleymaniye Camii'nde 3 yıl önce de Belçikalı bir turiste saldıran Yapıcıoğlu, bacağından vurularak etkisiz hale getirilmişti. 
     
</TEXT>
</DOC>
