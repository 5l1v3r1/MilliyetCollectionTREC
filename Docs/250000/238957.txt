<DOC>
<DOCNO> 238957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/spo02.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En değerli şampiyonluk 
</HEADLINE>
<TEXT>


Christoph Daum, "Geleceğin takımını kurmak için yola çıktık. Ancak savaşarak mutlu sona ulaştık. O yüzden kariyerimdeki en kıymetli şampiyonluk sanırım bu" diye konuştu 


'Hiç pes etmediler' 
TEKNİK Direktör Christoph Daum, sezon başında geleceğin takımını yaratmak için yola çıktıklarını, bu yüzden futbolcularıyla gurur duyduğunu söyledi. Alman hoca, "Bu şampiyonluk, bir çok nedenden ötürü, kariyerimde yaşadığım şampiyonlukların en değerlisi. Genç bir ekibin buralara gelmesi kolay iş değil. Beşiktaş'ın 8 puan gerisine düşmelerine rağmen çıkıp olumsuz bir laf bile etmediler. Hiç bir zaman pes etmediler ve sonuna kadar savaştılar" dedi. 

'Büyük yol katettik' 
FENERBAHÇE'NİN en büyük gücünün inancı olduğunu söyleyen tecrübeli teknik adam sözlerini şöyle sürdürdü "Yeni bir takım olmamıza rağmen başarı için gerekli olan o kadar büyük yolu, kısa zamanda katetmemiz beni ayrıca sevindiriyor. Ama işimiz bitmedi. Şimdi hedef Avrupa'da zirveye çıkmak. O yüzden aslında daha yolun başındayız. Aynı başarıyı Şampiyonlar Ligi'nde de göstererek Fenerbahçe camiasına en iyisini vermek istiyoruz." 

Fener dikkat 

Malatyaspor maçına üç yıldızlı forma ile çıkmayı planlayan Sarı - Lacivertli kulübe ağır ceza gelebileceği belirtildi 

CEMAL ERSEN 

Müsabakadan men 
SEZONUN bitimine bir maç kala şampiyonluğunu garantileyen ve son hafta Malatyaspor ile oynayacağı karşılaşmaya üzerinde 15 şampiyonluğu simgeleyen üç yıldızlı forma ile çıkmaya hazırlanan Fenerbahçe'yi büyük bir tehlike bekliyor. Sarı - Lacivertli yönetimin bu yoldaki girişiminin 2 ay ila 2 yıl arası müsabakalardan men ve 500 milyar lira para cezası almasına yol açacağı belirtildi. 
Tescil şart 
FEDERASYON yetkilileri bu konuda yapılacak başvurunun kabul edilmeyeceğini ifade ettiler. Takımların sezon boyu giyecekleri tescilli formaların dışında başka bir forma giymesinin "ligler statüsünün" 11. maddesine göre mümkün olmadığı kaydedilirken, aksi davranışta bulunan kişi ve kuruluşların PFDT'nın "talimatlara ayırı hareket" başlıklı 23. maddesine işlem göreceğine dikkat çekildi. 

Talimat ne diyor 

CEZA HÜKMÜ PFDT Md 23 
Türkiye Futbol Federasyonu yasa ve talimatlarına kasten aykırı harekette bulunan kişi ya da kuruluşlar, bu hususta ayrı bir ceza hükmü bulunmadığı takdirde, iki aydan iki yıla kadar müsabakalardan men veya o kadar süre hak mahrumiyeti ile cezalandırılır. Ayrıca ilgili kuruluşa en üst düzeyden para cezası verilir. 
LİGLER STATÜSÜ Madde 11 i bendi 
Türkiye profesyonel birinci süper liginde şampiyon olmuş kulüpler her 5 şampiyonluğu bir yıldız takma hakkını kazanmış olup bu yıldız veya yıldızlar kulüp ambleminin üzerinde yer alacaktır. 
k bendi Tüm takımlar müsabakaları başlamadan evvel "sezon boyu giyecekleri" tescilli formalarını federasyona onaylatmak zorundadır. 

Sık dişini Monaco 

KAAN BORA 

Gözler Avrupa'da 
TÜRKİYE Ligi'ni şampiyon olarak bitiren Fenerbahçe gözünü Avrupa'ya çevirdi. Sarı - Lacivertli takımın ön eleme oynamaması için bu yıl Şampiyonlar Ligi'ni kazanacak ekibin kendi ülkesinde de mutlu sona ulaşması veya direkt gitme hakkını alması gerekiyor. Finale çıkan Porto bu şartlara uyarken, diğer finalist Monaco ülkesinde O.Lyon ve Paris Saint Germain ile amansız bir mücadele veriyor. 

Direkt gitmesi şart 
FRANSA Ligi'nde şu anda ikinci sırada bulunan Monaco, yerini korur veya şampiyon olursa, Fenerbahçe ön elemeden kurtulacak. Aksi halde Şampiyonlar Ligi finalinde Porto'nun kazanması gerekecek. Fenerbahçe ön eleme oynarsa M.United, Liverpool, Stuttgart veya Leverkusen, Juventus, Inter veya Parma, Deportivo, Barcelona veya Real Madrid, PSV, Anderlecht ve Rangers gibi takımlarla eşleşecek. 

'Bu daha başlangıç' 

'Eğlenme zamanı' 
BAŞKAN Aziz Yıldırım, şampiyonluğun gelmesinden sonra iddialı sözler söyledi. Yıldırım, "Bizi karalayanlar ve sportif başarı yok diyenlere, en güzel cevabı teknik heyet ve futbolcular verdi. Onlarla ne kadar övünsek azdır. Şimdi sevinme ve eğlence zamanı. Ancak hedeflerimiz daha bitmedi. Sıra Avrupa için verdiğimiz sözlere geldi" dedi. 

Süper kadro sözü 
TARAFTARIN da başarıda büyük rolü olduğunu kaydeden Aziz Yıldırım, "Şimdi onlar için Avrupa'da ses getirecek bir takım yaratacağız. Buradan onun sözünü veriyorum. Artık uzun yıllar bu şampiyonluğa ambargo koyacağız. 10 yıl şampiyonluğu bizden kimse alamaz. Bu konuda hiç kimsenin kuşkusu olmasın" diyerek rakiplerine meydan okudu. 

Cuma maç, pazar şölen 

FENERBAHÇE, Futbol Federasyonu'na başvurarak bu hafta oynanacak Malatyaspor maçını cuma gününe aldırdı. Karşılaşmanın Şükrü Saracoğlu Stadı'nda saat 20.30'da başlayacağı açıklandı. İkinci Başkan Nihat Özdemir, pazar günü ise Kadıköy'de muhteşem bir şölen düzenleyeceklerini ve üç yıldızı görkemli bir geceyle kutlayacaklarını söyledi. Bu arada Malatyaspor maçının biletleri pazar günü de geçerli olacak. 

500 bin forma 

FENERBAHÇE yönetimi, şampiyonluğu yeni sezon gelmeden paraya çeviriyor. Fenerium mağazası, çarşamba gününden itibaren Malatyaspor maçının biletleri ile birlikte üç yıldızlı formaları da satışa sunacak. Piyasaya 500 bin adet formanın sürüleceği ve tüm ürünlerden yıl içinde 25 milyon dolar gelir beklendiği ifade edildi. 


</TEXT>
</DOC>
