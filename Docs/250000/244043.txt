<DOC>
<DOCNO> 244043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas03.html </URL>
<DATE> 2004/05/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Jennifer Aniston Brad Pitt'i aldatıyor... 
</HEADLINE>
<TEXT>

     Ünlü aktris Jennifer Aniston, yeni filminde kocasını genç bir erkekle aldatacak. Aniston, 1967 yapımı ''The Graduate'' adlı filmdeki fettan Mrs. Robinson karakterine hayat verecek. 
     Internetteki ''askmen'' sitesinin haberine göre, Brad Pitt'in 35 yaşındaki eşi Aniston, yıllardır görev aldığı ''Friends'' dizisinin bitmesinin ardından yeni projeler için kollarını sıvadı. 
     Dustin Hoffman'a 30 yaşında şöhret kapılarını açan ''The Graduate'' filminin yeni çevriminde, Aniston'a 49 yaşındaki aktör Kevin Costner eşlik edecek. 
     Filmde, Aniston ''fettan'' Mrs. Robinson'ı, Costner da talihsiz koca Mr.Robinson'ı canlandıracak. Filmin yapımcılığını da ünlü aktör George Clooney ve yönetmen Steven Soderbergh'in ortak şirketi ''Section Eight'' üstlenecek. 
     Jennifer Aniston'ın baştan çıkaracağı genç Benjamin Braddock'ı canlandıracak aktör konusunda ise arayışlar devam ediyor. 
     Filmde daha önce ünlü aktris Demi Moore ile erkek arkadaşı genç aktör Ashton Kutcher'a, Mrs. Robinson ve Benjamin Braddock rolleri önerilmiş, ancak yapılan görüşmelerde son anda anlaşmazlığa varılmıştı. 
     
     ''GOD BLESS YOU PLEASE MRS. ROBINSON''... 

     Mike Nichols'ın yönettiği ''The Graduate'', 1967 yılında çevrilmişti. Dustin Hoffman'ın Braddock'ı, Anne Bancroft'ın Mrs. Robinson'ı canlandırdığı filmde, Costner'ın üstleneceği Mr.Robinson rolünü Murray Hamilton üstlenmişti. 
     Filmin Simon and Garfunkel tarafından seslendirilen müziği ''Mrs. Robinson'', aradan yıllar geçmesine rağmen hala dillerden düşmeyen bir parça. Söz ve müziği Paul Simon'a ait olan parça, ''Lemonheads'' topluluğunun yorumuyla da seneler sonra yeniden hit oldu. 
     Yıllar içinde pek çok benzeri çevrilen sinema tarihinin şaheserlerinden ''The Graduate'', 37 yıl aradan sonra beyazperdeye geri dönecek. 
     
</TEXT>
</DOC>
