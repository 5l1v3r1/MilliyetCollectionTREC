<DOC>
<DOCNO> 226523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun06.html </URL>
<DATE> 2004/03/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Afganistan'da genel seçimlerin ertelenmesi... BM karardan memnun 
</HEADLINE>
<TEXT>

     Birleşmiş Milletler BM , Afganistan'da Taliban rejimi sonrası yapılacak ilk genel seçimlerin Eylül ayına ertelenmesinden memnun olduğunu açıkladı. 
     BM Afganistan Özel Temsilcisi Jean Arnault, karardan memnuniyet duyduklarını belirterek, bu kararın NATO'nun barışgücü operasyonlarını başkent Kabil dışına da genişletebilmesi için zaman tanıyacağını söyledi. 
     Arnault, Afgan hükümetine de, seçimlerde yeni partilerin ortaya çıkması ve Devlet Başkanı Hamid Karzai'nin rakipleri için uygun zemin yaratılması çağrısında bulundu. 
     Karzai, dün, Taliban rejiminin devrilmesinden sonraki ilk seçimlerin 3 ay ertelendiğini ve başkanlık seçimiyle genel seçimlerin Eylül ayında aynı anda yapılacağını açıklamıştı. 
     Taliban rejimi yıkıldıktan sonra 2001'de imzalanan barış anlaşmalarında, ilk demokratik seçimlerin 2004 Haziran ayında yapılması öngörülüyordu. 
     
</TEXT>
</DOC>
