<DOC>
<DOCNO> 234692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo34.html </URL>
<DATE> 2004/04/25/ </DATE>
<TIME> 22.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Aziz Yıldırım "Şampiyonluğun en büyük adayıyız" 
</HEADLINE>
<TEXT>

     Beşiktaş'ı deplasmanda 3-1 yenerek ligde liderliğini sürdüren Fenerbahçe'de, kulüp başkanı Aziz Yıldırım, sinir harbi şeklinde geçen maçtan galip ayrıldıklarını ifade ederek, ''Şampiyonluğun en büyük adayıyız'' dedi. 
     Futbolcularının emeklerinin hakkını aldığını belirten Yıldırım, ''Kendilerine çok teşekkür ederim. Biz şampiyonluğun en büyük adayıyız. İkinci yarının başından beri yükselen grafiğimiz devam ediyor. Geçen hafta kaza yapmıştık. Kalan 3 maçı da kazanarak, şampiyon olmak istiyoruz'' diye konuştu. 
     Beşiktaşlı taraftarların kendisi hakkında yaptıkları kötü tezahüratı da eleştiren başkan Yıldırım, şunları söyledi 
     ''Burada yapılan ayıp bir şey vardı. Bizim stadımızda seyircimiz başka kulübün başkanına küfür etmiyor. Hem ben ne yaptım ki oyuncular hata yapıyorsa, oyuncu kendi geri pası verip, gol attırıyorsa Aziz Yıldırım ne yapsın. Bunlar 3-5 kişi deniliyor. Bu da yanlış. Bu kişileri Beşiktaş'ın içinden ayıklaması lazım.'' Aziz Yıldırım, Beşiktaş Kulübü Başkanı Serdar Bilgili'ye yapılan tezahüratlara da üzüldüğünü belirterek, ''Türkiye'de bir takım birinci oluyor. Şampiyonluğun kaybından sonra yöneticileri kötülemek de kimseyi bir yere götürmez. Bana ve Serdar başkana yapılanlar için onları kınıyorum'' diye konuştu. 
     
     DAUM ''ÇOK HASTAYIM KONUŞAMIYORUM'' 
     Fenerbahçe Teknik Direktörü Christoph Daum, karşılaşmadan sonra çok hasta olduğunu ifade ederek basın mensuplarına toplantı yapamayacağını söyledi. 
     Karşılaşmanın ardından soyunma odası koridorlarında kendisini bekleyen basın mensuplarının yanına gelen Daum, çok hasta olduğunu anlatarak, ''Orta kulak iltihabım var, boğazlarım şişti. Acı çekiyorum. İki gündür iğne oluyorum, serum alıyorum. Hastanede tedavi oluyorum. Bu yüzden toplantı yapamayacağım. Konuşmakta zorlanıyorum'' dedi. 
     Futbol takımı idari işler sorumlusu Volkan Ballı da Daum'un maçtan önce yorgan döşek yattığını, maça çıkacak hali bile olmadığını, ancak buna rağmen Alman çalıştırıcının hasta hasta karşılaşmaya geldiğini söyledi. 
     
     ÖZDEMİR ''ŞAMPİYON OLACAĞIZ'' 
     Fenerbahçe Kulübü İkinci Başkanı Nihat Özdemir ise kalan 3 maçlarını kazanıp şampiyon olacaklarını iddia etti. 
     Özdemir, maçtan sonra yaptığı açıklamada, Beşiktaş'ı sahasında yenmekten dolayı çok mutlu olduklarını ifade ederek, ''Önümüzdeki 3 maçı alarak şampiyon olacağız'' diye konuştu. 
     Özdemir, sözlerini şöyle sürdürdü 
     ''Mutluyuz, ama derbi maçta bizi üzen başka olaylar oldu. Maçın başından sonuna kadar başkanımıza ve yönetimimize edilen küfürlere çok üzüldük. Bu tip şeyler bizim stadımızda olmuyor. Olsa bile biz müdahale ediyor ve küfre izin vermiyoruz. İlk devreyi 1-0 galip bitirdik, ama bunun zevkini bile yaşayamadık. Bunların artık olmaması gerek. Fenerbahçe Stadı örnektir. Bütün yöneticilerin de bizim gibi davranması gerekir.'' Christoph Daum'un 3 yıl mukavelesi bulunduğunu ve gelecek yıl da takımın başında olacağını belirten Özdemir, ''Takımı bu hale o getirdi. Bizim yapacak çok şeyimiz var, Şampiyonlar Ligi'ne katılıp üst sıralara gitmemiz lazım. Bizim hedeflerimiz büyük, Daum'un da bunda yeri var'' şeklinde konuştu. 
     Bu arada, karşılaşmanın ilk dakikasında sağ ayağına darbe alan Fatih'in durumunun, yarın yapılacak kontrolden sonra netlik kazanacağı bildirildi. 
     Öte yandan, Fenerbahçe Kulübü Başkanı Aziz Yıldırım ve yönetim kurulu üyeleri, maçın ardından soyunma odasına giderek, futbolcuları ve teknik heyeti kutladı. 
     
</TEXT>
</DOC>
