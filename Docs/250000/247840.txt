<DOC>
<DOCNO> 247840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo25.html </URL>
<DATE> 2004/06/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ulusoy Türklerin hayal edemeyeceği başarılar bizim dönemde yakalandı 
</HEADLINE>
<TEXT>

     Futbol Federasyonu Başkanı Haluk Ulusoy, Türk insanının düşleyemeyeceği başarıların kendileri döneminde yakalandığını söyledi. 
     Karayoluyla Gaziantep'ten Malatya'ya, beraberinde Futbol Federasyonu yönetim kurulu üyeleriyle birlikte gelen Haluk Ulusoy, vali Osman Derya Kadıoğlu'nu ziyaret etti. 
     Ulusoy, burada yaptığı konuşmada, 7 yıldır görevde bulunduklarını ve büyük başarılara imza attıklarını belirterek, şöyle konuştu 
     ''7 yılda tarih yazdık. Türk insanının hayal edemeyeceği başarılar bizim dönemde yakalandı. Ülke futbolumuz Avrupa sıralamasında üçüncülüğe kadar yükseldi. Bizler ülkemiz ve bayrağımız için çalışıyoruz. Verdiğimiz sözleri yerine getirdik. Önümüzde bir seçim var. 4 yıl için yeniden göreve talibiz. Ülke insanımıza hizmet için çalışmak istiyoruz. Bugün Türk futbolu neden dünya birincisi olmasın. Bunun için inanmak ve çalışmak gerekir.'' Vali Kadıoğlu da, Ulusoy'un döneminde Türk futbolunun önemli başarılar elde ettiğini söyledi. 
     
</TEXT>
</DOC>
