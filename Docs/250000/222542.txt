<DOC>
<DOCNO> 222542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo25.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol hakemi hayat kurtardı... 
</HEADLINE>
<TEXT>

     İstanbul 2. Amatör Küme maçında, aldığı darbe sonucu dilini yutan ve nabzı tamamen duran futbolcuyu, karşılaşmanın yardımcı hakemi ilk müdahaleyi yaparak hayata döndürdü. 
     Türkiye Faal Futbol Hakemleri ve Gözlemcileri Derneği TFFHGD İstanbul Şubesi'nden yapılan açıklamada, İstanbul C Klasman yardımcı hakemlerinden Aykut Çakmak'ın, dün Yıldıztabya Stadı'nda oynanan Esenay-Büyükdere maçı sırasında, ikili mücadelede rakibiyle çarpıştıktan sonra dilini yutan ve nabzı tamamen duran Esenay takımı futbolcusu Oktay Yavuz'a ilk müdahaleyi yaptığı ve dilini çıkararak yaşama dönmesini sağladığı bildirildi. 
     Bu arada, Esenay Kulübü yöneticileri, TFFHGD İstanbul Şubesi Başkanı Fahir Ersoy'u arayarak, Aykut Çakmak'a teşekkürlerini iletti. 
     
</TEXT>
</DOC>
