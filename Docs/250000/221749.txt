<DOC>
<DOCNO> 221749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun34.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''De Soto ayrı ayrı al-ver sürecine girmeye çalışacak'' 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri'nin Kıbrıs Özel Temsilcisi Alvaro de Soto'nun, taraflardan, Annan planında yapılmasını istediği değişiklikleri madde madde kendisine vermesini istediğini belirterek, de Soto'nun ayrı ayrı bir al-ver sürecine girmeye çalışacağını bildirdi. 
     Cumhurbaşkanı Denktaş, düzenlediği basın toplantısında, Kıbrıs müzakereleri çerçevesinde bugün 14'üncüsü yapılan görüşmeyle ilgili bilgi verdi. 
     Taraflar arasındaki görüş ayrılığının giderilemediğine işaret eden Denktaş, de Soto'nun, ''Bu noktada al-ver'e geçemeyeceğimiz anlaşılmaktadır. Çünkü ayrılıklar büyüktür ve çoktur. Artık Annan planında nerelerin değişmesini istediğinizi bir liste halinde bildiriniz'' dediğini kaydetti. Denktaş, kendilerinin bu listenin yapılmasını sürecin başında istediklerini anımsattı. 
     De Soto'nun, bu liste üzerinden taraflarla ayrı ayrı da biraraya gelerek, bir al-ver'e girilip girilemeyeceğini tespit etmeye çalışacağını belirten Denktaş, bunun, ''yüz yüze görüşmeler kalkıyor, dolaylı görüşmelere geçiliyor'' şeklinde algılanmaması gerektiğini söyledi. 
     Denktaş, de Soto'nun istediği, değişiklik önerilerini pazartesi gününe kadar sunmaya çalışacaklarını belirtti. 
     
     ''İNSAFSIZ TAKVİM'' 

     Denktaş, bir soru üzerine, müzakere takvimine uymak için uğraştıklarını ifade ederek, ''Ama bu takvim de, başlangıçtaki gecikmeler nedeniyle insafsız bir takvimdir. Yani birçok şeye gözümüzü kapayarak ve acele ederek doğrudan doğruya onların istediğini yapmamızı istiyorlar ki bu doğru değildir'' diye konuştu. 
     Türkiye'den bir heyetin KKTC'de olduğunu ve Türkiye ile sürekli temasta olduklarını anlatan Denktaş, gerektikçe Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın Ankara'ya gittiğini söyledi ve Türkiye ile birlikte çalıştıklarını dile getirdi. 
     Bir soru üzerine, bugünkü görüşmede Türkiyeli göçmenler konusunun da gündeme geldiğini belirten Denktaş, bu konudaki Rum tutumunun değişmediğini bildirdi. 
     Cumhurbaşkanı Denktaş, ''Biz bu konuda yeni yaklaşım içerisinde, bütün kardeşlerimizi koruyacak bir formül üzerinde durmaya çalışıyoruz'' dedi. 
     Denktaş, Türklerle Rumların birarada bulunmasının başka, Rumların eski yerlerine gelip yerleşmesinin başka olduğunu söyledi. 
     Cumhurbaşkanı Denktaş, düzenlediği basın toplantısında, Kıbrıs müzakereleri çerçevesine bugün 14'üncüsü yapılan görüşmede Rumların, geri dönüş konusunu gündeme getirdiğini belirterek, şöyle konuştu 
     ''Rum tarafı, kapılar açıldıktan sonra insanların her iki tarafa gidip gelmesini ele alarak 'artık birarada yaşamaya engel yoktur, herkes ne güzel görüşmekte, her iki tarafa gidilip gelinmektedir, dolayısıyla Rumların geri dönme ve yerlerine yerleşme hakkı tanınsın' yönünde bir girişim yapmışlardır.'' Rumların bu isteğine yanıt verdiklerini ifade eden Denktaş, herhangi bir olayın olmamasının nedeninin devletin varlığı ve asayişin korunması olduğuna işaret ederek, KKTC'ye geçen Rumların bir idareden diğer idareye geçtiğinin bilincinde olduğunu ve sınırların kontrol altında bulunduğunu vurguladı. 
     Denktaş, bunları kaldırarak, Rumlara, geri evlerine gitme ve yerleşme hakkı tanındığında, Rumların nasıl geleceğini bildiklerini belirterek, ''Bunun sorumluluğunu kimse alamaz. Dolayısıyla birbirleriyle görüşme, birarada bulunma başkadır. Gidip yerleşme için ve 30 yıldır her şeyini bu topraklara yatırmış olan insanlara 'haydi yeniden göçmen ol' demek başkadır'' diye konuştu. 
     
     ''65 YAŞA SINIRSIZ YERLEŞME İSTİYORLAR'' 

     Annan planında 65 yaşın üzerindeki Rumların, Karpaz'daki dört köye sınırsız dönüş hakkı verilmiş gibi bir kısım olduğunu işaret eden Denktaş, şöyle konuştu 
     ''Rumlar bunu sınırsız dönüş hakkı olarak tanımaktadırlar. '65 yaşına gelen herkes dönme hakkına sahiptir ve bu kısıtlanamaz' diye bir çıkış yaptılar. BM uzmanları, bunun pek de böyle olmadığını, yani bu dönüşlerin, dönecek oranı etkilemeyecek şekilde olacağını anlatmaya çalıştılar. Rumlarla uzmanlar arasında görüş ayrılığı olduğu görülmüştür.'' 
     
     ''TÜRK LİRASI TEDAVÜLDE KALMALI'' 

     Ekonomik konuda uzun vadeli bir geçiş sürecine ihtiyaçları olduğunu yeniden gündeme getirdiklerini anlatan Denktaş, şöyle devam etti ''Çünkü birden bire ekonomiyi birleştirmek, hele ekonomik çalışmalarda bazı arkadaşlar bu duruma dikkat etmeksizin 'falan tarihten itibaren artık yeni veya eski Kıbrıs Lirası tedavüle girer' şeklinde bir yaklaşım içerisinde olmuşlar. Bunun kabul edilemeyeceğini, bir geçiş dönemi istediğimizi ve bu geçiş döneminde Türk Lirası'nın burada tedavülde resmi para olarak kabul edilmesi üzerinde durduk. 
     Çünkü biz Türkiye ile büyük işler yapacağız. Diğer yandan eğer 'Kıbrıs Lirası tedavüle girer' derlerse ve bunda ısrar ederlerse bizim Türkiye'den gelen turistlerimiz ve üniversite öğrencilerimiz tabiatıyla bunu zor karşılayacaklardır. Bu, bizim ekonomimize sosyal hayatımıza çok büyük bir darbe olur. Bizim için önemli bir husustur. Bu konu üzerinde duruyoruz.'' Rum yönetimi lideri Tasos Papadopulos'un, Türk tarafının görüşlerine kısa yanıtlar verdiğini belirten Denktaş, ''Neticede bu konularda görüş birliği olmadığı meydana çıktı'' dedi. Cumhurbaşkanı Denktaş, Rumların, dış borçlar ve yargı konusunda verdikleri belgeye cevap olarak belge verdiğini ve bunlara yeniden yanıt vereceklerini kaydetti. 
     Denktaş, kurucu devlet anayasası konusunda yasal zorlukları olduğunu belirterek, bu zorlukların nasıl giderilebileceği üzerinde çalıştıklarını söyledi. 
     Denktaş, düzenlediği basın toplantısında, ilgili komitenin gece gündüz çalışarak kapsamlı bir anayasa taslağı hazırladığını ifade ederek, şöyle konuştu 
     ''Ancak benim vereceğim bir anayasa, halkımız bu konuda hiçbir şey bilmeden, referandumda geçtiği takdirde gelecek için bizi bağlayıcı bir anayasa olacaktır. Bu anayasa, derinliğine, her anayasanın olduğu gibi, mecliste tartışılıp, iyice eleştirilmeden, bu büyük bir sorumluluktur. Böyle bir anayasayı benim verme hakkım var mı yok mu konusunda yasal sakıncalar doğmuştur, itiraz gelmiştir. Bunlar üzerinde biz de kendi hukukçularımızla ve savcılıkla Baş Savcılık temas halindeyiz.'' Rum tarafının da bugünkü görüşmede, anayasa taslağını sunmadığına işaret eden Denktaş, ''Bizi bekliyorlarmış. Biz sunduğumuz takdirde onlar da sunacakmış. Biz de tabiatıyla onları bekliyorduk. Onlar sunsun da biz de bakalım 'nasıl sundular' diye. Böylelikle orada köşe kapmaca gibi bir şey var'' dedi. 
     Görüşmede toprak konusunun gündeme gelmediğini belirten Denktaş, bir gazetecinin, ''al-ver süreci boyunca da açıklamalarınızı sürdüreceğinizi anlıyoruz'' sözlerine, ''Herhalde'' karşılığını verdi. 
     Denktaş, Dışişleri Bakanı Abdullah Gül ile KKTC Başbakanı Mehmet Ali Talat'ın, ''al-ver sürecinde karartma uygulanmasının iyi olacağı'' yönünde açıklama yaptığının anımsatılması üzerine, karartmanın de Soto'nun görüşmede söyleyeceği sözler için olduğunu ifade ederek, şunları söyledi 
     ''Zannedersem onların açıklaması, biz zannettik ki bugün de Soto önemli açıklamalarda bulunacak ve kendisi rica etmişti, kendisinin yapacağı açıklamaları halka böyle duyurmayalım diye. Yani onun söyleyeceği sözler için, yoksa bizim yapacağımız temaslar tabiatıyla halkımıza duyurulacaktır.'' 
     
     KKTC GÖÇMENLER DERNEĞİ'NİN EYLEMİ 

     Cumhurbaşkanı Denktaş'ın basın toplantısı sırasında, Hakan Yozcu başkanlığındaki KKTC Gömenler Dernek üyesi bir grup, ellerine Türk ve KKTC bayraklarıyla Cumhurbaşkanlığı bahçesine girdi. 
     Grup, KKTC'nin değişik yerlerindeki şehitliklerden alınmış topraklarla süslenen KKTC maketini Cumhurbaşkanı Denktaş'a takdim ederek, kendisine tam destek verdiklerini belirtti. Dernek Başkanı Hakan Yozcu, burada yaptığı konuşmada, KKTC'nin ilelebet yaşamasını ve bayrakların gönderden inmemesini istediklerini söyledi. 
     Devlete ve toprağa sahip çıktıklarını ifade eden Yozcu, ''Sizlerden de istirhamımız, masa başında sahip çıkınız, bizleri koruyunuz. Bizler size her zaman için güvendik, daima güveniyoruz. Bundan sonra da güveneceğiz. Şunu unutmayınız ki, arkanızda büyük Türk milleti bulunmaktadır. Büyük Türk milletinin desteğini aldınız. Size ve sizinle birlikte hareket eden bütün görüşmeci heyete teşekkür ediyoruz'' diye konuştu. 
     Cumhurbaşkanı Denktaş da, sadece kendisine güvenmekle işin bitmediğinin altını çizerek, ''Biz size, halkımıza güveniyoruz. Çünkü neticede 'evet' veya 'hayır' diyecek olan sizlersiniz. Onun için her şeyi bilerek hareket ediniz'' dedi. 
     Denktaş, her gün görüşmelerde olanları iyisiyle ve kötüsüyle halka duyurduklarını belirterek, ''Gözünüzü açınız ve ona göre hareket ediniz. Artık 'biz göçmeniz' demekten de vazgeçin. Göçmen diye bir şey tanımıyoruz'' diye konuştu. 
     
</TEXT>
</DOC>
