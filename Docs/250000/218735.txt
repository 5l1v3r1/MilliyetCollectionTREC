<DOC>
<DOCNO> 218735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun40.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bin Ladin'in yakalanması için Pakistan'la anlaştığı iddiası 
</HEADLINE>
<TEXT>

     ABD'nin, terör örgütü El Kaide'nin lideri Usame Bin Ladin'i yakalamak için Pakistan'la anlaşmaya vardığı ileri sürüldü. 
     New Yorker dergisi, Bin Ladin'in, Pakistan'da gizlendiği sanılan bölgede bahar aylarında Amerikan askerlerince yakalanması için Pakistan'ın izin verdiğini yazdı. 
     Derginin ünlü muhabiri Seymour Hersh tarafından kaleme alınan haberde, Washington yönetiminin, İran, Libya ve Kuzey Kore'ye nükleer silahlarla ilgili gizli bilgileri sızdırdığını itiraf eden Pakistanlı bilimadamını affeden Pakistan Devlet Başkanı Pervez Müşerref'e jest olarak binlerce Amerikan askerini Bin Ladin'in saklandığı sanılan aşiretler bölgesine konuşlandıracağı belirtildi. 
     Amerikan istihbaratından bir yetkilinin açıklamalarına dayandırılan haberde, Müşerref'in ABD gezisi sırasında 11 Eylül terörist saldırılarından sorumlu tutulan Bin Ladin'in yakalanması için Amerikalı yetkililere başka tekliflerde de bulunduğu kaydedildi. 
     Amerikalı istihbarat yetkilisi Müşerref'in kendilerine ''İçerde adamlarımız var. Bin Ladin ve El Kaide üyelerine taze sebze, meyve ve keçi sürüsü sağlayan insanlar var'' dediğini kaydetti. 
     Dergi, Amerikan askerlerinin bahar aylarında başlatacakları operasyonlar için Irak'taki harekat kabiliyeti yüksek Amerikan özel kuvvetlerinden bir bölümünün Pakistan'a kaydırılacağını da yazdı. 
     
</TEXT>
</DOC>
