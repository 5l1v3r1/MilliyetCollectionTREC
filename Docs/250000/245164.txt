<DOC>
<DOCNO> 245164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun02.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'3. köprünün amacı rant' 
</HEADLINE>
<TEXT>


İstanbul'un ulaşımıyla ilgili panele katılan çeşitli üniversitelerden öğretim üyeleri, trafiğin yeni yollar, kavşaklar ve köprüler yapmakla çözülemeyeceğini belirtti ve projeye karşı çıktı 

İSTANBUL Milliyet 

"İstanbul Ulaşımı ve Boğaz Geçişleri" konulu panele katılan çeşitli üniversitelerden öğretim üyeleri, üçüncü köprüye ihtiyaç olmadığı görüşünü savundu. İnşaat Mühendisleri Odası İstanbul Şubesi ile Mimarlar Odası İstanbul Büyükkent Şubesi'nin İstanbul Teknik Üniversitesi İTÜ Taşkışla binasında dün düzenlendiği panelde konuşan İTÜ İnşaat Fakültesi Ulaştırma Anabilim Dalı Öğretim Üyesi Prof. Dr. Haluk Gerçek, artan araç sayısına yeni kapasite yaratmanın mümkün olmadığını, dolayısıyla ulaşım sorununun yeni yollar, kavşaklar ve köprüler yapmakla çözülemeyeceğini söyledi. 

'Kısırdöngü olur' 
Bunun çözüm değil, kısırdöngü olduğunu ifade eden Gerçek, yaşanan deneylerle de aynı durumun görüldüğünü kaydetti. 
3. köprü ve Marmaray projeleri birbirinin alternatifidir" diyen Gerçek, sözlerini şöyle sürdürdü 
"Bir kente hem Marmara, hem de 3. köprü lazım demek, tutarlı bir ulaşım politikasının olmadığını gösteriyor. Bu herkesi memnun etmeye yönelik bir politika. 3. köprüye kesinlikle ihtiyaç yok. Eğer olsa bile en yapılmaması gereken proje, bugün dile getirilen en kuzeydeki Anadolukavağı - Sarıyer arasıdır. Bu projeyle İstanbul trafiğindeki transit geçişlerin buradan sağlanması öngörülüyor. Yüzde 2 olan transit geçiş için böyle bir projeye gerek yok. Bu proje İstanbul'un orman ve su toplama havzalarının ortasından geçen bir projedir. Bunun ortaya atılmasının nedenlerinden biri ranttır." 

'Taşıt sayısı 15 kat artıyor' 
İTÜ İnşaat Fakültesi Ulaşım Anabilim Dalı Öğretim Üyesi Prof. Dr. Güngör Evren de, kent içinde yolculuk 3 kat artarken taşıt sayısının 15 kat arttığını belirterek, İstanbul'un gelişiminde 3. köprüyü telaffuz etmemek gerektiğini söyledi. 


</TEXT>
</DOC>
