<DOC>
<DOCNO> 231737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo18.html </URL>
<DATE> 2004/04/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Konyaspor'da, Beşiktaş maçı hazırlıkları... 
</HEADLINE>
<TEXT>

     Ligde hafta sonunda yapacağı Beşiktaş maçının hazırlıklarını aralıksız sürdüren Konyaspor'da, en fazla zaafın yaşandığı kanatlara ağırlık veriliyor. 
     Ligdeki hedefine ulaşmak için kendi sahasında puan kaybına tahammülü olmayan yeşil-beyazlılar, şampiyonluk mücadelesi veren Beşiktaş'ı Konya'dan puansız göndermeyi hedefliyor. 
     Beşiktaş'ı, merhum teknik direktörleri Tevfik Lav için oynayıp yeneceklerini belirten Konyaspor'un golcü futbolcuları ise antrenmanlarda uzaktan şut çalışması yapıyor. Morallerinin bozuk olduğu gözlenen oyuncular taraftarların da desteğiyle galip gelerek, sıralamada hedefledikleri noktaya ulaşmak istediklerini söylediler. 
     Kulüp futbol şubesi sorumlusu ve basın sözcüsü İbrahim Kaplan, antrenmanların özellikle maç saati olan 19.00'da başladığını kaydetti. 
     Futbolcuların moralinin bozuk olmasına karşın hırslarının kendilerini mutlu ettiğini ifade eden Kaplan, ''Kendimiz kadar taraftarlarımıza da güveniyoruz. Taraftarlarımızın maça gelerek 90 dakika boyunca bizi desteklemeleri maçın sonucunda etkili olacaktır'' diye konuştu. 
     
</TEXT>
</DOC>
