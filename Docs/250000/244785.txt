<DOC>
<DOCNO> 244785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo28.html </URL>
<DATE> 2004/06/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ulusoy Demirören ile Beşiktaş doruğa ulaşacaktır... 
</HEADLINE>
<TEXT>

     Beşiktaş Kulübü Başkanı Yıldırım Demirören ve yöneticiler, Futbol Federasyonu'na nezaket ziyaretinde bulundu. 
     Futbol Federasyonu'nun Levent'teki binasında gerçekleşen ziyaretin ardından Federasyon Başkanı Haluk Ulusoy ile Demirören basın mensuplarının sorularını yanıtladılar. 
     Ulusoy, Yıldırım Demirören'in Beşiktaş Kulübü başkanlığına seçilmesinden dolayı memnuniyet duyduğunu belirterek, ''Yıldırım Demirören'in çok azimli, heyecanlı ve başarıyı seven bir insan olduğunu biliyorum. Bu nedenle Beşiktaş'ta da başkanlığı döneminde başarılı olacağını düşünüyorum. Beşiktaş yurt içinde ne kadar başarılı olursa, bunu yurt dışına da taşıyacağına inanıyorum. Bizim için de takımlarımızın yurt dışında başarıdan başarıya koşmaları çok önemli. Yıldırım Demirören'e her şey yakışır. Beşiktaş Yıldırım başkan önderliğinde doruğa ulaşacaktır'' diye konuştu. 
     3-4 kulüp başkanının biraraya gelip havuz sistemi hakkında konuştuğunu gözlemlediğini de dile getiren Ulusoy, sözlerini şöyle sürdürdü 
     ''Bugüne kadar bunlarla ilgili açıklama yapmadım. Müdahalem olmadı. Ancak, şu bilinsin benim olduğum yerde Beşiktaş'ın haklarını kimseye yedirmem. Biz Türk futbolunun tarihinde önemli yerleri olan Fenerbahçe, Beşiktaş ve Galatasaray'ın birbirleriyle uyum içinde olmalarının gerekliliğine inanıyoruz. Beşiktaş'ın, Fenerbahçe'den veya Galatasaray'dan az almasına gönlüm razı olmaz, zaten ben olduğum müddetçe de böyle bir şeyin olması söz konusu olamaz.'' 
     
     DEMİRÖREN'DEN ULUSOY'A DESTEK 

     Beşiktaş Kulübü Başkanı Yıldırım Demirören ise başkan Ulusoy'u sonuna kadar desteklediklerini söyledi. 
     Demirören, Beşiktaş olarak Haluk Ulusoy ile sonuna kadar beraber olduklarını açıklayarak, ''Bugün nezaket ziyaretinde bulunduk. Herkes hata yapabilir, ancak bunları içimizde konuşarak çözmemiz gerekiyor. Türk futbolu, nereye geldiyse Beşiktaş da oraya gelecektir'' dedi. 
     Naklen yayın havuzundan yapılacak dağılım konusunda federasyonun tutumunu desteklediklerini ifade eden Yıldırım Demirören, kendilerinin de Beşiktaş'ın hakkını gerektiği yerde her zaman savunacaklarını vurguladı. 
     Bu arada, başkan Ulusoy ile federasyon yöneticilerinin, siyah-beyazlı yöneticileri binanın dışına kadar samimi bir şekilde uğurlamaları dikkat çekti. 

     
</TEXT>
</DOC>
