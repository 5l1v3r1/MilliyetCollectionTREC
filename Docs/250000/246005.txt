<DOC>
<DOCNO> 246005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy16.html </URL>
<DATE> 2004/06/07/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, iki kanunu onayladı... 
</HEADLINE>
<TEXT>

     Cumhurbaşkanı Ahmet Necdet Sezer, 5176 sayılı ''Kamu Görevlileri Etik Kurulu Kurulması ve Bazı Kanunlarda Değişiklik Yapılması Hakkında Kanun'' ile 5178 sayılı ''Mera Kanunu ile Bazı Kanunlarda Değişiklik Yapılması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, kanunlar yayımlanmak üzere başbakanlığa gönderilirken, 5176 sayılı ''Kamu Görevlileri Etik kurulu Kurulması''na ilişkin kanunun, ''Cumhurbaşkanı'nı da kapsadığı sonucunu doğurabilecek'' 1. maddesinin üçüncü fıkrasında gerekli hukuksal düzenlemenin yapılmasının uygun olacağı bir yazıyla Başbakanlığa bildirildi. 
     5176 sayılı ''Kamu Görevlileri Etik Kurulu Kurulması ve Bazı Kanunlarda Değişiklik Yapılması Hakkında Kanun'' kamu görevlilerinin uymaları gereken ''Saydamlık, dürüstlük, hukukilik, kamu yararını gözetme, hesap verilebilirlik'' gibi etik davranış ilkelerini belirlemek ve uygulamayı gözetmek üzere Kamu Görevlileri Etik Kurulu kurulmasını öngörüyor. 
     Kurulun çalışmaları genel bütçeye dahil daireler, katma bütçeli daireler, kamu iktisadi teşebbüsleri, döner sermayeli kuruluşlar, mahalli idareler ve bunların birlikleri, kamu tüzel kişiliğine sahip olan kurul, üst kurul, kurum, enstitü, teşebbüs, teşekkül, fon ve diğer adlarla kurulan bütün kamu kurum ve kuruluşlarında çalışan, yönetim ve denetim kurulu ile kurul, üst kurul başkan ve üyeleri dahil tüm personeli kapsayacak. 
     Cumhurbaşkanı, TBMM üyeleri ve Bakanlar Kurulu üyeleri ile TSK ve yargı mensupları ile üniversitelerde bu yasa uygulanmayacak. 
     
     11 KİŞİLİK KURUL 
     Başbakanlık bünyesinde kurulacak olan Kamu Görevlileri Etik Kurulu üyelerini Bakanlar Kurulu belirleyecek. Kurul, eski bakanlardan bir üye, il belediye başkanlığı yapmış olanlar arasından bir üye, Yargıtay, Danıştay, Sayıştay üyeliği görevlerinden emekliye ayrılanlar arasından üç üye, müsteşarlık, büyükelçilik, valilik, bağımsız ve düzenleyici kurul başkanlığı görevlerinde bulunmuş veya bu görevlerden emekliye ayrılanlar arasından üç üye, üniversitelerde rektörlük veya dekanlık görevlerinde bulunan öğretim üyeleri veya bunların emeklileri arasından üç üye, kamu kurumu niteliğindeki meslek kuruluşlarından en üst kademe yöneticiliği yapanlar arasından bir üye olmak üzere toplam 11 üyeden oluşacak. 
     Üyelerin görev süresi 4 yıl olacak. Süresi dolanlar Bakanlar Kurulu'nca yeniden seçilebilecek. Kurul üyelerinin görev süresi dolmadan görevlerine son verilemeyecek. Ancak üyeler ciddi bir hastalık veya sakatlık nedeniyle iş görememeleri veya atanmaya ilişkin şartları kaybetmeleri halinde, atandıkları usule göre süresi dolmadan görevden alınacaklar. Üyelerin görevine, görevi kötüye kullanmaktan veya yüz kızartıcı bir suçtan mahkum olmaları halinde ise Başbakan'ın onayıyla son verilebilecek. 
     Kurul, başkanın daveti üzerine ayda en az 4 kez, asgari 6 üyeyle toplanacak ve üye tamsayısının salt çoğunluğunun aynı yöndeki oyuyla karar verecek. Üç defa üst üste toplantıya katılmayan üye istifa etmiş sayılacak. 
     
     KURUL'UN GÖREVLERİ 
     Kurul, kamu görevlilerinin görevlerini yürütürken uymaları gereken etik davranış ilkelerini hazırlayacağı yönetmelikle belirleyecek. Etik davranış ilkelerinin ihlal edildiği iddiasıyla yapılacak başvurular üzerine gerekli inceleme ve araştırmayı yaparak sonucu ilgili makamlara bildirecek olan Kurul, kamuda etik kültürünü yerleştirmek üzere çalışmalar yapacak ve bu konudaki çalışmalara destek olacak. 
     Kamu kurum ve kuruluşlarında etik davranış ilkelerine aykırı uygulamalar bulunduğu iddiasıyla en az genel müdür veya eşiti düzeydeki kamu görevlileri hakkında Kurul'a başvurulabilecek. Diğer kamu görevlilerinin etik davranış ilkelerine aykırı uygulamaları bulunduğu iddiasıyla yapılacak başvurular, ilgili kurumların yetkili disiplin kurullarında, yönetmeliklerde belirlenen etik davranış ilkelerine aykırılık olup olmadığı yönünden değerlendirilecek. Değerlendirme sonucu alınan karar, ilgililere ve başvuru sahibine bildirilecek. 
     Başvurular, medeni hakları kullanma ehliyetine sahip Türkiye Cumhuriyeti vatandaşları ile Türkiye'de ikamet eden yabancı kişiler tarafından yapılacak. Ancak, kamu görevlilerini karalama amacı güden, haklı bir gerekçeye dayanmayan, başvuru konusuyla ilgili yeterli bilgi ve belge sunulmamış başvurular değerlendirmeye alınmayacak. 
     Yargı organlarında görülen veya karara bağlanan uyuşmazlıklar hakkında kurula veya yetkili disiplin kurullarına başvuru yapılamayacak. 
     
     BAŞVURU ÜÇ AY İÇİNDE SONUÇLANDIRILACAK 
     Etik Kurulu, başvurular hakkındaki inceleme ve araştırmasını etik davranış ilkelerinin ihlal edilip edilmediği çerçevesinde yürütecek. Kurul, ihbar veya şikayet şeklindeki başvuru üzerine yapacağı inceleme ve araştırmayı en geç üç ay içinde sonuçlandıracak. İnceleme ve araştırma sonucu Başbakanlık makamı ve ilgililere yazılı olarak bildirilecek. 
     Kurul, kamu görevlisinin etik davranış ilkelerine aykırı bir işlem veya eylemi olduğunu belirlemesi ve kesinleştirmesi durumunda bunu Resmi Gazete aracılığı ile kamuoyuna duyuracak. Ancak, Kurul kararının yargıda iptali halinde, iptal kararı da Resmi Gazete'de yayımlanacak. 
     Bakanlıklar ve diğer kamu kurum ve kuruluşları Kurul'un başvuru konusu ile ilgili istediği bilgi ve belgeleri verecek. Kurul, kanun kapsamındaki kuruluşlardan ve özel kuruluşlardan temsilci çağırıp bilgi alma yetkisine sahip olacak. 
     Kanunun uygulanmasına ilişkin hususlar, Kurul'ca hazırlanacak yönetmeliklerle belirlenecek. 
     
     HEDİYELERİN LİSTESİ İSTENEBİLECEK 
     Kanun, ''Mal Bildiriminde Bulunulması, Rüşvet ve Yolsuzluklarla Mücadele Kanunu''nun bir maddesinde de düzenleme öngörüyor. 
     Buna göre Kurul, mal bildirimlerini gerektiğinde inceleme yetkisine sahip olacak. Mal bildirimindeki bilgilerin doğruluğunun kontrolü amacıyla ilgili kişi ve kuruluşlar Bankalar ve özel finans kurumları dahil talep edilen bilgileri en geç 30 gün içinde Kurul'a vermekle yükümlü bulunacak. 
     Devlet Memurları Yasası'nın bir maddesinde de düzenleme getiren kanun, Kamu Görevlileri Etik Kurulu'nu, hediye alma yasağının kapsamını belirlemeye ve en az genel müdür veya eşiti seviyedeki üst düzey kamu görevlilerince alınan hediyelerin listesini gerektiğinde her takvim yılı sonunda bu görevlilerden istemeye yetkili kılıyor. 
     
     BAŞBAKANLIĞA YAZI 
     Bu arada Cumhurbaşkanı Sezer'in, sözkonusu kanunun ''Cumhurbaşkanı'nı da kapsadığı sonucunu doğurabilecek'' 1. maddesinin üçüncü fıkrasında gerekli hukuksal düzenlemenin yapılmasının uygun olacağının bir yazıyla Başbakanlığa bildirilmesini uygun gördüğü bildirildi. 
     Cumhurbaşkanlığı Genel Sekreteri Kemal Nehrozoğlu tarafından Başbakanlığa gönderilen yazıda, kanunun 1. maddesinin üçüncü fıkrasında ''Cumhurbaşkanı, Türkiye Büyük Millet Meclisi üyeleri, Bakanlar Kurulu üyeleri, Türk silahlı Kuvvetleri ve yargı mensupları ve üniversiteler hakkında bu kanun hükümleri uygulanmaz'' denilerek, Cumhurbaşkanı'nın da kapsamın istisnaları arasına alındığına dikkat çekildi. 
     Yazıda, Anayasal konumu nedeniyle Cumhurbaşkanı'nın, kamu görevlilerinin uymaları gereken saydamlık, tarafsızlık, dürüstlük, hesap verebilirlik, kamu yararını gözetme gibi etik davranış ilkelerini saptayarak uygulamayı gözetmek üzere Kamu Görevlileri Etik Kurulu'nun kuruluş, görev, çalışma usul ve esaslarının belirlenmesi amacıyla kabul edilen bir yasa kapsamına alınmasına olanak bulunmadığı belirtildi. 
     Kanun'un 1. maddesinin kapsamı belirleyen ikinci fıkrasında da Cumhurbaşkanı'nın kapsam dışı bırakıldığı vurgulanarak şöyle denildi 
     ''Ne var ki aynı maddenin kapsamın istisnalarını belirleyen üçüncü fıkrasında 'Cumhurbaşkanı'na yer verilerek, yasanın Cumhurbaşkanı'nı da kapsadığı sonucu doğurabilecek bir düzenleme yapılmıştır. 
     Yasa kapsamında bulunmayan, bulunması olanağı da olmayan Cumhurbaşkanı'na, kapsamın istisnaları arasında yer verilmemesi gerekmektedir.'' Yazıda, Cumhurbaşkanı Sezer'in, 5176 sayılı Kanun ile ilgili bu sorunun giderilmesi yönünden gerekli hukuksal düzenlemenin yapılmasının uygun olacağını belirttiği kaydedildi. 
     
     MERA KANUNU'NDA DEĞİŞİKLİK 
     Cumhurbaşkanı'nca onaylanan ve yayımlanmak üzere Başbakanlığa gönderilen 5178 sayılı ''Mera Kanunu ile Bazı Kanunlarda Değişiklik Yapılması Hakkında Kanun'' meraların tespiti, köy ve belediye tüzel kişiliklerine tahsis edilmesi ile tahsis amaçlarında düzenlemeler öngörüyor. 
     Buna göre, tahsis amacı değiştirilmedikçe mera, yaylak ve kışlaklardan başka bir şekilde yararlanılamayacak. Ancak, şu alanlarda meranın tahsis amacı değiştirilebilecek 
     ''Enerji ve Tabii Kaynaklar Bakanlığı'nın talebi üzerine Maden Kanunu ve Petrol Kanunu hükümlerine göre, arama faaliyetleri sonunda rezervi belirlenen maden ve petrol faaliyeti için zaruri olan yerler. 
     Kültür ve Turizm Bakanlığı'nın talebi üzerine, turizm yatırımları için zaruri olan yerler. 
     Kamu yatırımları yapılması için gerekli bulunan yerler. 
     Köy yerleşim yeri ile uygulama imar planı veya uygulama planlarına ilave imar planlarının hazırlanması, toprak muhafazası, gen kaynaklarının korunması, milli park ve muhafaza ormanı kurulması, doğal, tarihi ve kültürel varlıkların korunması, sel kontrolü, akarsular ve kaynakların düzenlenmesi için ihtiyaç duyulan yerler. 
     Köy Kanunu kapsamında kullanılmak üzere ihtiyaç duyulan yerler. 
     Ülke güvenliği ve olağanüstü hal durumlarında ve doğal afet bölgelerinde yerleşim yeri için ihtiyaç duyulan yerler.'' 
     
     MADEN VE PETROL FAALİYETLERİ 
     Bu yerlerin tahsis amacı, ilgili müdürlüğün talebi, komisyonun ve defterdarlığın uygun görüşü üzerine valilikçe değiştirilebilecek ve tescilleri Hazine adına, vakıf meralarının tescilleri ise vakıf adına yaptırılacak. 
     Maden ve petrol faaliyeti için başvuran işletmecilerle kamu yatırımı faaliyetinde bulunan kamu kurumları, etkinliklerini çevreye ve kalan mera alanlarına zarar vermeyecek şekilde yürütmekle ve tahsis süresi bitiminde söz konusu yeri eski vasfına getirmekle yükümlü olacak. 
     Durum ve sınıfı ''çok iyi, iyi ve orta'' ile arazi kullanım kabiliyet sınıfı ''bir, iki ve üç'' olan mera, yaylak ve kışlaklarda, maden ve petrol faaliyeti ile ülke güvenliği, olağanüstü hal ve doğal afetlerde yerleşim yeri sağlama dışında tahsis amacı değişikliği yapılamayacak. 
     
     20 YILLIK OT GELİRİ 
     Maden ve petrol aramak için başvuran gerçek ve tüzel kişiler, tahsis amacı değiştirilen mera, yaylak ve kışlaklardan elde olunacak 20 yıllık ot geliri esas alınarak belirlenecek bedeli ödeyecek. Ancak, Köy Kanunu hükümleri kapsamında yapılan tahsis değişiklikleri ile ülke güvenliği, olağanüstü hal, doğal afetler nedeniyle yerleşim yeri sağlanması, toprağın korunması, sel, taşkın ve erozyonla mücadele çalışması çerçevesindeki tahsis değişikliklerinde bu bedel ödenmeyecek. Vakıf meralarındaki tahsis değişikliğinde de bedel alınmayacak. 
     
     HAZİNE ADINA TESCİL 
     Belediye ve mücavir alan sınırları içinde kalan ve 1 Ocak 2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin tahsis amacı değiştirilerek Hazine adına tescilleri yapılacak. 
     Ancak ilgili belediye veya kamu kurum ve kurulları adına tescil edilmiş olanların dava konusu olup olmadığına bakılmaksızın ücretsiz olarak tescilleri aynen yapılacak. Hazine adına tescil edilmesi gerekirken gerçek veya tüzel kişilere tescil edilmiş taşınmazlara ilişkin açılan davalardan, emlak ve rayiç bedellerinin toplamının yarısı üzerinden taşınmazların halen maliki olan kişilerce Hazine'ye bedeli ödenmesi kaydıyla vazgeçilecek. Evvelce açılan davalarda Hazine lehine kesinleşen kararlara konu taşınmazların tapuları aynı esaslara göre önceki maliklerine veya kanuni mirasçılarına devredilecek. 
     Köy yerleşme planında konut alanı ve köy genel ihtiyaçlarına ayrılan yerler, devletin hüküm ve tasarrufu altında bulunan seyrangah, yol, panayır yerleri gibi alanlar ve Hazine'nin kamu hizmetine tahsis edilmemiş mallarından mera, yaylak ve kışlak ile otlak ve çayır olarak yararlanılamayacağı anlaşılan yerler, köy yerleşme planının onayı ile bu vasıflarını kendiliğinden kaybedecek. Ancak, Hazine'nin mülkiyetinde olup kamu hizmetine tahsis edilmemiş taşınmaz malların devri Maliye Bakanlığı'nın görüşü alınarak yapılacak ve valilikçe köy tüzel kişiliği adına tapuya tescil edilecek. 
     Doğal afetler nedeniyle yerleşim alanları sağlanması amacıyla mera niteliği taşıyan yerlerin tahsis amacı, Mera Kanunu hükümleri uyarınca değiştirilerek Hazine adına arsa olarak tescil ettirilecek. Bu arsalar, tescil tarihi itibarıyla öngörülen amaçla kullanılmak üzere Bayındırlık ve İskan Bakanlığı'na tahsis edilecek. 
     Kültür ve turizm koruma ve yerleşim bölgelerinde yer alan mera, yaylak ve kışlakların tahsis amacı da Mera Kanunu hükümlerine göre değiştirilecek. 
     Kanun, mera tespitinde görevlendirilecek teknik personele asgari ücretin yarısı kadar aylık ek ücret verilmesini öngörüyor. 
     Tahsis amacı değiştirilen meralardan bedel alınmasını düzenleyen madde 1 Ocak 2003 tarihinden itibaren yürürlüğe girecek. 
     
</TEXT>
</DOC>
