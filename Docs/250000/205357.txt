<DOC>
<DOCNO> 205357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun34.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "CTP ortaklık önerdi" 
</HEADLINE>
<TEXT>

     Ulusal Birlik Partisi UBP Genel Başkanı ve Başbakan Derviş Eroğlu, Cumhuriyetçi Türk Partisi CTP Genel Başkanı Mehmet Ali Talat'ın kendilerine ''hükümet ortağı olabilir miyiz '' diye sorduğunu söyledi. 
     Eroğlu, Talat'a yanıtı, konuyu parti yetkili kurullarında değerlendirdikten sonra vereceklerini belirtti. 
     Derviş Eroğlu, CTP Genel Başkanı Talat'la görüşmesinin ardından yaptığı açıklamada, Talat'ın kendi başkanlığında ikili bir hükümet kurulması, Annan planı zemininde, planının özüne dokunmadan bir çözüm konusu ve görüşmecilikle ilgili UBP'nin görüşlerini almaya çalıştığını kaydetti. 
     Partisinin bu konularda geçmişte aldığı kararlar bulunduğunu anlatan Eroğlu, CTP'nin önerilerini Parti Genel Yönetimi ve Parti Meclisi'nde değerlendirdikten sonra CTP'ye yanıt vereceklerini belirtti. 
     Önerilere bir günde yanıt verilemeyeceğini bildiren Eroğlu, şunları söyledi 
     ''Yetkili organların geçmişte aldığı kararlar var. Günün koşullarına göre bu kararlar değişir mi değişmez mi Çünkü ayrıca, 'Annan belgesinde herhangi bir değişiklik düşüncesi var mı diye sorduğum zaman, 'özüne dokunmak mümkün değildir, özüne, felsefesine dokunulmayacak' şeklinde de görüş ortaya koymuşlardı. Tabii ki bunlar bizim partimizin yetkili organlarında değerlendirilecek ve bilahare cevaplanacak konulardır. Cuma günü, öğleden sonra parti meclisimizi toplantıya çağırıyoruz.'' Hükümet ortakları Demokrat Parti ile de durum değerlendirmesi yapacaklarını bildiren Eroğlu, cuma günü parti meclisi toplantısının ardından CTP ile yeniden görüşeceklerini belirtti. 
     Eroğlu, bir soru üzerine, CTP Genel Başkanı Talat'ın, ''hükümete ortak olur musunuz Parti meclisinin kararına göre ikili bir hükümet kurabilir miyiz '' önerisine, olumlu ya da olumsuz yanıt vermediklerini, konuyu parti organlarına havale ettiklerini dile getirerek, ''Biz bugün, beraber oluruz veya olmayız tartışmasına girmedik. Önerilerini aldık, sorularımız vardı, sorularımızı sorduk, onların cevaplarını aldık, bunları parti meclisimizde görüşeceğiz'' dedi. 
     
</TEXT>
</DOC>
