<DOC>
<DOCNO> 233698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/siyaset/siy14.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Reformlar şüphe uyandırdı 
</HEADLINE>
<TEXT>

   GÜVEN ÖZALP Strasbourg 

   
   Avrupa Birliği AB Komisyonu, Avrupa İnsan Hakları Mahkemesi AİHM kararı gereği tekrar yargılanan Leyla Zana ve arkadaşlarına ilişkin DGM tarafından verilen kararı kınadı. Komisyon'dan yapılan açıklamada, kararın Kopenhag kriterleri açısından ve Türkiye'de reformların uygulanması konusunda ciddi şüpheler uyanmasına neden olduğuna dikkat çekildi. 
   Uluslararası bağımsız gözlemcilerin Zana'nın yargılanma sürecinin bir önceki davanın tekrarı niteliğinde geçtiğine dikkat çektikleri vurgulanan açıklamada, Komisyon'un defalarca DGM'lerin işleyişinin Avrupa standartlarına uydurulması uyarısında bulunduğu da hatırlatıldı. 
   AB Komisyonu'nun genişlemeden sorumlu üyesi Günter Verheugen'in sözcüsü Jean Christophe Filori de AB'ye aday olan Türkiye'nin düşünce ve ifade özgürlüğüne önem vermesi gerektiğini söyledi. Zana'nın hala düşünce özgürlüğü nedeniyle cezaevinde bulunduğunu savunan Filori, Kopenhag kriterlerinin yerine getirilmesi için kabul edilen reformların uygulanması gerektiğini kaydetti. 
   
   
</TEXT>
</DOC>
