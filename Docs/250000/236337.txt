<DOC>
<DOCNO> 236337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/eko08.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyümenin lideri özel sektör olmalı' 
</HEADLINE>
<TEXT>


Türkiye'de büyümenin liderliğini özel sektörün üstlenmesi gerektiğini belirten TOBB Başkanı Rifat Hisarcıklıoğlu, 'Bu da eşit şartlarda rekabetin teminiyle mümkün olur' dedi 

MURAT ÖĞÜTÇEN Bursa 

Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, "Türkiye'de büyümenin liderliğini, artık özel sektörün üstlenmesi gerektiği gerçeğini kabul etmeliyiz" dedi. Bursa Ticaret ve Sanayi Odası BTSO tarafından düzenlenen "2. Ulusal Girişimcilik Kongresi"ne katılan Hisarcıklıoğlu, Türkiye'de ekonomik sıçrama dönemlerinin çoğunlukla girişimcilikteki bir gelişmeden sonra ortaya çıktığını belirtti. 
Hisarcıklıoğlu, "İşte bu sebeple Türkiye'de büyümenin liderliğini, artık özel sektörün üstlenmesi gerektiği gerçeğini kabul etmeliyiz. Bu da eşit şartlarda rekabetin temini ile mümkündür" dedi. 
BTSO Başkanı Celal Sönmez de işsizlik sorununun sağlıklı ve kalıcı tek çözümünün girişimi desteklemek olduğunu söyledi. Sönmez, şunları söyledi 
"Ekonominin atıl vagonlarını harekete geçirerecek lokomotiflere ihtiyacımız var. Eminim ki, bu lokomotifi son hızla yola çıkaracak yaratıcılık, cesaret ve azim sahibi çok sayıda girişimci adayımız mevcut, Yeter ki, onlara uygun şartlar sağlansın, gerekli destek verilsin." 

'Sabırla izliyoruz' 
Sanayi ve Ticaret Bakanı Ali Coşkun ise, "Şu anda dış ticaret açığından dolayı cari dengelerde tehlikeli bir durum yok" dedi. Coşkun, hükümetin rekabet ve serbest piyasa ekonomisi nedeniyle bu süreçte ekonomiye müdahale etmeden "gidişatı sabırla izlediğini" anlatarak, "Döviz serbest piyasada kendi değerini devam ettiriyor. Yaşanan iniş ve çıkışlar doğal" dedi. 

Bursalı girişimciler iyimser BTSO'nun 203 işletme sahibiyle yaptığı araştırmanın sonuçlarına göre girişim açısından ekonomik ortamı değerlendiren katılımcılar artan bir iyimserlik içinde. Girişimci güven endeksinin 109.4, girişimci beklenti endeksi endeksinin 108.7 ile 100 değerinin üzerine çıkması da bu iyimserliği destekliyor. 


</TEXT>
</DOC>
