<DOC>
<DOCNO> 210178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo10.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu Hedefimiz en kötü ikincilik 
</HEADLINE>
<TEXT>

     Trabzonspor, hafta sonunda Konyaspor ile sahasında yapacağı maçın hazırlıklarını sürdürüyor. 
     Teknik direktör Turgay Semercioğlu, Antalya kampının ardından dün yaptıkları çalışmayla Konyaspor maçının hazırlıklarına başladıklarını belirterek, ''Artık ligin havasına giriyoruz. Yapacağımız çalışmalardan sonra da ligi en iyi dereceyle bitirmek için elimizden geleni yapacağız'' dedi. 
     Semercioğlu, ligin başlamasına dek hazır duruma gelmeye zorunlu olduklarını ifade ederek, ''En iyi şekilde takımı sahaya sürmek zorundayım. Önümüzde 4 günlük bir süre var. Maça en iyi şekilde hazırlanacağız. Konyaspor maçı ikinci yarının ilk maçı. İlk maçta hedefimiz iyi futbol oynayıp galip gelmek. 3 puanla ayrılacağımıza inanıyoruz'' diye konuştu. 
     Ligin zorlu bir maraton olduğunu dile getiren Semercioğlu, şöyle devam etti 
     ''Fenerbahçe'nin bir eksik maçı vardı. Bu maçtan galibiyetle ayrılarak önümüze geçti. Şu anda 2. durumdalar. Bizden 1 puan öndeler. Hedef en kötü ihtimalle 2. olmak ve Avrupa Şampiyonlar Ligi'ne katılmaktır. Çalışmalarımızı bu doğrultuda yapıyoruz.'' 
     
     AUGUSTINE'E ÖVGÜ 
     Semercioğlu, Antalya kampında Augustine'in performansından memnun olduğunu söyledi. 
     Göreve geldiğinde Augustine'nin takımda yer bulamadığını ifade eden Semercioğlu, ''Bu hazırlık döneminde gördük ki çok fazla efor sarfediyor. İkinci yarıda ondan çok şeyler bekliyorum. Tüm oyuncuların performansındanda genel olarak memnunum'' diye konuştu. 
     
     FATİH, ÇALIŞMALARA BAŞLADI 
     Öte yandan bordo-mavili kaptanı Fatih, takımdan ayrı olarak çalışmalara başladı. 
     Doktor kontrolünde koşu yapan Fatih'in Konyaspor maçında forma giyip giyemeyeceğinin maç günü belli olacağı belirtildi. 
     Bu arada antrenmana, sakatlığı bulunan Tayfun ve Mehmet Kahraman ile gribal enfeksiyon geçiren Ali Şen katılmadı. Van De Paar ise koşu yaptı. 
     Öte yandan Trabzonspor, yarın PAF takımıyla bir hazırlık karşılaşması yapacak. 
     
</TEXT>
</DOC>
