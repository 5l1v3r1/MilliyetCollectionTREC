<DOC>
<DOCNO> 234127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun48.html </URL>
<DATE> 2004/04/23/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Danimarka savunma bakanı istifa etti. 
</HEADLINE>
<TEXT>

     Danimarka Savunma Bakanı Svend Aage Jensby, Başbakan Anders Fogh Rasmussen'e istifasını sundu. 
     Jensby, yaptığı yazılı açıklamada, Başbakan Anders Fogh Rasmussen'den kendisini görevden almasını istediğini kaydetti. 
     Milletvekillerinin, Irak'ın devrik lideri Saddam Hüseyin'in kitle imha silahları hakkında Danimarka'nın askeri istihbarat biriminin hazırladığı raporların doğru olup olmadığını sormalarından birkaç gün sonra Jensby'nin istifa etmek istediğine dikkat çekildi. 
     Milletvekilleri, şubat ayında bir gazeteye gizli raporları sızdırması üzerine kovulan bir askeri istihbarat uzmanının, Saddam Hüseyin'in devrilmesi için destek arayan Başbakan Rasmussen'in 2002 yılında yalan söylediği iddiası üzerine sorular yöneltmişti. 
     Jensby, genel seçimlerden sonra Rasmussen kabineyi oluşturduğunda 2001 yılının kasım ayında savunma bakanı olmuştu. 
     
     Savunma bakanlığına Soeren Gade atandı 

     Danimarka Savunma Bakanlığı görevinden istifa eden Svend Aage Jensby'nin yerine milletvekili Soeren Gade atandı. 
     ABD'den döndükten kısa süre sonra Jensby'nin istifasını alan Başbakan Anders Fogh Rasmussen, Jensby'nin istifasından duyduğu üzüntüyü dile getirerek 41 yaşındaki milletvekili ve eski subay Soeren Gade'i bu göreve atadığını kaydetti. 
     Jensby, Irak'ın toplu imha silahları hakkında hazırlanan raporlarla ilgili milletvekillerinin sorduğu sorular üzerine görevinden istifa eden ilk hükümet yetkilisi oldu. 
     
</TEXT>
</DOC>
