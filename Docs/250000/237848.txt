<DOC>
<DOCNO> 237848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy22.html </URL>
<DATE> 2004/05/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
YÖK tasarısının maddelerine geçilmesi kabul edildi... Yine tartışma çıktı 
</HEADLINE>
<TEXT>

     TBMM Milli Eğitim Komisyonu, YÖK tasarının maddelerine geçilmesini kabul etti. Tasarının alt komisyona gönderilmesine yönelik CHP milletvekillerinin önergeleri ise reddedildi. 
     ODTÜ Rektörü Prof. Dr. Ural Akbulut'un ardından söz alan Üniversitelerarası Kurul Başkanı Prof. Dr. Ayhan Alkış, YÖK tasarı ile ilgili çalışmalar ile Cumhurbaşkanı Ahmet Necdet Sezer ve Başbakan Recep Tayyip Erdoğan'la yaptıkları görüşmeler hakkında bilgi verdi. 
     Hükümet-YÖK gerginliğinin giderilmesi için kariyerlerini riske ederek harekete geçtiklerini anlatan Prof. Dr. Alkış, ''siyasilerin fırsatı ganimet bularak hareket etmesi düşünülemez'' dedi. 
     Cumhurbaşkanı'na gitmeden önce YÖK Başkanı Prof. Dr. Erdoğan Teziç'e de bilgi verdiklerini kaydeden Prof. Dr. Alkış, temel isteklerinin üniversitelerin özerk hale getirilmesi olduğunu söyledi. 
     Prof. Dr. Alkış, üniversitelerin, öğrencilerini kendilerinin seçmesi gerektiğini ifade ederek, Başbakan Erdoğan ile yaptıkları görüşmede, meslek lisesi mezunlarının ilgili fakültelere girmesinde avantaj sağlanmasını desteklediklerini söylediklerini anlattı. 
     Prof. Dr. Alkış, ''Hükümetin bu teklifi biz hazırladık demesi daha dürüstçe olurdu. Bu tasarının meşruiyeti için bazı öğretim üyelerinin referans gösterilmesi bizleri küçültür'' diye konuştu. 
     Kendilerinin meslek liseleri mezunlarının ilgili bölümlere girmesini savunduklarını vurgulayan Prof. Dr. Alkış, tasarının bir ''manipülasyon'' olduğunu ileri sürdü. Prof. Dr. Alkış, ''biz meslek alanlarını savunuyoruz ama tasarı alanlarını değiştiriyor'' dedi. 
     Bir kaç gündür uykusuz ve üzgün olduğunu ifade eden Prof. Dr. Alkış, ''Biz akademisyenler meşruiyet için kullanılmayız'' diye konuştu. 
     
     BAKAN ÇELİK 

     Milli Eğitim Bakanı Hüseyin Çelik, Prof. Dr. Alkış'ın sözlerine tepki göstererek, '' fırsatı ganimet bilmek sözünü Prof. Dr. Alkış'a yakıştıramadım'' dedi. 
     Çelik, hiç kimseyi doğru söylememekle itham etmediklerini belirterek, tasarının Kocaeli ve Gazi Üniversitesi Rektörleri ile mutabık kalınarak hazırlandığını kaydetti. 
     Bakan Çelik, hükümetin ve Meclis'in meşruiyetini öğretim üyelerinden değil, milletten alacağını ifade ederek, tasarının ''manipülasyon'' olduğu eleştirilerine tepki gösterdi. 
     
     GRUP BAŞKANVEKİLLERİ 

     Bu sırada CHP Grup Başkanvekili Haluk Koç, Prof. Dr. Alkış'a yönelik sözleri eleştirerek, ''Sayın Alkış bu sözlere siyasi cevap veremiyor ama burada verecek olanlar var'' dedi. 
     AK Parti Grup Başkanvekili Salih Kapusuz, ''sizin karışmaya hakkınız var mı Sayın Koç '' diye sordu. Koç da ''sizin varsa benim de var Sayın Kapusuz'' diye konuştu. 
     
     SİVİL DARBE 

     CHP Denizli Milletvekili Mustafa Gazalcı, tümü üzerinde söz aldığı tasarıyı ''AKP'nin sivil darbesi ve eğitim sistemine konulmuş bir bomba'' olarak niteledi. 
     İlk kez bir Meclis'in üniversiteye giriş için katsayı belirlediğini ifade eden Gazalcı, hazırlanan katsayıların da bilimsel temelden yoksun olduğunu iddia etti. 
     Tasarının üniversitelerin önündeki yığılmaları ve dershane sayılarını artıracağını savunan Gazalcı, ''meslek lisesi mezunlarının mağdur olduğu sözü koskoca bir yalandır. Bu, eğitim birliğini bozmak için uydurulmuş bir yalandır'' diye konuştu. 
     Meslek liselerinin ''sayısal'', ''sözel'' ve ''eşit ağırlıklı'' alanlardan hangisinden sınava gireceğine Milli Eğitim Bakanı'nın yetkili olacağını iddia eden Gazalcı, ''bu kediye ciğeri emanet etmek gibi bir şey...'' dedi. 
     -ÖNERGE- CHP'lilerin tasarının geri çekilmesine yönelik usul önergesi reddedildikten sonra Milli Eğitim Bakanı Çelik, ''bu benim değil, Hükümet'in tasarısı, dolayısıyla geri çekmiyorum'' dedi. 
     
     ILIMLI İSLAM 

     CHP Ankara Milletvekili Mehmet Tomanbay da tümü üzerinde yaptığı konuşmada, tasarının zamanlamasına dikkati çekerek, ''Şu sıralarda Türkiye'nin üstüne dış destekli bir gölge düşürülmek isteniyor o da 80 yıllık Cumhuriyet'in yerine ılımlı İslam devleti gölgesidir'' diye konuştu. 
     Tomanbay, bu tasarının şu sıralarda gündeme getirilmesinin Türkiye'ye yapılacak en büyük kötülük olduğunu iddia ederek, geri çekilmesini istedi. 
     
     BÖLÜKBAŞI'NIN MENDERES'E SÖZLEDİĞİ SÖZ 

     CHP Bursa Milletvekili Mustafa Özyurt da tasarının geri çekilmesi gerektiğini dile getirerek, üniversitelerle oynayan hükümetlerin sonunun iyi olmadığını söyledi. Özyurt, ''zengini hayırsız evlat, memuru süslü avrat, politikacıyı da kör inat batırır. Bunu Bölükbaşı Menderes'in yüzüne söyledi'' diye konuştu. 
     Bunun üzerine AK Parti Bursa Milletvetkili Faruk Anbarcıoğlu, ''astılar kurtuldular...'' dedi. Özyurt da ''bu sizin sorununuz'' karşılığını verdi. 
     Özyurt, bu tasarının sadece arka bahçeler diye adlandırılan İmam-Hatip Liselerinin önünü açtığını söyledi. 
     
     ''SAÇMALAMA-SAYGISIZ'' 

     CHP İstanbul Milletvekili Berhan Şimşek de sözlerine, Milli Eğitim Bakanı Hüseyin Çelik'i Türkçe konuşmamakla eleştirerek başladı. 
     Bakan Çelik de Şimşek'e, oturduğunuz masanın Rumca olduğunu biliyor musunuz '' diye sordu. Komisyon Başkanı Altıkulaç da Berhan'ın anlamını ve hangi dilde olduğu sorusunu yöneltti. 
     Bunun üzerine CHP Sivas Milletvekili Nurettin Sözen, ''işi sulandırmayın Sakın Bakan...'' diye tepki gösterdi. 
     Şimşek konuşurken, AK Parti Rize Milletvekili İlyas Çakır, ''çok aydınlatıcı oldu sağol...'' dedi. 
     Şimşek, sözlerinin tamamlanmadığını bildirince de Çakır, ''saçmaladığının farkında mısın '' diyerek tepki gösterdi. Şimşek, Çakır'ı ''saygısızlıkla'' suçlayarak sözünü geri almasını istedi. 
     
     ''MAHKEMEDE İPTAL ETTİRİRİM'' 

     CHP Yalova Milletvekili Muharrem İnce, tasarıda teknik hatalar bulunduğunu belirterek, ''bu tasarı yasalaşırsa gider veli olarak mahkemede iptal ettiririm'' dedi. 
     Eski bir öğretmen olarak konuya baktığını ifade eden İnce, tasarının yasalaşması durumunda büyük bir kaos yaşanacağını ve lise son sınıfların mağdur olacağını kaydetti. İnce, ''söz veriyorum, bana yetki verin bir taslak hazırlayıp getireyim hiç kimse itiraz etmez'' önerisinde bulundu. 
     İnce, İmam-Hatip liselerine ''öcü '' gibi bakmadığını ve bir önyargısı bulunmadığını belirterek, getirilen tasarının düz liseleri mağdur ettiğini savundu. 
     Tasarıda katsayı uygulanacak rakamların ''eşit ağırlıklı'' alanlar için verilmediğini kaydeden İnce, ''Bunu adım gibi biliyorum ki Anadolu İmam Hatip liseleri için hazırladınız'' diye konuştu. 
     Daha sonra CHP milletvekillerinin tasarının alt komisyona gönderilmesi önerisi reddedildi ve tasarının maddelerine geçilmesi oylanarak kabul edildi. 
     Milli Eğitim Bakanı Çelik, verilen arada yemeğe giderken CHP milletvekillerine ''mahkemeden başka gidecek yeriniz yok. Mahkemeye gideceğinize millete gidin. Millet sizi payladı, hala uslanmıyorsunuz'' dedi. 
     
</TEXT>
</DOC>
