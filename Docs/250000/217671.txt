<DOC>
<DOCNO> 217671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun30.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'yı da deprem korkusu sardı... 
</HEADLINE>
<TEXT>

     Fransa'da yayınlanan Le Figaro gazetesi, ''Ülkenin büyük bir depreme karşı hazırlıksız olduğunu'' yazdı. 
     Fransa'nın doğusunda önceki akşam meydana gelen Richter ölçeğine göre 5.1 büyüklüğündeki depreme atıfta bulunulan haberde, uzmanların Fransa'nın da büyük bir deprem felaketiyle bir gün karşı karşıya kalabileceği uyarısına dikkat çekildi ve buna karşı gerekli tedbirlerin alınmadığı yorumu yapıldı. 
     Liberation gazetesinin haberinde de uzmanların gelecekte daha büyük depremlere karşı hazırlıklı olunmasını tavsiye eden uyarılarına geniş yer verildi. 
     Haberde, deprem kuşağında yer alan Grenoble kentinde 1995 yılından önce inşa edilen binaların dayanıklıklarının ölçülmesine yönelik projenin hayata geçirilmesi istendi. 
     Fransız uzmanlara göre, ülkedeki en önemli kritik fay hatları Alsace ve Pirene bölgelerinden geçiyor. 
     Fransa'da her yıl küçük ölçekli yaklaşık 600 deprem meydana geldiğini hatırlatan uzmanlar, bunlardan sadece 10 ila 15'inin halk tarafından hissedildiğini belirtiyor. 
     
</TEXT>
</DOC>
