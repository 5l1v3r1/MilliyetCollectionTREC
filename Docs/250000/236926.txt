<DOC>
<DOCNO> 236926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy21.html </URL>
<DATE> 2004/05/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Dokunulmazlıklar... CHP "AKP seçim öncesi vaadini gerçekleştirmeli" 
</HEADLINE>
<TEXT>

     CHP Genel Başkan Yardımcısı Eşref Erdem, AK Parti'nin, dokunulmazlıklar konusunda seçim öncesi verdiği vaadi bir an önce gerçekleştirmesi konusunda umutlu olduklarını belirtti. 
     Erdem, partisinin Merkez Yönetim Kurulu toplantısı devam ederken, toplantıda ele alınan konulara ilişkin açıklamalarda bulundu. 
     Eşref Erdem, toplantıda, Anayasa değişikliği paketi, Kıbrıs, Irak ve ekonomide ortaya çıkan olumsuzlukları değerlendirdiklerini, Genel Başkan Deniz Baykal'ın bir sunuş yaptığını söyledi. 
     CHP'nin, Anayasa değişikliğinin özüne karşı olmadığını belirten Erdem, Anayasa'nın milletvekili dokunulmazlığını düzenleyen 83 ve bakanların nasıl yargılanabileceklerini düzenleyen 100. maddesinde değişiklik yapılmasının doğru olacağını dile getirdiklerini kaydetti. 
     Kamuoyunda, ''CHP, Anayasa değişikliğine karşı'' şeklinde bir izlenim doğduğunu ifade eden Erdem, ''Özü itibarıyla bu değişikliğe karşı değiliz'' dedi. 
     Değişiklik paketi içerisinde, kendilerinin önerilerinin de yer alması için Meclis komisyonlarında mücadele verdiklerini, ancak başarılı olamadıklarını anlatan Erdem, AK Parti'nin seçim öncesinde topluma verdiği bu vaadi bir an önce gerçekleştirmesi konusunda umutlarını koruduklarını vurguladı. 
     
     ''AK PARTİ KAYTARMAYA BAŞLAMIŞTIR'' 
     Erdem, kadın-erkek eşitliği konusunda pozitif ayrımcılığın Anayasa'da açık bir şekilde yer almasını istediklerini kaydederek, ''Komisyonda yapılan tartışmalar sırasında görüldü ki AK Parti, dokunulmazlıklarda olduğu gibi bu konuda da kaytarmaya başlamıştır. Küçük bir cümlecik ekleyerek sorunu çözmeye çalışmıştır'' diye konuştu. 
     Baykal'ın, MYK'da, geçen hafta Brüksel'de katıldığı Avrupa Sosyalistleri Partisi'nin PES toplantısı hakkında bilgi verdiğini vurgulayan Erdem, Baykal'ın, daha önce Avrupalı sosyalist ve sosyal demokratların, Türkiye'nin AB adaylığına sıcak bakarken şimdi bu çevrelerde tedirginlik olduğunu gözlemlediğini anlattığını söyledi. 
     
     CHP'NİN KONUKLARI 
     Erdem, Baykal'ın, PES Başkanlığı'na seçilen Danimarka eski Başbakanı Poul Nyrup Rasmussen ile yaptığı görüşmede, bu konuda ciddi mesafe alındığının dile getirildiğini belirtti. 
     Rasmussen'in, CHP veya CHP Bilim, Yönetim ve Kültür Platformu'nun davetlisi olarak Türkiye'ye çağrılacağını bildiren Erdem, PES'in eski Genel Başkanı Rudolf Scharping'in, çıkacağı Ortadoğu gezisinin ardından CHP'nin konuğu olarak Ankara'ya uğrayacağını ve etkinliklerine katılacağını kaydetti. 
     Erdem, Sosyalist Enternasyonal Genel Sekreteri Luis Ayala'nın da Baykal ile görüşmesinde, uzun süredir Sosyalist Enternasyonal'in Türkiye'de bir etkinlik yapmaya çalıştığını, kısa süre içerisinde İstanbul'da böyle bir etkinliğin yapılacağını belirttiğini vurguladı. 
     Irak'ta, esir adı altında Iraklılar'a yapılan işkencenin, tüyleri diken diken ettiğini ifade eden Erdem, CHP MYK'nın, bu durumu kınadığını ve bu kişilere karşı yapılanları savaş suçu olarak gördüğünü ifade etti. 
     Erdem, toplantıda, Baykal'ın, ekonominin alarm işareti vermeye başladığını belirttiğini de aktardı. 
     Bir soru üzerine Erdem, gündemlerinde tüzük kurultayının bulunmadığını kaydetti. 
     
</TEXT>
</DOC>
