<DOC>
<DOCNO> 229754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/dunya/dun03.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara Dul' operasyonu 
</HEADLINE>
<TEXT>

   CENK BAŞLAMIŞ Moskova 

   
   Çeçenistan'daki savaşta eşlerini ya da oğullarını kaybettikleri için potansiyel "intihar eylemcisi" olarak görülen kadınlar gözaltına alınıyor. 
   Bölgeden gelen haberlere göre, son aylarda Çeçenistan'da çok sayıda kadın kayboldu. Görgü tanıkları, kadınların maskeli kişilerin evlerine düzenlediği baskınlarla gözaltına alındığını, operasyonları büyük olasılıkla Rusya Federal Güvenlik Servisi'ne FSB bağlı ajanların düzenlediğini öne sürdü. Görgü tanıklarına göre, sadece ocak ayında 10 Çeçen kadın gözaltına alınarak götürüldü ve kendilerinden bir daha haber alınamadı. Operasyonların, sık sık intihar eylemi düzenleyen "Kara Dul" örgütüne katılması olası kadınları hedef aldığı sanılıyor. Rus basınına göre, savaşta yakınlarını kaybeden Çeçen kadınlar "Kara Dul" adında bir örgüt kurarak intihar eylemlerine başladı. 
   
   
   
</TEXT>
</DOC>
