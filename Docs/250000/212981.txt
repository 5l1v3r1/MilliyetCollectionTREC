<DOC>
<DOCNO> 212981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/guncel/gun01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem facialarında akıllara kazınan o soru, bu kez Konya'da yankılandı 
</HEADLINE>
<TEXT>
   Sesimi duyan var mı 
   Yerle bir olan Zümrüt Apartmanı'ndan dün 18 ölü, 30 yaralı çıkarıldı. Kurtarma ekipleri, enkaz altındaki 100 kişiye hassas mikrofonlarla ulaşmaya çalışıyor... 
      
   Konya merkez Selçuklu ilçesi Kerkük Caddesi'nde önceki akşam çöken 11 katlı Zümrüt Apartmanı'nın enkazından dün gece geç saatlere kadar 18 kişinin cesedi çıkarıldı. Binanın güvenlik çemberine alınmasıyla saatler süren kargaşanın ardından enkazdan 30 kişi de yaralı kurtarıldı. Enkaz altında yaklaşık 100 kişi daha olduğu tamin ediliyor. Alt katı dükkan olan, tartışmalı daire sayısı son olarak 40 olarak açıklanan bina, yaralılar ve görgü tanıklarının ifadelerine göre, önceki akşam 20.15'te çökmeye başladı. Binada oturanlar çöküşün başlangıcındaki sarsıntıyı orta şiddette bir deprem sanıp kaçmazken, apartman 10 saniye içinde yerle bir oldu. 
   
   - 4 derecede çalıştılar 
   Olayın ardından etrafı toz bulutu kaplarken, enkaza ilk olarak çevredeki vatandaşlar, ardından Konya'daki sınırlı sayıdaki kurtarma ekipleri müdahale etmeye çalıştı. İlerleyen saatlerde Ankara, Afyon, Antalya, Adana, Aksaray ve Eskişehir'in yanı sıra Jandarma Arama Kurtarma ekipleri ve AKUT'un da katılmasıyla 400 kişilik güce sahip olan ekipler, eksi 4 derecede çalışmaya başladı. Enkaz çevresine vatandaşların akın etmesi, yakınlarını bekleyenlerin dışında büyük bir kalabalığın seyir için gelmesi nedeniyle profesyonel kurtarma çalışmaları hemen başlatılamadı. 
   
   Vatandaşlar sık sık uyarıldı 
   Bölgenin güvenlik çemberine alınmasıyla ekipler enkaz çevresinde dinleme cihazı ve köpeklerle aramalara başladı. Molozların arasından enkazın altındakilere "Sesimi duyan var mı " diye seslenen ekipler, etraftaki vatandaşları sık sık sessiz olmaları konusunda uyarmak zorunda kaldı. Çevredeki jeneratörler dahil her şeyin susturulmasıyla yapılan "hassas dinleme" çalışmalarında enkazda bulunan boşluklardan içeri doğru mikrofonlar sarkıtılarak "hayat işaretleri" arandı. Faciadan 7.5 saat sonra 03.45'de iki kız çocuğu, 9 saat 45 dakika sonra da 9 yaşlarındaki bir çocuk kurtarıldı. 
   
   38 kişinin ikamet kaydı var 
   Binada kaç kişinin bulunduğu konusunda da farklı rakamlar açıklandı. Valilik binada 144 kişinin oturduğunu, Feritpaşa Mahallesi Muhtarı Bünyamin Karagül ise sadece 38 kişinin ikamet kaydı bulunduğunu belirtti. Karagül, "Müteahhit mimar Ali Vedat Kaya, kayıtlarımıza göre apartmanda oturmuyor. Yine de bilemem" dedi. Vali Ahmet Kayhan da, binada kayıtlı 18 vatandaşın olay sırasında binada olmadıklarını bildirdiklerini söyledi. Kayhan'ın yanı sıra Tarım ve Köyişleri Bakanı Sami Güçlü, Büyükşehir Belediye Başkanı Mustafa Özkafa, Jandarma Alay Komutanı Albay Cahit Yılmaz, Emniyet Müdürü Salih Tuzcu da çalışmaları yerinde izledi. 
   
   En küçük kurban 2.5 yaşında 
   Faciada hayatlarını kaybeden 18 kişiden 17'sinin isimleri şöyle Selin Küçükoğlu 2.5 , Abdurrahman Ulugülyağcı 22 , Hatice Çağatan 50 , Kezban Küreli 50 , E.Nuri Türkoğlu 35 , Saadet Öztürk 50 , Serkan Özdil 25 , Naciye Küçükoğlu, Sait Öztürk 60 , Mustafa Çağatan 15 , Özlem Çağatan 24 , Emine Akpınar 60 , Zeliha Ulugülyağcı 19 , Ayhan Akpınar 65 , Ayşe Özsüz 43 , Mehmet Sami Öksüz 52 , Sabahat Yılmaz 69 . Enkazdan çıkarılan 20 yaşlarındaki genç kızın kimliği belirlenemedi. 
   
   Ve yaralılar 
   Halil Yaprakçı 25 , Bahar Yaprakçı 3 , Nazlı Hilal Özkan 5 , Ahmet Türkoğlu 57 , Hayriye Özdil 26 , Nesibe Tosun 25 , Hülya Belge 32 , Tamer Özkan 30 , Sadetttin Küçükoğlu 57 , Havva Nesrin Özkan 30 , Gamze Küçükoğlu 26 , Gökhan Küçükoğlu 34 , Mustafa Gezer 22 , Mehmet Çağatay 22 , Bayram Çağatan, Ayhan Atnur, Selim Öksüz, Fazilet Türkoğlu 1 , Hüsniye Türkoğlu 3 , Hatice Kübra Türkoğlu 27 , Perihan Ülkügül Yağcı, Savaş Oğuz Alp. 
   
   Betoncu Başkan    Konya Büyükşehir Belediye Başkanı Mustafa Özkafa, merkez ilçelerden Karatay'da belediye başkanı olduğu dönemde trilyonluk beton yolsuzluğuyla suçlandı. İddialara göre Özkafa, 1994'te belediyede çalışanlarının yönetim kurulunda bulunduğu Karkent Kooperatifi'ni kurdu. Daha sonra Karşehir, Fetihkent, Büssan ve Kottim konut yapı kooperatifleri oluşturuldu. Bunlara belediyece arsa tahsis edildi, 4 kat olan imar planı da 8 kata çıkarıldı. Özkafa ve ekibinin, kooperatifin taşeronluğunu yüzde 10 komisyonla üstlendiği ve 6 trilyon lira kazandığı da iddia edildi. Yolsuzluktaki en büyük halkalardan birini 20 milyarlık sermayesi 490 milyara çıkarılan Konbeton oluşturdu. Konbeton'da belediye kooperatife verdiği 50 bin metrekarelik arsa karşılığı 3 milyarla en büyük ortak oldu. Özkafa'nın hissesi de 24 milyar oldu. Özkafa ve ekibi bu sırada Anadolu Çimento'yu kurdu. Yurt dışından kiloyla getirilen demirbaş malzemeler 0.5 marka mal olmasına rağmen ortaklara sunulan faturada 5 mark olarak gösterildi. Bu şekilde 14 trilyon liralık vurgun yapıldığı belirtildi. 
   
   
   
</TEXT>
</DOC>
