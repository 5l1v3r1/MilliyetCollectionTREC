<DOC>
<DOCNO> 218626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/ekonomi/eko02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigara zammı yüzde 12'den az olabilir' 
</HEADLINE>
<TEXT>

   Tekel Genel Müdürü Ensari, sigaraya yapılacak zam oranının vergi artışının gerektirdiği yüzde 12'nin altında tutulabileceği mesajını verdi 
      
   Tekel Genel Müdürü Sezai Ensari, Özel Tüketim Vergisi'nde ÖTV yapılan düzenlemeyle sigaraya ek vergi getirilmesine ilişkin, "Bayilerin, toptancıların zamlı satış yapması son derece yanlış olur, yasal olmaz" dedi. 
   Ensari, ÖTV'de yapılan düzenlemeyle sigaraya nispi verginin yanı sıra yine ÖTV kapsamında paket başına 25 bin lira ile 80 bin lira arasında ek maktu vergi getirilmesine ilişkin açıklama yaptı. 
   Ensari, yüzde 12 oranında fiyat artışına neden olabilecek bu vergi düzenlemesinin firmalar tarafından zam olarak yansıtılmayabileceğini belirterek, şöyle dedi "2003 Ocak ayında da böyle bir düzenleme yapılmış, yüzde 20'lik vergi getirilmişti. Biz o dönemde bu yüzde 20'lik artışın yüzde 10'unu yüklenip, sadece yüzde 10'unu fiyat artışı oyarak yansıttık. Dolayısıyla bu vergi zama dönüşebilir, dönüşmeyebilir de..." dedi. 
   Piyasada, 'yüzde 12 zam yapılmış gibi' satışlar olduğu konusunda duyumlar olduğunu, bunun yanlış olduğunu kaydeden Ensari, şöyle devam etti 
   "Henüz yapılmış bir zam yok. Hafta içinde oturup konuşacağız, önümüzdeki günlerde belli olur bu, belki zam yapılır belki de yapılmaz. 'Paket başına şu kadar zamlandı' gibi bir durum kesinlikle yok, alınmış bir karar yok. Bayiilerin, toptancıların zamlı satış yapması son derece yanlış olur, yasal olmaz. Önümüzdeki günlerde mutlaka bir açıklama yapılacaktır. Şu an zamlı satış söz konusu olamaz." 
   
   
</TEXT>
</DOC>
