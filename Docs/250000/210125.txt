<DOC>
<DOCNO> 210125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun38.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırbıs Rum Kesimi'nden uluslararası sularda mülteci operasyonu 
</HEADLINE>
<TEXT>

     Kıbrıs Rum yönetiminin, Avrupa Birliği AB üyesi ülkelerle önümüzdeki günlerde, hava ve deniz araçlarının katılımıyla Kıbrıs'ın kuzeyindeki uluslararası suları da kapsayacak şekilde bir mülteci operasyonu düzenleyeceği bildirildi. 
     Fileleftheros gazetesi, önümüzdeki günlerde AB üyesi ülkelerden ve Güney Kıbrıs'tan hava ve deniz araçlarının katılımıyla bir mülteci operasyonunun yapılacağını ve ilk kez Güney Kıbrıs'ın botlarının KKTC ile Türkiye arasındaki uluslararası sularda, AB üyesi ülkelerin botlarıyla birlikte devriye gezeceklerini yazdı. 
     Haberde, bunun bir tatbikat değil operasyon olduğu belirtilirken, İtalya, Yunanistan, İspanya ve diğer AB ülkelerinin katılacağı operasyonda Güney Kıbrıs'ın koordinasyon görevini üstleneceği ve Rum yetkililerinin karargahının eski Limasol Limanı olacağı duyuruldu. 
     Gazete, operasyon merkezinde Rum polis gücü, hava kuvvetleri, liman ve sahil polisi ile Göçmenlik Bürosu yetkililerinin hazır bulunacağını, operasyonda birkaç gün süreyle geçecek gemilerin kontrolünün yapılacağını kaydetti. 
     Rum Adalet Bakanı Doros Theodoru ise operasyonu doğruladı, ancak ne zaman yapılacağını belirtmedi. 
     Denktaş tepkili 
     KKTC Cumhurbaşkanı Rauf Denktaş, Kıbrıs Rum yönetimi koordinasyonuyla Avrupa Birliği ülkelerinin Kıbrıs'ın Kuzeyi'ndeki uluslararası suları da kapsayacak şekilde mülteci operasyonu düzenleyeceği yönündeki haberlere tepki göstererek, bunun Türkiye'nin ve KKTC'nin haklarına tecavüz olduğunu söyledi. 
     Denktaş, bir heyeti kabulü sırasında, AB üyesi ülkelerden ve Güney Kıbrıs'tan hava ve deniz araçlarının katılımıyla bir mülteci operasyonu yapılacağına ilişkin Rum basın haberlerine atıfta bulunarak, ''ilk kez Güney Kıbrıs botlarının KKTC ile Türkiye arasındaki uluslararası sularda diğer AB üyesi ülkelerin botlarıyla birlikte devriye gezeceklerini'' söyledi. 
     ''Nerede bunun barış istemi Bu tecavüz değil mi bizim sularımıza Bu tecavüz değil mi Türkiye'nin haklarına'' diye konuşan Denktaş, ''KKTC'nin karasularına Allah'ın günü Rumlarca tecavüz edildiğini'' kaydetti. 
     
</TEXT>
</DOC>
