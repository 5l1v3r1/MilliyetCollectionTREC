<DOC>
<DOCNO> 220353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur45.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkente kar yağışı nedeniyle 70 trafik kazası meydana geldi 
</HEADLINE>
<TEXT>

     Başkentte öğle saatlerinin ardından başlayan kar yağışı trafiği olumsuz etkilerken, Ankara içi ve çevre yollarında son 3 saatte 70 maddi hasarlı trafik kazası meydana geldi. 
     Emniyet yetkililerinden alınan bilgiye göre, Ankara'da kar yağışının başlamasıyla şehiriçinde 70 trafik kazası meydana geldi. Kazalarda can kaybı ve yaralı olmadığı bildirildi. 
     Kar yağışının trafiğin akışını yavaşlattığını, kaza yapan araçların yolu kapatması, yağışın etki ve hafta sonu yoğunluğu nedeniyle Dikmen, Çankaya, Konya yolu ve Eskişehir yolunda trafiğin ağır seyrettiğini kaydettiler. 
     Yetkililer, sürücüleri trafikte yavaş ve dikkatli seyretmeleri, işaret ve işaretçilere uymaları, araçlarında muhakkak zincir, takoz ve çekme halatı bulundurmaları konusunda uyardılar. 
     
     BAŞKENTTE KAPALI YOL YOK 
     Ankara Büyükşehir Belediyesi ekipleri de, kar yağışının ardından karla mücadele çalışmalarına başladı. 
     Büyükşehir Belediyesi Fen İşleri Daire Başkanlığı'ndan edinilen bilgiye göre, asfalt şube yetkilileri meteorolojiden gelen haberler doğrultusunda, kar yağışı sonrasında ulaşımda aksama meydana gelmemesi için çalışmalarını sürdürüyor. 
     Yetkililer, Ankara şehir merkezinde kar nedeniyle trafiğe kapalı yol ve ana arter bulunmadığını ifade ederek, şehrin yüksek kesimlerinde trafikte kısa süreli aksamaların yaşandığını kaydettiler. 
     Yollardaki buzlanmaya karşı tuzlama çalışmalarının devam ettiğini belirten yetkililer, vatandaşların her türlü şikayetlerini 287 36 71 numaralı telefona iletebilecekleri bildirdiler. 
     
</TEXT>
</DOC>
