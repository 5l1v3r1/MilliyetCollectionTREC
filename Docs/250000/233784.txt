<DOC>
<DOCNO> 233784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun30.html </URL>
<DATE> 2004/04/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Talat Referandum Denktaş için 'güven oylaması' olacak 
</HEADLINE>
<TEXT>

     KKTC Başbakanı Mehmet Ali Talat, cumartesi günü yapılacak referandumun, ''hayır'' kampanyası yürüten Cumhurbaşkanı Rauf Denktaş için ''güven oylaması olacağını'' söyledi. 
     Başbakan Talat, Doğu Akdeniz Üniversitesi'nde örgütlü sendikalardan DAÜ-Bir Sen ile DAÜ-Per Sen'in etkinliğinde yaptığı konuşmada, referandumda Güney Kıbrıs'tan çıkacak ''evet'' kararının, çözümün esas unsurlarından biri olduğunu ifade ederek, Kıbrıs'ta çözüm için ''iki evet''e ihtiyaç olduğunu kaydetti. 
     ''Bizim iki evete ihtiyacımız var ama en azından KKTC'de güçlü bir eveti sağlamamız gerekiyor'' diyen Talat, ''KKTC'de yüksek oranda çıkacak evet kararının, Türk tarafının çözüm ve barış isteğini güçlü olarak ortaya koyacağını, aynı zamanda referanduma yönelik hayır kampanyası yürüten Cumhurbaşkanı Rauf Denktaş için de güven oylaması niteliğini taşıyacağını'' söyledi. 
     ''Kıbrıs'ta barış engellenemez, çünkü halk sahip çıktı'' diyen Talat, ''Gelinen noktada, yeni baştan düşünüp değerlendirilmesi ve süreçten çıkarılması gereken dersler bulunduğunu'' belirtti. Başbakan Talat, ''Planın ilk sunulduğu Kasım 2002'den itibaren geçen sürede çok büyük fırsatların kaçırıldığını, çok şeylerin kaybedildiğini'' anlattı. 
     Kıbrıs'ta, Rum tarafının AB Katılım Ortaklığı Anlaşması'nı imzalamasından önce varılacak anlaşmanın önemine dikkat çeken ve bu fırsatın kaçırıldığını ifade eden Talat, ''Hiç kimse, 'çözüm olsa da, olmasa da AB'ye girerim' diyemeyecekti'' dedi. ''Rum tarafıyla ilgili en büyük sıkıntının bu olduğuna'' işaret eden Talat, Güney Kıbrıs'taki pragmatik düşünenlerin kendilerini ''evet'' demek zorunda hissetmeyebileceğini ifade etti ve ''AB ile eşzamanlı anlaşma olmaması KKTC ve Rum tarafı için ciddi kayıp'' dedi. 
     ''Annan planının dengeli, iki tarafın çıkarlarını gözeten, duyarlılıklarını gündeme alan, iki toplumun işbirliğini zorlayan bir plan olduğunu'' belirten Talat, ''Plan, kimse için zafer değildir, bir uzlaşmadır. Karşılıklı tavizlerle gelinmiş bir uzlaşma metnidir. Zafer olarak nitelendirmek, diğer taraf için yenilgi olarak algılanmasına neden olur ki, bu da sorunlara yol açar'' diye konuştu. 
     Kıbrıs'ta bir çözüm için ''iki evet'e ihtiyaç olduğunu vurgulayan Talat, diğer seçeneklerin ''tali seçenekler'' olduğunu, barış sürecinin ertelenmesinin ileride çok daha farklı koşulları, tartışmaları gündeme getireceğini söyledi. 
     
</TEXT>
</DOC>
