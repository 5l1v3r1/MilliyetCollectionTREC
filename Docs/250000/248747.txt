<DOC>
<DOCNO> 248747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy16.html </URL>
<DATE> 2004/06/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cumhur Ersümer ve Zeki Çakan'a da Yüce Divan yolu açıldı... 
</HEADLINE>
<TEXT>

     Meclis Soruşturma Komisyonu, eski Enerji ve Tabii Kaynaklar Bakanları Cumhur Ersümer ile Zeki Çakan'ın Yüce Divan'a sevkini kararlaştırdı. 
     Cumhur Ersümer'in Yüce Divan'a sevk kararı oybirliği ile Zeki Çakan hakkındaki karar ise 5 çekimsere karşı 7 oyla alındı. Zeki Çakan için yapılan oylamada, AK Parti Gaziantep Milletvekili Fatma Şahin, AK Parti Kırıkkale Milletvekili Murat Yılmazer, CHP Balıkesir Milletvekili Sedat Pekel, CHP Ordu Milletvekili Kazım Türkmen ve CHP Zonguldak Milletvekili Nadir Saraç çekimser kaldı. 
     Komisyon toplantısına, yurtdışında olduğu için AK Parti Diyarbakır Milletvekili İrfan Rıza Yazıcı ile İzmir Büyükşehir Belediye Başkanı Ahmet Piriştina'nın cenaze törenine katılan CHP İzmir Milletvekili Sedat Uzunbay ve CHP Manisa Milletvekili Nuri Çilingir katılmadı. 
     Komisyon Başkanı AK Parti Kastamonu Milletvekili Musa Sıvacıoğlu, toplantıdan sonra yaptığı açıklamada, 10 Şubat 2004'ta çalışmasına başlayan komisyonun görevinin 25 Haziran'da sona ereceğini söyledi. 
     Çalıştıkları 4 aylık sürede BOTAŞ, DSİ ve enerji konusunda oluşturdukları üç ayrı alt komisyon aracılığı ile incelemelerini sürdürdüklerini anlatan Sıvacıoğlu, çeşitli kamu kuruluşlarından 17 uzmandan yardım aldıklarını söyledi. 
     Sıvacıoğlu, 231 resmi yazışma yaptıklarını ve tanık sıfatıyla 51 kişiyi dinlediklerini belirterek, eski bakanlardan Zeki Çakan'ın hem yazılı hem sözlü savunma yaptığını, Cumhur Ersümer'in ise 140 sayfalık yazılı savunmada bulunduğunu bildirdi. Sıvacıoğlu, raporlarının yazım aşamasında olduğunu ve 25 Haziran'da TBMM Başkanlığı'na sunacaklarını söyledi. 
     Bir gazetecinin sorusu üzerine Sıvacıoğlu, bazı bürokratlar hakkında suç duyurusunda bulunmayı düşündüklerini ifade etti. 
     
     İDDİALAR 

     AK Parti İstanbul Milletvekili Hüseyin Besli ve 63 milletvekili ile CHP Samsun Milletvekili Haluk Koç ve 55 milletvekilinin önergeleriyle kurulan komisyon, eski Enerji ve Tabii Kaynaklar Bakanı Ersümer'i doğalgaz alım anlaşmalarında devlet alım satımına fesat karıştırmak, yanlış ve usulsüz enerji politikaları ile kamuyu zarara uğratmak ve DSİ'deki usulsüz uygulamalara onay vermekle suçladı. 
     Komisyon eski Enerji ve Tabii Kaynaklar Bakanı Çakan'ı da DSİ'deki usulsüz uygulamalara onay vermenin yanında bakanlığı sırasında yanlış ve usulsüz enerji politikaları ile kamuyu zarara uğratmak suçundan Yüce Divan'a sevkini istedi. 
     TBMM İçtüzüğü gereği, komisyonun raporu TBMM Genel Kurulu'nda görüşülerek oylanacak. Genel Kurul'da 6 milletvekili ve komisyona söz hakkı tanınacak. Haklarında suçlama bulanan Ersümer ve Çakan isterlerse süre sınırı olmaksızın Genel Kurul'da savunma yapabilecekler. 
     Rapor, TBMM Genel Kurulu'nda ad okunarak yapılan gizli oylama ile karara bağlanacak. Ersümer ve Çakan'ın Yüce Divan'a gönderilmesi için TBMM üye tam sayısının salt çoğunluğu olan 276 milletvekilinin kabul oyu vermesi gerekiyor. 
     
</TEXT>
</DOC>
