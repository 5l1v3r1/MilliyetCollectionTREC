<DOC>
<DOCNO> 206756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun18.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden mi yayılıyor .. Filipinler'de de SARS şüphesi... 
</HEADLINE>
<TEXT>

     Filipinler'de bir kadında akut solunum yetmezliği sendromu SARS olduğu şüphesinin ardından, bu kişiyle temas eden 38 kişiden evlerinden çıkmamaları istendi. 
     Filipinler Sağlık Bakanlığı, 42 yaşındaki kadının, 20 Aralık'ta Hong Kong'dan döndükten sonra yüksek ateş ve zatürree belirtileri gösterdiğini, kadın ile eşinin kan testlerinin sonuçlarının yarın alınacağını açıkladı. 
     Sağlık Bakanlığı açıklamasında, söz konusu kadına geçen ay gittiği Laguna eyalet hastanesinde temas eden 34 kişiden, SARS belirtileri olmamasına karşın tedbir olarak evlerinde kalmaları istendi. 
     Gözetim altına alınan diğer kişilerin, çiftin 3 çocuğu ile köylerinden bir kişi olduğu belirtildi. 
     Kocasıyla birlikte bir hastanede diğer hastalardan ayrı tutulan kadının ateşinin bugün yüksek olmadığı, eşinin de iyileşmekte olduğu kaydedildi. 
     Dünya Sağlık Örgütü Filipinler Temsilcisi Jean-Marc Olive de kadının büyük olasılıkla SARS hastası olmadığını açıkladı. 
     Olive, bunun bir SARS vakası olma olasılığının uzak olduğunu, böyle bir şeyi sanmadığını, kadında SARS hastalığı olduğu şüphesininse ''SARS'ın yeniden ortaya çıkmış olabilecek bir bölgeden gelmiş olmasından'' kaynaklandığını ifade etti. 
     Bu arada, Manila uluslararası havaalanı genel müdürü Edgar Manda, Çin, Hong Kong, Tayvan ve Singapur'dan Filipinler'e gelen yolculara sağlık kontrolü yapıldığını açıkladı. 
     SARS, ilk kez Kasım 2002'de Çin'in Guandong eyaletinde ortaya çıkmış, geçen yıl dünyayı oldukça korkutmuştu. 
     Filipinler'de geçen yıl bu hastalığa 12 kişi yakalanmış, 2'si hayatını kaybetmişti. 
     
</TEXT>
</DOC>
