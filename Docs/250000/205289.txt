<DOC>
<DOCNO> 205289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Eyüp eksikti 
</HEADLINE>
<TEXT>

   Genç oyuncu, maaşını alamadığı gerekçesiyle sözleşmesini feshetmek için harekete geçti 
      
   SARI - Kırmızılı takımın alt yapısında yetişen ve Ümit Milli Takım formasını da giyen Eyüp Kaymakçı, maddi problemler nedeniyle ayrılma noktasına geldi. PAF takımında oynadığı yıllarda Avrupa çapındaki turnuvalarda en değerli futbolcu seçilen Eyüp, Yıldırım Bosna ve Antalyaspor'a kiralanmış, İngiltere ile oynanan ümit maçında ağır bir sakatlık geçirmişti. Daha sonra yeniden yuvaya dönen genç oyuncu, PAF takımı ile idmanlara çıkıyordu. 
   KULÜPTEN aylık 300 milyon lira maaş alması gereken Eyüp, yedi aydır ödeme yapılmaması üzerine defalarca yetkililerle görüştü, ancak sonuç çıkmadı. 2.5 milyarlık transfer taksiti de verilmeyince zor durumda kalan Eyüp, sezon sonunda sona erecek sözleşmesini tek taraflı fesh etmek için avukatı aracılığıyla federasyona başvurdu. Teknik heyetin idmanlara çağırdığı Eyüp, dönmesi için çaba harcanmasına rağmen kampa katılmayacağını bildirdi. 
   
   Nefes açtılar    İKİNCİ yarı çalışmalarına erken başlayan Galatasaray'da bir grup futbolcu dünü iki antrenmanla geçirdi. Antrenör Müfit Erkasap ve Ahmet Ceyhan yönetiminde sabah sahada çalışan Sarı - Kırmızılılar, önce depar çalışması yaptı, ardından da iki grup halinde koştu. Terim'in kenardan izlediği idmanda futbolcuların göğüslerine bağlanan aletlerle fizik - kondisyon durumları da tespit edildi. 
   SARI - Kırmızılılar akşam da salonda kondisyon çalışması yaptı. Karşıyaka'dan transfer edilen, ancak resmi sözleşmeye imza atmak için 1 Ocak'ı bekleyen Emrah da dün yapılan antrenmanlarda yer aldı. Cim - Bom'un ilk idmanında bulunmayan Ayhan da dün arkadaşlarına katıldı. Aslan, bugünkü antrenmanın ardından üç gün yılbaşı iznine çıkacak. 
   
   
</TEXT>
</DOC>
