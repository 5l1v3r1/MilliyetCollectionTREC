<DOC>
<DOCNO> 203273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur13.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Kıbrıs konusunda bir zirve düzenlemeyi düşünüyor 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, Cumhurbaşkanı Ahmet Necdet Sezer'in önümüzdeki dönemde Kıbrıs konusunda bir toplantı düzenlemeyi düşündüğünü bildirdi. 
     Atacanlı, Çankaya Köşkü'nde düzenlediği basın bilgilendirme toplantısında, KKTC'deki seçimlerin demokratik olgunluk çerçevesinde geçtiğini belirterek, hükümet kurma çalışmalarının devam ettiğini anımsattı. 
     Atacanlı, Cumhurbaşkanı Sezer'in önümüzdeki günlerde Kıbrıs konusunda bir toplantı yapmayı düşündüğünü söyledi. 
     AB zirvesine de değinen Atacanlı, zirve bildirisinin Türkiye'ye ilişkin bölümünün beklentileri tam karşılayacak nitelikte olmadığını ifade etti. Bununla birlikte bildiride bazı olumlu unsurların yer aldığını kaydeden Atacanlı, Türkiye'nin AB'ye üyeliği konusunda çok önemli bir aşamaya gelindiğini vurguladı. Atacanlı, ''2004 yılı Aralık ayında Türkiye'ye bir tarih verilmesi hakkımızdır'' dedi. 
     
</TEXT>
</DOC>
