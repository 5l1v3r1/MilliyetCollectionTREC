<DOC>
<DOCNO> 234428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy12.html </URL>
<DATE> 2004/04/24/ </DATE>
<TIME> 22.23 </TIME>
<AUTHOR>  </AUTHOR>
<HEADLINE>
Gül ''KKTC zaten bir devlettir, devlet olarak vardır'' 
</HEADLINE>
<TEXT>

     Dışişleri Bakanı Abdullah Gül, Kıbrıs'taki referandum sonuçlarından üzüntü duyduklarını belirterek, KKTC'ye uygulanan ambargonun bundan sonra devam etmemesi gerektiğini belirtti. 
     Gül, Kıbrıs'ta yapılan referandumda Annan Planı'na Kıbrıslı Türklerin ''evet'' demesinin ardından düzenlediği basın toplantısında, ''Amborgo kaldırılmalıdır. KKTC'nin yalnızlığa itilmesine son verilmelidir'' dedi. 
     Gül, BM Genel Sekreteri Kofi Annan'ın çözüm önerisinin Rum tarafınca reddedilmesinden üzüntü duyduklarını belirterek, ''Böylece Rum tarafının gerçekleri çarpıtarak Türk tarafını ve Türkiye'yi uzlaşmazlıkla suçlama politikası da iflas etmiştir'' dedi. 
     Gül, referandum sonuçlarının açıklanmasının ardından düzenlediği basın toplantısında, Rum siyasi liderliğinin ve uluslararası toplumun Kıbrıs Türk halkına uyguladığı haksız ambargo ve kısıtlamalardan vazgeçmesini beklediklerini söyledi. 
     Dışişleri Bakanı Gül, Kıbrıs Türk halkını uluslararası alanda daha fazla tecrit etmeye kimsenin hakkı olmadığını belirterek, ''Uluslararası camia, insan haklarına saygılı ve çoğulcu bir demokratik yapı içinde yaşamakta olan Kıbrıs Türk halkına karşı sorumluluklarını artık üstlenmek durumundadır'' diye konuştu. 
     KKTC'nin anavatanı Türkiye'yi bundan sonra da yanında bulacağını kaydeden Gül, Türkiye'nin Kıbrıs Türk halkının refahı ve esenliği için üzerine düşen sorumlulukları yerine getireceğini bildirdi. 
     Gül, KKTC Cumhurbaşkanı Rauf Denktaş'ın istifa etmesi gerekip gerekmediğine ilişkin soru üzerine, bunun KKTC'nin iç meselesi olduğunu belirtti Gül, Kıbrıs'taki referandum sonuçlarının AB açısından ''çelişkili'' bir durum ortaya çıkardığını, AB'nin çözüme ve Ada'yı birleştirmeye ''hayır'' diyen tarafı üyeliğe kabul ettiğini belirtti. 
     Gül, referandum sonuçlarının açıklanmasının ardından düzenlediği basın toplantısında, şunları söyledi 
     ''AB açısından referandum sonuçları son derece çelişkili bir durum da yaratmıştır. Çözüme ve Ada'yı birleştirmeye 'hayır' diyen tarafı üyeliğe kabul etmekte, buna karşılık sorunun çözülüp, Ada'nın birleşmesini arzulayan tarafı da ortada bırakmaktadır.'' Gül, gelinen aşamada, Rum siyasi liderliğinin ve uluslararası camianın Kıbrıs Türk halkına herhangi bir meşruiyeti bulunmayan haksız ambargo ve kısıtlamalar uygulamaktan vazgeçmesini beklediklerini kaydetti. 
     ''Kıbrıs Türk halkı bu referandum ile dünyayla bütünleşmek arzusunu ortaya koymuştur'' diyen Gül, Kıbrıs Türk halkını uluslararası alanda daha fazla tecrit etmeye kimsenin hakkı olmadığını bildirdi. 
     Türkiye'nin AB'ye üyeliği temel bir stratejik hedef olarak belirlediğine dikkat çeken Gül, bu doğrultuda Yunanistan ile ilişkileri daha da ileriye götürmek için gayret göstereceklerini kaydetti. Gül, Yunanistan'ın da Ada'da çıkan bu yeni durumu gerektiği şekilde değerlendirip, tutarlı ve yapıcı bir tutum benimseyeceğini umduğunu belirtti. 
     Gül, Rum tarafının Kıbrıs sorununda şimdiye kadar ortaya konan ''en kapsamlı ve en ciddi'' çözüm planını reddetmesinin önemli bir fırsatın yitirilmesine neden olduğunu söyleyerek, şunları kaydetti 
     ''Bu durum aynı zamanda Kıbrıs'ta çözümsüzlüğün esasen nereden kaynaklandığını da açık şekilde ortaya koymuştur... Referandum sonucu Rum tarafının yeni bir ortaklığa ve Kıbrıslı Türklerle beraber yaşamaya ve uzlaşmaya hazır olmadığını açıkca göstermiştir.'' BM Genel Sekreteri Kofi Annan'ın çözüm önerisinin, taraflardan birinin ''hayır'' demesi durumunda, ''planın ortadan kalkacağını esasa bağladığına'' işaret eden Gül, ''Maalesef şimdi bu durum ile karşı karşıya gelmiş bulunmaktayız'' diye konuştu. 
     Bakan Gül, Ada'da ilk kez yapılan referandumların Kıbrıs'ta yeni bir durum yarattığını belirterek, uluslararası toplumun bu durumu değerlendirerek, Kıbrıs meselesine doğru tespitlerde bulunması gerektiğini yineledi. 
     Gül, Kıbrıs Türk halkının birlik ve berabirlik içinde olacağına emin olduklarını bildirdi ve olumlu bir sonuç almak mümkün olmasa da 4 yıldır büyük çaba gösteren BM Genel Sekreteri Kofi Annan, BM ekibi ve ilgili ülkelere teşekkür etti. 
     
     ''ANNAN PLANI REDDEDİLİNCE, ASKER ÇEKİMİ DE REDDEDİLMİŞ OLDU'' 

     Dışişleri Bakanı ve Başbakan Yardımcısı Abdullah Gül, Annan planının reddedilmesiyle, Türkiye'nin Ada'dan asker çekmesine ilişkin maddenin de reddedilmiş olduğunu söyledi. 
     Gül, düzenlediği basın toplantısında, Türkiye'nin ''ölmüş olarak bilinen bir planı dirilttiğine'' işaret ederek, Türk hükümetinin çözüm için olağanüstü bir çaba gösterdiğini kaydetti. 
     Türkiye'nin asker çekmesine ilişkin soru üzerine Gül, ''Annan planına göre asker çekimi de söz konusuydu. Dolayısıyla bu reddedilince, bu da reddedilmiş oldu'' dedi. 
     KKTC Cumhurbaşkanı Rauf Denktaş'ın istifasına gerek olup olmadığının sorulması üzerine de Gül, bunun KKTC'nin iç meselesi olduğunu, karışmak istemediğini söyledi. 
     Gül, ''Annan planının öldüğünü söylemenin mümkün olup olmadığı'' konusunda, bunun yanıtının zaten BM Genel Sekreteri Kofi Annan tarafından verildiğini, Annan'ın taraflardan birinin ''hayır'' demesi durumunda planın öleceğini söylediğini hatırlattı. Gül, burada dikkat çeken noktanın Rumların büyük çoğunluğunun ''hayır'' demesi olduğunu, bu nedenle şu anda yapılacak fazla bir şey bulunmadığını bildirdi. 
     Abdullah Gül, ikinci bir referandumun yapılıp yapılamayacağı sorusunu yanıtlarken de, Annan'ın bunun yanıtını da verdiğini ve taraflardan birinin ''hayır'' demesi durumunda ''bu defter kapanır'' dediğini belirtti. 
     İngiltere Başbakanı Jack Straw'un kendisini telefonla aradığını belirten Gül, Straw ile durum değerlendirmesi yaptıklarını ve ondan ''yapılması gereken şeyleri rica ettiğini'' belirtti. 
     Gül, Kıbrıs Rum kesiminin AB üyeliğine ilişkin olarak da, bu üyeliğin Türkiye'nin AB ile diyaloğu önünde bir sorun olacağına inanmadığını belirtti. Referandumda Türk tarafının ''evet'' dediğini, kendilerinin de Kıbrıs'ın Türkiye'nin AB üyeliği için bir şart olmadığını söylediklerini hatırlatan Gül, ''Dolayısıyla Rum devletinin Türkiye'ye karşı bir problem yaratacağına inanmıyorum'' dedi. 
     ''KKTC üzerine düşeni yaptıktan sonra artık ekonomik ve siyasi açılardan izole edilmiş şekilde bırakılamaz'' diyen Gül, bu izolasyonun kaldırılmasını beklemenin hem KKTC, hem de Türkiye'nin hakkı olduğunu belirtti. 
     ''Bu planı biz yazmadık, Annan yazdı'' diyen Gül, bundan sonra ortada yeni bir hukuki durum bulunduğunu kaydetti. 
     Gül, bir başka soru üzerine, ''Rumlar artık Türk kesimini ve bütün Ada'yı temsil ettiklerini iddia edemezler, sadece kendilerini temsil ederler'' diye konuştu. Bakan Gül, bundan sonra çözüm için yine uğraşılabileceğini, ama bunu yaparken artık gerçeklerin dikkate alınması gerektiğini bildirdi. 
     Kıbrıs Rum kesiminin AB üyesi olacağı 1 Mayıs'ta İrlanda'da yapılacak törene davet alıp almadıkları ve bu törene kimin katılacağının sorulması üzerine Gül, davet geldiğini söyledi ve ''Kim gidiyor o zaman görürsünüz'' dedi. 
     Gül, herhangi bir ülkeden KKTC'nin tanınacağına ilişkin bir garanti almadıklarını da söyledi. 
     Bu arada, Gül'ün basın toplantısı öncesinde, geç saatlere kadar çalışmak zorunda kalan gazetecilere ikramda bulunuldu. 
     Başbakan Recep Tayyip Erdoğan, KKTC Cumhurbaşkanı Rauf Denktaş'a saygısı olduğunu belirterek, ''Ama KKTC halkı ortaya bir kanaat koydu. Bu kanaati Sayın Denktaş nasıl değerlendirir, onu ben bilemem'' dedi. 
     Erdoğan, Kıbrıs'ta yapılan referandumlara ilişkin açıklamalarının ardından, gazetecilerin sorularını yanıtladı. 
     ''Güney Kıbrıs'ta tekrar bir referandum olabilir mi'' şeklindeki soru üzerine Erdoğan, ''Bu konular artık bir boyacı küpü değil. Bu bir kere yapılır ve biter. Kaldı ki BM Genel Sekreteri, 'bundan sonra zaten böyle bir şeyin içerisinde olmam' demek suretiyle noktayı koymuştur'' dedi. 
     Bir gazetecinin, ''ABD ve AB'de KKTC'ye yönelik ambargonun hafifletilmesi, havaalanının uluslararası uçuşlara açılması, KKTC'ye götürülen malların dışarıya satılması konusunda bazı açılımların olabileceği yönünde değerlendirmeler yapıldığına ilişkin bilgiler var. Bu konuyu nasıl değerlendiriyorsunuz. Bu yolda size gelen bir mesaj oldu mu '' şeklindeki sorusu üzerine Erdoğan, referandum öncesi süreçte zaten dünyanın değişik ülke liderlerinin ve dışişleri yetkililerinin açıklamaları olduğunu hatırlattı. 
     Erdoğan, şöyle devam etti 
     ''Sözlerimin başında uluslararası camianın artık Kıbrıs Türklerinin bir defa bu tecrit politikalarından arındırılacağı istikametinde adımlar attığını, atacağına inandığımı söyledim. Bu, sizlerin de duyduğu, şu anda yabancı olmadığımız ve beklentilerimizin içerisinde olması gerekenler, diye düşünüyoruz.'' 
     
     DENKTAŞ'IN AÇIKLAMASI 

     KKTC Cumhurbaşkanı Denktaş'ın, ''referandum sonrası istifa etmesini gerektirecek bir durum olmadığı, beklenen sonuçların alındığı'' yönündeki açıklamasını nasıl değerlendirdiğinin sorulması üzerine de Erdoğan, şunları söyledi 
     ''Benim Sayın Denktaş'a saygım var. Fakat şu ana kadar bu referandum sürecindeki uygulamalarla ilgili kanaatlerimi açıkladım. KKTC halkı ortaya bir kanaat koydu. Bu kanaati Sayın Denktaş nasıl değerlendirir, onu ben bilemem. Bu konuda herhangi bir karar verme yetkim yok. Fakat Sayın Denktaş bu süreçte bir iddiada bulundu. Kuzey Kıbrıs halkı da bu iddiaya karşı bir değerlendirme yaptı. Benim değerlendirme yapmama gerek yok.'' Erdoğan, ''Sayın Annan'dan ya da AB'den olumlu ya da olumsuz bir tepki aldınız mı'' şeklindeki soru üzerine de, bu tür şeylerin hepsinin Dışişleri Bakanlığı'na geldiğini, şu ana kadar kendisine ulaşan bir şey olmadığını söyledi. 
     
     ''İKİ KERE İKİ, DÖRT DEĞİL'' 

     Bu süreçte KKTC'nin iyi niyetinin ne kazandıracağının sorulması üzerine de Erdoğan, ''Şimdi bu sınırı olan bir şey değil. Yani iki kere iki, dört değil. Biliyorsunuz siyasi ve sosyal hadiseler aynen matematikte olduğu gibi değil. Bunun sınırı olmaz, ama bunun önümüzdeki süreçte ne kazandıracağını çok açık, net göreceğiz. Ama kazandıracağı çok şeyler olduğuna inanıyoruz'' diye konuştu. 
     Başbakan Erdoğan, ''Bu konuda uluslararası gelişmelerin sonuçlarını mı bekleyeceksiniz yoksa Pazartesi gününden itibaren yapmayı planladığınız şeyler var mı'' şeklindeki soru üzerine de, adımlarının durmayacağını söyledi. Erdoğan, ''Biz, KKTC'ye bugüne kadar ne tür destekler verdiysek, bundan sonra da bu destekleri daha da fazlasıyla vereceğiz'' diye konuştu. 
     KKTC'nin Türkiye için çok farklı, müstesna bir yeri olduğunu, başlatılan projeler bulunduğunu, bu projelerin bitirilip uygulamaya konulacağını ifade eden Erdoğan, oradaki Türkler'in çok daha farklı bir konuma gelmeleri için yapılması gerekenleri yapacaklarını söyledi. 
     Erdoğan, referandum sonrası iki kesimliliğin artıp artmayacağına ilişkin soruya da şu yanıtı verdi 
     ''Şu anda böyle bir şey olmuştur iddiasında bulunmak yanlıştır. Fakat KKTC zaten bir devlettir. Devlet olarak vardır. Annan Planı gerçekleşmiş olsaydı, iki kurucu devlet bir federe devleti oluşturacaktı. Şu anda Birleşik Kıbrıs Cumhuriyeti oluşmadı, olay bu.'' 
     
     KKTC'NİN TANINMASI 

     Bundan sonraki süreçte Türk cumhuriyetleri ve İslam ülkelerinin KKTC'yi tanıyıp tanımayacağına ilişkin soru üzerine de Erdoğan, bunları konuşmanın biraz erken olduğunu söyledi. 
     KKTC'nin tanınmasının o ülkelerin takdirinde olduğunu vurgulayan Erdoğan, ''Yani o ülkelerin böyle bir karar almasına mani bir hal yoktur. Yani Azerbaycan böyle bir kararı alabilir. Bu, onun parlamentosunun en tabii yetkisidir, hakkıdır. Böyle bir kararı aldığı zaman da KKTC, 'niçin böyle bir karar alıyorsun' demez'' diye konuştu. 
     Başbakan Erdoğan, Pazartesi günü İrlanda'da yapılacak AB toplantısına katılıp katılmayacağına ilişkin soru üzerine de, şu anda bu toplantıya kimin katılacağına ilişkin aralarında herhangi bir değerlendirme yapmadıklarını, konunun değerlendirileceğini kaydetti. 
     
</TEXT>
</DOC>
