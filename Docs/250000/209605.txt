<DOC>
<DOCNO> 209605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun16.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de ırkçılık rüzgarları... 
</HEADLINE>
<TEXT>

     İngiltere'deki beyazların yüzde 40'ının, Asyalı ya da siyahla komşu olmak istemediği kaydedildi. 
     Sonuçları The Guardian gazetesinde yayımlanan bir kamuoyu yoklamasına göre, halkın büyük bölümü göçmenlik ve iltica konularında çok az bilgiye sahip olmasına rağmen, bu konuyu kavramak için büyük bir isteksizlik ve direniş gösteriyor. 
     MORI tarafından yapılan araştırmanın sonuçları, halkın yüzde 39'unun, sadece kendi etnik grubunun olduğu bir bölgede yaşamak istediğini ortaya koydu. Bu oran, beyazlar arasında yüzde 41'e kadar yükselirken, etnik azınlıklar arasındaysa yüzde 26 olarak görüldü. 
     Araştırmaya göre, özellikle İngiltere'deki yaşlılar diğer etnik gruplardan arınmış bölgelerde yaşamak istiyor. 55 yaşın üzerindeki İngilizlerin sadece yüzde 40'ı, diğer etnik gruplarla karışık yaşama fikrine yakın olduğunu belirtirken, bu oran 16-34 yaş grubunda yüzde 64'e kadar yükseliyor. 
     MORI araştırma direktörü Bobby Duffy, yapılan araştırmanın, İngiliz halkının ırk konularındaki yaklaşımının olumlu yönde pek de fazla değişiklik göstermediğini ortaya koyduğunu bildirdi. 
     Araştırmaya katılanların, bu konudaki görüşlerinin öğrenilmesi kaygısı bile taşımadan görüşlerini açıkça belirtmelerini ''kaygı verici'' olarak niteleyen Duffy, şunları söyledi 
     ''10 yıl öncesine kadar halkın yüzde 10'undan da azı bu konuyu İngiltere'nin en önemli meselesi sayıyordu. Oysa şimdi yabancılar konusu halkın yüzde 29'u tarafından ülkenin en önemli konusu sayılıyor. Bu konuyu sadece halkın yüzde 33'ü tarafından ülkenin en önemli konusu sayılan eğitim sistemi ve yüzde 41 ile birinci sıraya oturan sağlık sistemi geçiyor.'' 
     
</TEXT>
</DOC>
