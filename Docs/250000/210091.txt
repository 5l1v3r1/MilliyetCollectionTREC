<DOC>
<DOCNO> 210091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun04.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'at Şiiler ikna edilemezse, egemenlik GHK'ye bırakılabilir... 
</HEADLINE>
<TEXT>

     Irak'ta işgal yönetiminin, Şii lider Ayetullah Ali El Sistani'nin genel seçimlerin öne alınması talebinden vazgeçmemesi durumunda egemenliği, ABD'nin atadığı Geçici Hükümet Konseyi'ne GHK devredebileceği bildirildi. 
     ABD öncülüğündeki koalisyon yetkilileri, konuyla ilgili açıklamalarında, egemenliğin GHK'ye devrinin, BM'nin El Sistani'yi daha erken seçim yapılmasının uygun olmadığına ikna edememesi durumunda üzerinde çalışılan seçenekler arasında olduğunu kaydettiler. 
     Üst düzey Iraklı bir yetkili de, Sistani'nin, sorunun çözümü için iktidarın GHK'ye devrini kabul edebileceğini söyledi. 
     GHK'nin Şii üyesi Muvaffak El Rubai, El Sistani'nin BM uzmanlarının 1 Temmuz'dan önce seçimlerin yapılamayacağı sonucuna varması durumunda seçimlerin 6 ay ertelenmesini kabul edebileceğini ve seçimler yapılıncaya kadar da GHK'nin hükümet görevini yürütebileceğini söyledi. 
     Koalisyon yetkilileri, 18 seçim bölgesinden belirlenerek oluşturulacak geçici meclisin yeni hükümeti seçmesini ve egemenliğin 1 Temmuz'da devrinde ısrar ediyordu. 
     El Sistani, koalisyon yönetiminin, Haziran sonuna kadar idareyi devredeceği Irak geçici yönetiminin, ABD ile GHK arasında 15 Kasım'da varılan anlaşmada öngörüldüğü gibi bölgelerden seçilecek temsilcilerden oluşmasını değil, doğrudan seçimle belirlenmesini istiyor. Koalisyon yetkilileri ise bu süreye kadar milletvekili seçimi yapılmasının, güvenlik sorunu ve seçmen listeleri bulunmaması nedeniyle uygun olmadığını söylüyor. 
     El Sistani'nin Irak'ta öngörülen siyasi sürece desteği, ülkedeki çoğunluk Şii nüfus üzerindeki etkisi nedeniyle çok önemli görülüyor. Şii lider El Sistani aylardır evinden dışarıya çıkmazken, ne ABD'nin Irak'taki sivil yöneticisi Paul Bremer ile görüşmeyi, ne de basına demeç vermeyi kabul ediyor. 
     
</TEXT>
</DOC>
