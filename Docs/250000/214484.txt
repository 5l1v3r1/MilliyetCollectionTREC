<DOC>
<DOCNO> 214484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko13.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Pendik Nişasta, mısır üreticilerini desteklemektedir 
</HEADLINE>
<TEXT>

     Ülker, Cargill'in bir fabrikasındaki sorunların şirketleri ile ilişkilendirilmesinin yanlış ve yanıltıcı olduğunu bildirdi. 
     Ülker'den yapılan yazılı açıklamada, son aylarda basında Cargill firmasının Türkiye'deki yatırım ve üretimini konu alan yayınlara rastlandığı belirtilerek, ilgili yayınlardaki haberlerin doğrudan Ülker ve iştiraklerinden PNS Pendik Nişasta Sanayi A.Ş. ile ilgisinin bulunmadığı kaydedildi. 
     Haberlerin bazılarının 4634 nolu Şeker Yasası'na göre pancardan elde edilen şekerle, nişasta bazlı tatlandırıcıların kota sınırlamalarına, pancar üreticilerinin durumuna ve başka ülkelerin bu konudaki uygulamalarına ilişkin olduğuna işaret edilen açıklamada, tartışılır bilgi ve iddialar içeren bu haberlerin esasında bilimsel inceleme konusu olduğu, doğal olarak ülkelerin şeker ve nişasta bazlı şeker üretim politikalarının kendi koşullarına bağlı olarak farklılık oluşturduğu vurgulandı. 
     
     ''NE CARGILL ÜLKER'İN NE ÜLKER CARGILL'İN ORTAĞI'' 
     Açıklamada, Ülker ve PNS Pendik Nişasta Sanayi A.Ş.'nin, PNS şirketinin de aynı iş kolunda faaliyet göstermesinden dolayı sıkça ilişkilendirildiği belirtildi. 
     PNS'nin, Belçika merkezli Cerestar firması ile ortak yatırım yaparak, 1996 yılında nişasta, glikoz, fruktoz ve maltoz üretmek için faaliyete geçtiği anımsatılan açıklamada, Cerester firmasının 2002 yılında Cargill tarafından satın alınması sonucu Cargill'in, Pendik Nişasta'ya ortak olduğu kaydedildi. 
     Açıklamada, şu görüşlere yer verildi 
     ''Yabancı ortak Cerestar'ın Cargill tarafından satın alınmasıyla Pendik Nişasta'daki Cerestar hisseleri Cargill'e geçmiştir. Cargill'in PNS'ye iştiraki yurtdışında gerçekleşen bir satın alma işleminin uzantısı olarak ortaya çıkmıştır. Halen ortaklık iyi niyet, ticari ve sınai kurallar dahilinde sürmektedir.'' Ülker'in ortak olduğu Pendik Nişasta fabrikasının Pendik-Kurtköy Organize Sanayi Bölgesi'nde bulunduğu, haber konusu Cargill'e ait Bursa Orhangazi'deki fabrika ile Ülker'in bir ilgi ve ortaklığı bulunmadığı bildirilen açıklamada, ''Ne Cargill Ülker'in ne Ülker Cargill'in ortağı. Cargill'in bir fabrikasındaki sorunların Ülker veya Ülker'in nişasta fabrikası ile ilişkilendirilmesi yanlış ve yanıltıcıdır'' denildi. 
     
     ''TÜRKİYE'DEKİ MISIR ÜRETİCİLERİNİ DESTEKLİYORUZ'' 
     Açıklamada, mısırın sanayide nişasta, glikoz ve yem üretiminde, yan ürün olarak da yağ sanayinde kullanıldığı kaydedildi. 
     Mısırdan üretilen nişastanın, gıda sektöründen başka, kağıt, tutkal, oluklu mukavva, kömür, boya, tekstil ve ilaç gibi çok çeşitli alanlarda kullanıldığına işaret edilen açıklamada, ''Türkiye tükettiği mısırın 2 3'sini yerli üretimle karşılamaktadır. Mısırın yasal düzenlemeyle alternatif tarım ürünleri kapsamına alınıp doğrudan teşvik edilmesi sonucunda üretiminin arttığı gözlenmektedir. Mısır tarımı, üretici açısından daha karlı hale gelmiştir. Yerli hammadde kullanımına özen gösteren Pendik Nişasta, Türkiye'deki mısır üreticilerini desteklemektedir'' denildi. 
     Açıklamada, AB'nin her bir üyesinin kendi gelişmişliklerine göre şeker rejimini düzenledikleri, ancak Türkiye'nin kendi sanayisini göz önünde bulundurmadan üst seviyede bir gelişmişlik örneği ile glikozu kotaya dahil ettiği belirtilerek, böylece özellikle küçük ölçekli şekerleme firmalarının hammadde temin edemez duruma geldiği savunuldu. 
     
</TEXT>
</DOC>
