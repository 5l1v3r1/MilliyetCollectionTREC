<DOC>
<DOCNO> 215696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun35.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da çöken havuz... Siyah duman kafaları karıştırdı 
</HEADLINE>
<TEXT>

     Rus Kommersant gazetesi, Tranvaal Aqua Park güvenlik kameralarının tesisin yıkılmasından önce binayı tutan kolonlardan birinin altından siyah duman yükseldiğini kaydettiğini duyurdu. 
     Gazetede bugün yer alan haberde, uzmanlar tarafından video görüntülerinin parçalar halinde incelendiğini ve her şeyin çok net göründüğü belirtilerek, ''Sorun dışarıdaki kolonlardan birinde başlıyor. Kolonun altında, yerden bir metre yükseklikte koyu bir duman bulutu yükseliyor. Sonraki görüntüler kolonun bu bölgede yıkıldığını gösteriyor'' denildi. 
     Haberde, ilk kolonun çökmesinin ardından diğer kolonların da tek tek çökmeye başladığı ve bundan sonraki görüntülerin kaydedilemediği belirtilerek, uzmanların görüntülerdeki koyu bulutların nedenini bulmaya çalıştığı kaydedildi. 
     Gazete, bir soruşturma uzmanının kolonun zeminin hareket etmesinden dolayı kırılmış olabileceğini söylediğini belirterek, şunları kaydetti 
     ''Bu kolon kırıldıktan sonra da topraktan kalkan toz ve çimento bu duman bulutunu çıkarmış olabilir. Ancak, bu toz bulutu kolon altına konulmuş patlayıcı bir madde tarafından da çıkarılmış olabilir. Metrodaki patlamadan sonra teröristlerin daha büyük çapta bazı eylemleri planladığı bilgisini aldık. Bu yüzden, bence herhangi bir terörist saldırı olasılığını reddetmek için erken olduğuna inanıyorum.'' Transvaal Aqua Park'ın eski sahibi Vladimir Malev de, polis soruşturmasının ardından İzvestiya gazetesine yaptığı açıklamada, terörist saldırı olasılığını göz ardı etmediğini söyledi. 
     Malev, konuştuğu herkesin soruşturmada patlama olasılığının bu kadar çabuk neden göz ardı edildiği konusunda şok olduğunu belirterek, ''Ben şahsen bu olasılığa patlama inanıyorum. Ben terörist bir saldırı olasılığını göz ardı etmiyorum'' diye konuştu. 
     Patlayıcı maddenin sadece tesisin çatısına değil, çatıyı tutan kolonlardan birinin altına da kolayca yerleştirilebileceğine işaret eden Malev, ''Bu taşıyıcı kolonlar metalden yapılıyor ve buraya bir kilo trotilin rahatlıkla yerleştirilebileceğine inanıyorum. Bu büyük bir miktar değil. İnsanların yüzdüğü bu bölgede herhangi biri bu miktarda patlayıcıyı cebine koyup getirip bu kolonlardan birinin altına yerleştirebilir'' dedi. 
     ''Dün savcıya ifade verdiniz. Size ne sordular '' şeklindeki bir soru üzerine de Malev, şunları söyledi 
     ''Kim olduğumu öğrendiler, inşaatın nasıl yapıldığını ve kimlerin katıldığını öğrendiler. Çok sayıda soru sordular. Bu ciddi bir suç davası ve tüm gerçeğin ortaya çıkmasını umduğum bir mahkeme olacak.'' 
     
     KOÇAK ''BU SİYAH DUMAN O TESİSTE NASIL ÇIKAR '' 
     Koçak İnşaat sahibi İsmail Koçak da A.A muhabirine yaptığı açıklamada, görüntülerde siyah bir duman bulutunun kaydedildiği yolundaki bilgilerin kendilerine de ulaştığını belirterek, ''Bu siyah duman o tesiste nasıl çıkar, neye çıkar. Kolonun kırılmasından bu şekilde bir duman çıkar mı Bir patlama varsa sanırım bu konuda dünyanın en iyi uzmanlarının bulunduğu Rusya'da çok rahatlıkla ortaya çıkar'' diye konuştu. 
     Hem devlet tarafından hem de kendileri tarafından oluşturulan araştırma komisyonunun çalışmalarını Cuma gününe kadar almayı umduklarını belirten Koçak, Rus yetkililerin kendilerini çok iyi tanıdığını ve ihtiyaç duyduğu her belgeyi verdiklerini ifade etti. 
     Binanın inşaatı konusunda saklayacak hiçbir şeyleri olmadığını belirten Koçak, bir hataları olması halinde bunu da açık bir şekilde üstleneceklerini sözlerine ekledi. 
     Bu arada, Rusya Acil Durumlar Bakanı Sergey Şoygu da yaptığı açıklamada, Aqua Park'taki çökmeye inşaat hatası veya bakım eksikliğinin neden olmuş olabileceğini söyledi. 
     Moskova Başsavcı Yardımcısı Vladimir Yudin de yaptığı açıklamada, medyada Tranvaal'daki trajedinin terörist bir saldırı sonucu olduğu yolundaki iddiaların gerçeği yansıtmadığını söyledi. 
     Yudin, Rus Enformasyon Ajansı RIA Novosti'ye yaptığı açıklamada, bu yönde bir bilginin hem kendisinde hem de soruşturmayı yürütenlerde bulunmadığını belirtti. 
     
</TEXT>
</DOC>
