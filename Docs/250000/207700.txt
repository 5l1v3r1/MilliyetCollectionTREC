<DOC>
<DOCNO> 207700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana soruşturmasında mide bulandıran kuşkular... 
</HEADLINE>
<TEXT>

     İngiltere'de Prenses Diana'nın ölümüyle ilgili soruşturmayı Kraliyet savcısından devralan polisin, Prensesin öldüğü kazada otomobilini kullanan şoför Henri Paul'ün sarhoş olduğu iddialarına kuşkuyla yaklaştığı öne sürüldü. 
     The Times gazetesinin haberinde polisin, şoför Henri Paul'ün Fransız yetkililer tarafından delil olarak ortaya koyduğu kan örneklerinin, ona ait olmayabileceğini düşündüğü iddia edildi. 
     Gazete, İngiliz polisinin bu kuşkuya, şoför Henri Paul'den alındığı öne sürülen kan örneğinin Fransız yetkililer tarafından DNA testine tabi tutulmaması nedeniyle kapıldığını savundu. 
     Bu durumun, Fransız otoriteleri tarafından varılan ''Diana ile Dodi'nin ölümüne yol açan kazaya şoför Henri Paul'ün sarhoş olmasının yol açtığı'' şeklindeki resmi sonuç üzerinde büyük bir tartışma yarattığını belirten The Times gazetesi, soruşturma sırasında şoför Henri Paul'ün ailesinin bütün baskılarına rağmen Fransızların şoförden aldıklarını iddia ettikleri kan örneğine DNA testi yapmayı reddettiklerini hatırlattı. 
     İngiliz polisinde kuşku yaratan durumun da Fransız yetkililer tarafından Henri Paul'ün kanı üzerinde gerçekleştirilen analizlerde kanda yüksek miktarda karbonmonoksit çıkması olduğunu belirten The Times, ''polis bu kadar yüksek miktarda karbonmonoksiti kanında barındıran bir kişinin bırakın otomobil kullanması yürümeyi bile başaramaması gerektiğini düşünüyor'' diye yazdı. 
     Gazete, İngiliz polisinin bu kan örneğinin karbonmonoksit zehirlenmesi geçirmiş olan bir cesetten alınmış olabileceğinden kuşkulandığını da duyururken, şu yorumu yaptı 
     ''Bilindiği gibi bu kan örneği Fransızlar tarafından yapılan soruşturmanın bütün temelini oluşturuyordu ve varılan sonuç bu kan örneğine dayandırılıyordu. Fransız yargıçlar, bu kan örneğinden yola çıkarak, olayın bir kaza olduğunu ilan ettiler. Bu kan örneğinin Paul'e ait olduğu kanıtlanamazsa Fransızlar tarafından yapı lan soruşturma çöker.'' 
     
     PRENS CHARLES VE İSTİHBARAT YETKİLİLERİ DE SORGULANACAK 
     The Times gazetesi, bir başka haberinde Prenses Diana'nın ölümüyle ilgili olarak İngiliz polisi tarafından açılan soruşturma sırasında, Prens Charles ile MI5 ve MI6 yetkililerinin de sorgulanabileceğini öne sürdü. 
     Prenses Diana'nın ölümünden yaklaşık 10 ay önce yazarak eski uşağı Paul Burrell'e bıraktığı ve ''eski eşinin kendisini öldürtmesinden korktuğu'' yolundaki kuşkular içeren mektubun Prens Charles'ın sorgulanmasını zorunlu kıldığına dikkati çeken gazete, Kraliyet Savcısı ve polis teşkilatı yöneticilerinin, Diana'nın ölümüyle ilgili spekülasyonlara son noktayı koymak için başka çareleri kalmadığını savundu. 
     Bilindiği gibi, Prenses Diana'nın öldüğü kazada oğlu Dodi El Fayed'i kaybeden ünlü Mısırlı işadamı Muhammed El Fayed, İngiliz Kraliyet Ailesi ve gizli servislerini ''cinayet işlemekle'' suçluyor. 
     El Fayed, ''İngiliz gizli servisi içindeki şeytan ruhlu ve ırkçı unsurların'' cinayetin sorumlusu olduğunu öne sürüyor. 
     
</TEXT>
</DOC>
