<DOC>
<DOCNO> 244270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur19.html </URL>
<DATE> 2004/05/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ders kitapları ihalesi başladı... 
</HEADLINE>
<TEXT>

     Milli Eğitim Bakanlığı'nın MEB 2004-2005 eğitim-öğretim yılında ilköğretim öğrencilerine vereceği ücretsiz ders kitapları ihale ediliyor. 
     Yayıncıların, ücretsiz ders kitabı için bakanlığın ayırdığı ödenekten yüksek teklif verdikleri gerekçesiyle daha önce iptal edilen ihale, bugün yeniden yapılıyor. 
     MEB Başöğretmen Salonu'nda toplam 62 milyon 500 bin adet ders kitabı almak amacıyla düzenlenen ve 4734 sayılı İhale Kanunu'na göre gerçekleştirilen ihaleye, bir kaç yayınevinin bir araya gelerek oluşturduğu 7 ayrı ortak girişim katılıyor. 
     Milli Eğitim Bakanı Hüseyin Çelik'in de bir süre izlediği ihalede, teklif için başvuran Okyay, Meram, Koza, Serhat, Özgün ve Evren yayıncılık ile Tuna Matbaacılık'ın ön yeterlilik belgeleri incelendi. 
     Daha sonra, belgeleri uygun bulunan bu yayınevlerinin yeterli olup olmadıklarının belirlenmesi aşamasına geçildi. 
     İhalenin öğleden sonraki bölümünde, yeterli bulunan firmalardan fiyat teklifi vermeleri istenecek. 
     
     175 TRİLYON LİRA KAYNAK AYRILDI 
     MEB, 2004-2005 öğretim yılında ilköğretim öğrencilerine toplam 81.5 milyon adet ders kitabını ücretsiz dağıtacak. Bu kitapların 62 milyon 500 bini özel sektörden, 19 milyon adedi de MEB tarafından sağlanacak. 
     MEB, 81.5 milyon adet kitap için, dağıtım da dahil olmak üzere 175 trilyon lira kaynak ayırdı. 
     Ders kitapları ihalesinden sonra, dağıtım ihalesi de yapılacak. 
     Bugünkü ihaleyi kazanacak yayınevi, MEB'in Türkiye genelinde belirlediği 136 depoya, bastığı kitapları teslim edecek. 
     Bundan sonra devreye, dağıtım firmaları girecek. Bu depolardaki kitaplar, sınıflara göre tasnif edilecek ve okullara dağıtılacak. 
     
</TEXT>
</DOC>
