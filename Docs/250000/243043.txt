<DOC>
<DOCNO> 243043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur10.html </URL>
<DATE> 2004/05/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Zeugma mozaiklari için 100 milyar bulunamıyor... 
</HEADLINE>
<TEXT>

     Gaziantep'in Nizip İlçesi sınırları içinde baraj suları altında kalan Zeugma antik kentinin mozaik ve freskolarının duvara yapılan resim çıkarılabilmesi için gerekli olan 100 milyar liranın bulunamadığı bildirildi. 
     Selçuk Üniversitesi SÜ Fen-Edebiyat Fakültesi Arkeoloji Bölümü Sualtı Arkeolojisi Anabilim Dalı Başkanı Prof. Dr. Mustafa Şahin, AA muhabirine yaptığı açıklamada, Gaziantep'in Nizip İlçesi'ne bağlı Belkıs Köyü'nde tüm dünyanın ilgi odağı haline gelen Zeugma Antik Kenti'nde kazı çalışmalarının sürdürüldüğünü söyledi. 
     Bölgede kurulan Birecik Barajı nedeniyle Zeugma antik kentinin yüzde 40'ının sular altında kaldığını ve su altında olan bölgede kazı çalışması yapılamadığını belirten Şahin, ''Büyük İskender'in komutanı I. Seleukos tarafından Milattan önce 300'lü yıllarda kurulan ve Roma döneminde altın çağını yaşayan Zeugma kentindeki, dünyada bir örneği daha bulunmayan binlerce mozaik ve fresko halen sular altındadır'' dedi. 
     Su altında kalan tarihi değerlerin kaybolmuş sayılmadığını, yapılacak olan su altı kazılarıyla söz konusu tarihi değerlerin kurtarılabileceğini anlatan Şahin, şunları kaydetti 
     ''Zeugma'da su altında bulunan tarihi eserlerin çıkarılması için bir proje hazırladık. Kendileriyle görüştüğümüz yetkililer, bu proje için destek olacaklarını söylemişlerdi, ancak şimdi ise çeşitli gerekçeler göstererek sözlerini tutmuyorlar. Bu yaz 20 kişilik bir ekiple yaklaşık bir ay sürecek su altı kazı çalışmasına başlamak için hazırlanmıştık. Zeugma'da halen devam eden bir ana kazı var. Bizim yapacağımız su altı kazısı ise yardımcı kazı olduğu için Kültür ve Turizm Bakanlığı'ndan ödenek alamıyoruz. Finansman desteği bulamadığımız için ise projeyi askıya almak zorunda kaldık. Baraj suları altında kalan mozaikler ve freskoların yeryüzüne çıkarılabilmesi için ihtiyaç duyduğumuz 100 milyar lirayı bulamıyoruz.'' 
     
     YOKSA DEFİNE AVCILARI ÇIKARACAK 
     Söz konusu alanın sularla kaplanması nedeniyle, mozaik ve taşların üzerindeki toprağın şekerin suda eridiği gibi eriyerek tarihi eserlerin net bir şekilde ortaya çıkmasını sağladığını vurgulayan Şahin, sözlerini şöyle sürdürdü 
     ''Bu projenin hayata geçirilmesi çok önemlidir. Bu işlem yapılmazsa su altındaki çok değerli mozaikler define avcıları tarafından çıkarılacak. Projenin hayata geçirilebilmesi için ihtiyaç duyulan paranın temini için yaptığımız görüşmelerde dilenci muamelesi görüyoruz. İş adamlarımızdan beklenen ilgiyi göremedik. Bu parayı biz servet sahibi olmak için istemiyoruz. Zaten yapılan tüm harcamaların faturasını sponsor kuruluşlar ödeyecek.'' Şahin, söz konusu paranın temin edilmesi durumunda çalışmaların bir hafta içinde başlayabileceğini, bu nedenle tarihi konularda duyarlı olan işadamlarından maddi destek beklediklerini sözlerine ekledi. 
     
</TEXT>
</DOC>
