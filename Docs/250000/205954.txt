<DOC>
<DOCNO> 205954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "İran'a yardım ilişkilerin düzeldiği anlamına gelmiyor" 
</HEADLINE>
<TEXT>

     ABD Başkanı George Bush, şiddetli depremin ardından İran'a yardım etmenin iyi bir şey olduğunu, ancak Washington'un bu jestinin Tahran ile ilişkilerin iyileşmesi anlamına gelmediğini söyledi. 
     Bush, ABD'nin eski başkanı olan babası George Bush ile katıldığı av partisinde gazetecilere yaptığı açıklamada, ''İran'da yaptığımız şey İran halkına Amerikan halkının ilgili olduğunu, acı çeken insanlara merhamet duyduğunu gösteriyor'' dedi. 
     Başkan Bush, ''İran hükümeti uzun zamandır özgürlük bekleyenlerin seslerine kulak vermeli, cezaevinde tuttuğu El Kaide üyelerini teslim etmeli ve nükleer silah programından vazgeçmelidir'' dedi. 
     İran'ın güneydoğusunda Bem kentindeki şiddetli depremin ardından bu ülkeye yardım elini uzatan devletlerden biri olan ABD, İran'a uyguladığı yaptırımları 3 ay askıya alma kararı almış, karar İran tarafından olumlu karşılanmıştı. 
     İran'a 1979 yılından bu yana uyguladığı yaptırımlar nedeniyle ABD'den bu ülkeye fon transferi yasaklanmıştı. Bu nedenle istisnai durumlarda İran'a fon transfer edecek kişilerin özel lisans almaları ve alınan bu lisansların ABD hükümetinden onay alması gerekiyor. 
     
</TEXT>
</DOC>
