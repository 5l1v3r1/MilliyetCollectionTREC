<DOC>
<DOCNO> 205419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo14.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Semih'ten öğrencilere Okulla sporu birlikte götürün 
</HEADLINE>
<TEXT>

     Fenerbahçeli futbolcu Semih Şentürk, 6 yıl önce mezun olduğu İzmir Yıldırım Beyazıt İlköğretim Okulu'nda öğrencilerle biraraya geldi. 
     Okula ''Mini Cooper'' marka arabasıyla gelen Semih, bahçede öğrencilerin yoğun sevgi gösterileriyle karşılandı. Bir süre arabasından çıkmakta zorlanan Semih, bahçede hazırlanan platformda öğrencilerle söyleşti. 
     Yıldırım Beyazıt İlköğretim Okulu'nun, bugünkü noktada bulunmasında önemli bir yeri olduğunu belirten Semih, ''Her şeyden önce kendiniz olun. Öncelikle okulunuzun önemli olduğunu unutmayın. Okulla sporu birlikte yürütün'' dedi. 
     Öğrencilerin sorularını da yanıtlayan Semih, başarılı bir sporcu olmak için çalışmanın önemine işaret ederek, ''Çok çalıştım. Şimdi de bunun semeresini görüyorum'' diye konuştu. Semih, bir öğrencinin, Fenerbahçe'nin bu yıl şampiyon olup olamayacağına yönelik sorusunu da ''şampiyonluk sözü'' vererek yanıtladı. 
     Semih'in söyleşisini, annesi Rabia ve babası Sabit Şentürk de izledi. 
     
</TEXT>
</DOC>
