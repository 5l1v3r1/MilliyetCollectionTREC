<DOC>
<DOCNO> 249574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun09.html </URL>
<DATE> 2004/06/21/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Türkiye'nin kullandığı ABD denizaltısı müze oluyor... 
</HEADLINE>
<TEXT>

     ABD'nin 1970 yılında Türk donanmasına verdiği denizaltı USS Razorback, 5 Mayıs'ta İstanbul'dan başlayan yolculuğunun ardından yeniden Amerikan sularına dönerken, dünyanın en uzun süre hizmet veren denizaltısı sıfatıyla Arkansas'ta denizcilik müzesi olacak. 
     ABD'nin İkinci Dünya Savaşı'nda kullandığı denizaltı, Mississippi Nehri'nden Arkansas'a ulaştırılacak. Amerikan donanması, 94 metrelik denizaltıyı 30 Kasım 1970 tarihinde Türk donanmasına vermişti. Amerikan Associated Press'e göre, yaklaşık 2.5 yıl süren müzakerelerin ardından denizaltı, 1 dolar karşılığında Arkansas'a satıldı. Başka ülkelere gönderilen denizaltılardan ilk defa birinin Amerikan sularına geri döndürüldüğü belirtiliyor. 
     Şu sırada New Orleans'ta bulunan denizaltı, iki buçuk hafta içinde Mississippi ve Arkansas nehirlerinden geçerek North Little Rock'da denizcilik müzesi olacak. ABD'nin 1944'te hizmete soktuğu USS-Razorback denizaltısının, İkinci Dünya Savaşı'nda Japonya'nın teslim alınması sırasında Tokyo'da kullanıldığı, İkinci Dünya Savaşı'ndaki hizmetleri için 5 yıldız ve Vietnam Savaşı için 4 yıldız aldığı belirtiliyor. AP ajansına göre, USS-Razorback aynı zamanda, 1960'lı yıllarda hidrojen bombası testlerinde de kullanıldı. 
     
</TEXT>
</DOC>
