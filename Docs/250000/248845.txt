<DOC>
<DOCNO> 248845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas15.html </URL>
<DATE> 2004/06/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İnternette ırkçılığa önlemler... 
</HEADLINE>
<TEXT>

     Fransa'nın başkenti Paris'te interneti nefret mesajları yaymak için kullananlara karşı alınacak önlemler konusunda bir konferans düzenlendi. 
     BBC'nin haberine göre, Avrupa Güvenlik ve İşbirliği Teşkilatı AGİT'in düzenlediği ve 60 ülkeden temsilcilerin katıldığı konferansta, Avrupa ve Amerika Birleşik Devletleri arasında bu konuda koordinasyon sağlama yolları aranıyor. 
     Konferansın açılışını yapan Fransa Dışişleri Bakanı Michel Barnier, ırkçı, yabancı düşmanı ve yahudi aleyhtarı propaganda ile artan nefret saldırıları arasında net bir ilişki olduğunu belirtti. 
     Bir araştırmaya göre, Fransa'daki sitelerde, her ay özelikle Araplara, Yahudilere karşı hakaretler içeren binlerce yayın yer alıyor. Son dönemde Amerikalıları hedef alan saldırgan içerik de artıyor. 
     Fransa bu nedenle diğer ülkelerin de kendileri gibi, internette radikal görüşlerin yayılmasına karşı yasalar çıkarmasını istiyor. 
     Fransa'nın bu alanda çıkardığı yasalar yargıçlara, ırkçı unsurları yayan internet servis sağlayıclarını kapattırma imkanı veriyor. 
     Bulgaristan Dışişleri Bakanı Solomon Passy mevzuatlarla ifade özgürlüğü arasında denge kurulmasının önemini vurguladı. Ancak bazı ülkeler bu konuda yasal düzenleme yapmaya karşı. 
     Konferansta Amerika Birleşik Devletleri'ni temsil eden Adalet Bakanı Yardımcısı Dan Bryant bu gibi adımların yanlış olacağını savundu. 
     Bryant mesajlarla mücadelenin en iyi yolunun anlayış ve hoşgörüyü desteklemek olduğunu belirtti. 
     
</TEXT>
</DOC>
