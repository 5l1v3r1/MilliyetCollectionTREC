<DOC>
<DOCNO> 227177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun58.html </URL>
<DATE> 2004/03/31/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Kıbrıs Görüşmeleri.Rum tarafı Annan planını tatminkar bulmadı 
</HEADLINE>
<TEXT>

     Rum tarafı Annan planında yapılan değişikliklerin kendileri açısından tatmin edici olmadığını açıkladı. 
     İsviçre'de dörtlü Kıbrıs görüşmelerinin yapıldığı Burgenstock'ta açıklama yapan Kıbrıs Rum Yönetimi sözcüsü Kipros Hrisostomidis, Annan planında yapılan değişikliklerin Rum tarafını tatmin etmediğini belirtti. 
     Rum Yönetimi lideri Tasos Papadopulos'un, BM Genel Sekreteri Kofi Annan'a Rum tarafının yaklaşımını aktardığını belirten Hrisostomidis, Rum liderin Annan'a ''Bizim dün sunduğumuz değişiklik önerilerinin hiçbirisi planda yer almıyor, bu nedenle bu, dengesiz bir plan. Bizim önerilerimiz dikkate alınırsa plan dengeye kavuşur'' dediğini kaydetti. 
     İsviçre'nin Bürgenstock kasabasında yapılan Kıbrıs görüşmelerinde BM ve heyetlerarası yoğun müzakerelerin halen devam ettiği öğrenildi. 
     
     Görüşmeler devam ediyor 

     Müzakerelerde şu ana kadar kaydedilen gelişmelerden tatmin olmadığını açıklayan Rum tarafına yakın kaynaklar, planda bazı olumlu değişiklikler yapıldığını da belirttiler. 
     Kaynaklar, AB müktesebatının Kuzey'de anlaşmanın yürürlüğe girmesinden 15 yıl sonra uygulanması yönünde ve bazı ''küçük'' konularda tatmin edici gelişmeler kaydedildiğini belirttiler. 
     Aynı kaynaklar, ''ana konularda'' ise henüz arzu ettikleri değişikliklerin sağlanamadığını kaydettiler. 
     BM Genel Sekreteri Kofi Annan, dün sunduğu önerilerinde AB müktesebatının, Kıbrıs'ın kuzeyinde Türk bölgesinin milli gelirinin Rum tarafının yüzde 85'ine ulaşmasından sonra uygulanmasını öngörmüştü. 
     Bu arada, Başbakan Recep Tayyip Erdoğan ile Annan arasında TSİ 18.05'te başlayan görüşmenin, verilen kısa bir aranın ardından, devam ettiği belirtildi. 
     Öte yandan, Kıbrıs'ta Annan planının referanduma götürüleceği tarih olarak 24 Nisan'ın telaffuz edildiği öğrenildi. 
     
</TEXT>
</DOC>
