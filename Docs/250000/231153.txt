<DOC>
<DOCNO> 231153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy05.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'3 Kasım nik hı' istifayla noktalandı 
</HEADLINE>
<TEXT>

   CHP İstanbul milletvekilleri Derviş ve Gürel, dün görevlerinden istifa etti. Derviş 'Fikir ayrılığı var' derken, Gürel parti yönetimini sevgisizlikle suçladı 
      SALİHA ÇOLAK, EZELHAN ÜSTÜNKAYA Ankara 

   
   CHP'de, Genel Başkan Deniz Baykal ile yerel seçimlerin ardından su yüzüne çıkan uyuşmazlık, Kemal Derviş'in parti yönetiminden istifasıyla sonuçlandı. İki yıl önce, "Kesin bir gönül ve fikir birlikteliği var" diyerek CHP'ye katılan Derviş, "fikir ayrılığı" nedeniyle Genel Başkan Yardımcılığı, Merkez Yönetim Kurulu MYK üyeliği ve CHP Bilim Yönetim Kültür Platformu'ndaki koordinatörlük görevlerinden istifa etti. Derviş, "Bu kararı yerel seçimlerden sonra bu görevleri sürdürmemin bir yarar sağlamayacağı kanısına vararak aldım" dedi. 
   
   'Sen bilirsin Kemal' 
   Seçim sonrası rahatsızlığını, "CHP'de umduğumu bulamadım" diye dile getiren Derviş, dün sabah Baykal'la bir araya geldi. Yeniden yapılanma konusunda beklediği gelişmelerin olmadığını anlatan Derviş'in istifa kararını açıklaması üzerine Baykal, "Sen bilirsin Kemal" dedi. Görüşmeden sonra CHP Grubu'na katılan Derviş, "Ben yokken burada da eleştirildim. Bunlar olur, ama birbirimizi kırmadan daha çağdaş bir anlayışla yapılmalıydı. Üç kişi bir araya gelip çay içse, hizip yakıştırması yapılıyor" diye konuştu. 
   
   'CHP'den ayrılmayacağım' 
   Baykal'ın, bakanlık görevinden ayrılırken, "Ekonomi için gerekli, biraz daha kal" dediğini, bu tavrıyla bir devlet adamı olduğunu gösterdiğini anlatan Derviş, "CHP benim kanımda var, çocukluğumdan beri CHP'liyim" diyerek partiden ayrılmayacağını vurguladı. Derviş ile birlikte MYK'dan istifa eden İstanbul Milletvekili Zeynep Damla Gürel de, "MYK'da ekip ruhu, görev bölüşümü yok. Fikirler özgürce tartışılamıyor. Yönetimde sevgi eksikliği var. Hata yapan bedelini ödemiyor" dedi. 
   Grupta Derviş'i eleştiren Gaziantep Milletvekili Prof. Dr. Abdülkadir Ateş, "Raporunuzu önce gruba getirmeliydiniz. Bu rapor sınıfta kalır" diye konuştu. Ateş, Derviş'in "2. Dünya Savaşı'ndan kalma neo liberal tezleri olduğunu" öne sürerken, "sağcı doktrinlerle solcu politikaların birlikte uygulanamayacağını" söyledi. 
   Derviş, gazetecilerin sorusu üzerine, "Kırgın değilim, ayrışma yok. Sosyal demokratların CHP çatısı altında güçlenmesi gerektiğini düşünüyorum" şeklinde konuştu. Derviş, "Genel başkanlık iddianız olacak mı " sorusuna, "Yok öyle bir şey. Neden kimseyi inandıramıyorum" karşılığını verdi. 
   
   'Karşıma çık' mesajı 
   Derviş'in de yer aldığı CHP grup toplantısında konuşan Baykal ise. "CHP'nin, değerlerini, DNA'sını, kromozomlarını değiştirmesini kimsenin bekleyemeyeceğini" vurgulayarak, "Yarışma özgürlüğü var. Herkes açıkça çıkar, iddiasını koyar" dedi. Baykal'ın sözleri Derviş'e, "Karşıma çık" mesajı olarak yorumlandı. 
   Derviş, Baykal'ın konuşmasını, "Kısmen bana yönelikti" diye değerlendirirken, "Zor günler yaşıyorum" diye konuştu. 
   
   Partizanlık uyarısı...    Derviş, yazılı açıklamasında genel seçimlere kadar CHP'de yapılması gerekenleri şöyle sıraladı 
   Özellikle üyelik ve örgüt yapısı, yurttaşlarla iletişim, aydınlarla ve sivil toplum kuruluşlarıyla ilişkiler ve 21. yüzyılda değişen ekonomik ve sosyal sorunlara yaklaşım, kadınların siyasal etkinliği gibi konularda kendini yenilemelidir. 
   Demokratik sol, hem dünyadaki fikir akımlarından yararlanmalı, hem de evrensel sosyal demokrasinin gelişmesine katkıda bulunmalıdır. 
   CHP, sosyal demokrat dünya görüşünü çok iyi anlatıp parti olarak etkili bir muhalefet yaparken, partizan bir anlayıştan uzak bir biçimde de ulusal hedefler doğrultusundaki çabaları desteklemelidir. 
   
   YTP'ye niyet, CHP'ye kısmet    Derviş, 57. hükümette bakanken, dönemin Başbakanı Ecevit'in rahatsızlanmasıyla DSP' den istifa ederek YTP'yi kuran Hüsamettin Özkan ve İsmail Cem'le temasa geçti. YTP'ye geçmesine kesin gözüyle bakılan Derviş, sürpriz yaparak CHP'ye katıldı. Derviş, 3 Kasım seçimlerinde CHP'den İstanbul Milletvekili seçildi. 
   
   'Maço İspanyol kadar olamadık' 
   Derviş, partide gençlere ve kadınlara yeterli yer verilmediğini belirterek, "maço" denilen İspanyolların bile kabinede kadınlara yüzde 50 oranında yer verdiğini vurguladı. Derviş ve Gürel, bazı milletvekilleri ve akademisyenlerle birlikte yerel seçimden önce İstanbul'da düzenlenen 'çok gizli' toplantıya birlikte katılmıştı. 
   
   
   
</TEXT>
</DOC>
