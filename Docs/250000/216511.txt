<DOC>
<DOCNO> 216511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko13.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota Motor Triathlon, Cenevre'de görücüye çıkacak 
</HEADLINE>
<TEXT>

     Toyota Motor Triathlon yarış otomobili, 4-14 Mart tarihleri arasında düzenlenecek ''Uluslararası Cenevre Otomobil Fuarı''nda görücüye çıkacak. 
     Toyota'dan yapılan yazılı açıklamada, fuarda etkileyici yenilikler ve sürpriz modellerle otomobil meraklılarının karşısına çıkacak olan firmanın, standında önemli yeni modellerin yanı sıra konsept araçları da sergileyeceği bildirildi. 
     Toyota Motor Triathlon yarış otomobilinin de ilk kez Cenevre Otomobil Fuarı'nda sergileneceği ve ziyaretçiler tarafından Toyota standındaki ''Sony Playstation 2'' sürüş simülatörlerinde kullanılabileceği belirtilen açıklamada, ''Yeni Toyota Kavram Otomobili'' olarak nitelendirilen konseptin, geleceğin sürücülerinin ihtiyaçlarına yanıt verdiği kaydedildi. 
     Açıklamaya göre, Toyota'nın Avrupa tasarım stüdyosu ED2'nin tasarladığı yeni spor otomobil, Toyota markasının, motor sporları etkinlikleri, dört tekerlekten çekiş geleneği ve gelişmiş teknoloji gibi üç güçlü yönünü içeriyor. 
     Genç neslin değişen talepleri dikkate alınarak üretilen otomobil, arazi, yarış pisti ve kentiçi yol pistleri gibi üç farklı ortamda yarışabilecek şekilde tasarlandı. Motor Triathlon, gücünü Toyota'nın yakıt hücresi sisteminden alan dört tekerlekteki dört elektrik motoru tarafından hareket ettiriliyor. 
     İki koltuklu modelin bütün potansiyeli ayrıca ''Sony Computer Entertainment'' ve ''Polyphony Digital'' tarafından geliştirilen bilgisayar oyununun en son sürümü olan ''Gran Turismo 4''te de yer alıyor. 
     
</TEXT>
</DOC>
