<DOC>
<DOCNO> 211457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko18.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan 2004'te işsizlik azalacak... 
</HEADLINE>
<TEXT>

     Maliye Bakanı Kemal Unakıtan, kesin sonuçlara göre 2003 yılı konsolide bütçesinden 140 katrilyon 54 trilyon lira harcama yapıldığını, bütçe gelirlerinin ise 100 katrilyon 62 trilyon lira olarak gerçekleştiğini bildirdi. 
     Maliye Bakanı Kemal Unakıtan, düzenlediği basın toplantısında, 2003 yılı konsolide bütçe kesin sonuçlarını açıkladı. 
     Unakıtan, 2003 yılı konsolide bütçe gerçekleşmeleri kesin sonuçlarına göre, bütçe açığının ise 39 katrilyon 992 trilyon lira, faiz dışı bütçe fazlasının da 17 katrilyon 957 trilyon lira olarak gerçekleştiğini kaydetti. 
     Bütçe giderleri içinde personel giderlerinin 30 katrilyon 201 trilyon lira olduğunu belirten Unakıtan, şöyle devam etti 
     ''Diğer cari giderler 8 katrilyon 218 trilyon, yatırım giderleri 7 katrilyon 165 trilyon, faiz ödemeleri 58 katrilyon 609 trilyon, faiz hariç transferler ise 35 katrilyon 861 trilyon lira olarak gerçekleşmiştir. 
     35 katrilyon 861 trilyon lira düzeyinde gerçekleşen faiz hariç transfer rakamı içinde kamu iktisadi teşebbüslerine transferler 1 katrilyon 881 trilyon, vergi iadesi ödemeleri 8 katrilyon 336 trilyon lira, sosyal güvenlik kurumlarına transferler 15 katrilyon 922 trilyon lira, tarımsal destekleme ödemeleri 2 katrilyon 805 trilyon lira, diğer transferler ise 6 katrilyon 917 trilyon lira olmuştur.'' 
     Şimdiye kadar yapılan uygumalarda özel gelirlerden sadce bütçeye gelir kaydedilen kısmın gelir tahminlerine edildiğini belirten Maliye Bakanı Unakıtan, bu gelir ve gider rakamlarına ise özel gelir ve giderlerin de dahil olduğunu vurguladı. 
     
     BÜTÇE GELİRLERİ 

     Bakan Unakıtan, bütçe gelirlerine bakıldığında ise 100 katrilyon 62 trilyon lira olan toplam bütçe gelirlerinin 84 katrilyon 334 trilyon lirasının vergi gelirlerinden, 10 katrilyon 242 trilyon lirasının vergi dışı normal gelirlerden, 3 katrilyon 798 trilyon lirasının özel gelir fonlardan, 1 katrilyon 688 trilyon lirasının ise katma bütçe giderlerinden oluştuğunu bildirdi. 
     Geçen yıl bütçe gerçekleşmeleri ile karşılaştırıldığında, bütçe gelirlerinin yüzde 32.4, bütçe giderleri ise yüzde 21.1 oranında artış gösterdiğini kaydeden Unakıtan, faiz hariç harcamaların yüzde 27.6, faiz hariç transferlerin de yüzde 38.9 arttığını söyledi. 
     Unakıtan, bütçe giderleri içerisinde en önemli artışlar tarımsal destekleme ödemeleri ve vergi iadeleri ile sosyal güvenlik kurumlarına transferlerde görüldüğünü vurguladı. 
     Bakan Unakıtan, şöyle devam etti 
     ''2002 yılı rakamlarına göre tarımsal destekleme ödemelerinde yüzde 50.2, vergi iadelerinde yüzde 47.1, sosyal güvenlik kurumlarına transferlerde ise yüzde 42.1 artış olmuştur. Bütçe içindeki paylarına bakıldığında faiz ödemeleri yine en büyük kısmı teşkil etmiştir. Bütçe giderleri içinde faiz giderlerinin payı yüzde 41.8, personel giderlerinin payı yüzde 21.6, diğer cari giderlerinin payı yüzde 5.9, yatırım giderlerinin payı yüzde 5.1'dir. 
     Sosyal güvenlik kurumlarına transferlerin payı yüzde 11.4, vergi iadelerinin payı ise yüzde 6 olmuştur. 2002 yılına göre personel giderleri sosyal güvenlik kurumlarına transferler vergi iadeleri ile tarımsal destekleme ödemelerinin bütçeden aldığı pay yükselirken, faiz giderleri, diğer cari giderler, yatırımlar ile kamu iktisadi teşebbüslerine transferlerin payı düşmüştür.'' 
     
     ENDER RASTLANAN AÇIK 

     2003 yılında bütçe açığında olumlu gelişmeler sağlandığına dikkat çeken Maliye Bakanı Unakıtan, 45 katrilyon 168 trilyon lira olarak öngörülen açığın, 39 katrilyon 992 trilyon lira düzeyinde sonuçlandığını söyledi. Bütçe açığının öngörülenden az çıkmasını ''bu durum ender rastlanan bir iştir'' şeklinde niteleyen Maliye Bakanı, bir önceki 2002 yılında bu rakamın 40 katrilyon 91 trilyon lira olarak neticelendiğini bildirdi. O dönemde, enflasyonun yüksek olduğunu hatırlatan Bakan Unakıtan, şöyle dedi 
     ''Bütçe açığının GSMH'ya oranı 2002 yılında yüzde 14, 2003 yılında yüzde 11.2 olmuştur. Bu rakamlara bakıldığında ekonomik politikaların uyygulanışının ne kadar isabetli olduğu görülecektir. Ancak AB Avrupa Birliği kriterlerine göre bu oran yüzde 3'tür. Bütçe açığının GSMH'ya oranı yüzde 10 olan bir AB ülkesi yoktur. Bu konuda gideceğimiz yol uzundur.'' 
     
     EKONOMİK POLİTİKAYA DEVAM 

     Unakıtan, 2003 yılında 65 katrilyon 450 trilyon lira faiz ödemesi öngörüldüğünü, rakamın 58 katrilyon 609 trilyon lira olarak gerçekleştiğini ve yaklaşık 7 katrilyon liraya yakın faiz ödemesinden tasarruf sağlandığını söyledi. 
     Kemal Unakıtan, konuşmasını şöyle sürdürdü 
     ''Demek ki mali disiplin ne kadar önemli. Bizim belimizi büken faizler olmuştur. Şimdiye kadar Türk Milleti faiz adı altında legal olarak soyulmuştur. Buna bir son vermek mecburiyetimiz vardır. Faizleri aşağı indirmek durumdayız. 
     Bir yılda 40 milyar dolar veya 65 katrilyon 450 trilyon lira faiz ödüyoruz. Evet ben 7 katrilyon lira tasarruf sağlamış bulunuyorum. Bunu, ben, hangi vergiden toplayabilirdim. Hangi tasarruf önlemiyle çıkarabilirdim. Takip ettiğimiz ekonomik politikaya devam edeceğiz. 
     Faiz ödemesinin GSMH'ya oranı 2002 yılında yüzde 18.9 olmuştur. Bu oran 2003 yılında yüzde 16.4 olarak gerçekleşmiştir.'' 
     
     FAİZ DIŞI FAZLA DA İYİ GİDİYOR 

     Faiz dışı fazla konusunda da bilgi veren Bakan Unakıtan, 2003 yılında bu alanda da başarılı sonuçlar alındığına işaret etti. Bütçenin faiz dışı fazla verdiğinde, o zaman ülkenin ekonomik anlamda güvenirliliğinin arttığını vurgulayan Bakan, ''Biz kendimizi faiz dışı fazlaya kilitledik ve faizler hızlı düştü'' diye konuştu. 
     Faiz dışı fazlanın 2003 yılı bütçesinde yüzde 6.5 olarak hedeflendiğini, bunun yüzde 5'nin genel bütçe, yüzde 1.5'nda katma bütçeli kuruluşlara ait olduğunu hatırlatan Bakan, katma bütçeli kuruluşlardan sonuçların henüz gelmediğini bildirdi. Buna rağmen, genel bütçe sonuçlarının faiz dışı fazlada yüzde 5.03 olarak sonuçlandığını kaydeden Bakan, Uluslararası Para Fonu IMF ölçeğine göre 17 katrilyon 852 trilyon lira olan faiz dışı fazlanın, şu anda 17 katrilyon 950 trilyon düzeyinde gözüktüğünü belirtti. 
     
     İŞSİZLİK AZALACAK 

     Bakan Unakıtan konuşmasında, ''Bu sene yakaladığımız hedeflerin içinde en önemli mesele işsizlik...2004 yılını, işsizlik meselesinde yatırımlara başlama yılı olarak göreceksiniz. 2004, yatırımların başlamasıyla işsizliğin de azaldığı bir yıl olacaktır'' dedi. 
     2003 yılında ek bütçe ile revize edilmiş vergi gelirlerinin tahmini 86 katrilyon 800 trilyon lira iken, 84 katrilyon 335 trilyon lira olarak gerçekleştiğini ifade eden Bakan Unakıtan, buna karşılık bazı çevrelerin başarılı ekonomik göstergeleri tenkit etmek için ''gelirler, hedefine ulaşamamıştır'' dediğinden yakındı. 
     
     BÜTÇE DİSİPLİNİ 

     Bakan Unakıtan, bütçe performanslarını değerlendirirken aslolanın sonuçlar olduğunu ifade ederek, şöyle konuştu 
     ''Bizim gelirlerdeki hedefimiz 2.3 civarında düşük kalmıştır, fakat bunu iyi izlediğimiz için, aynı şekilde giderleri de azalttık. Gelirlerimiz az olup giderlerimiz fazla olsaydı, bu faiz dışı fazla yakalanamazdı. Dolayısıyla bir taraftan gelirlerde azalma olurken, diğer taraftan giderlerimizde aynı şekilde, hatta daha fazla azalmamız oldu. Bütçe disiplinine böylece riayet ettik.'' 
     
     GELİRLER, NEDEN HEDEFİN ALTINDA KALDI 

     ''Gelirleri 102 katrilyon 363 trilyon lira olarak tahmin ederken 100 katrilyon 62 trilyon lira gelirimiz oldu'' diyen Unakıtan, azalışa gerekçe olarak şunları gösterdi 
     ''Türkiye artık eski Türkiye değil. Enflasyonu TÜFE'de yüzde 20 düşünüyorduk yüzde 18.4 oldu. TEFE'de yüzde 17 düşünüyorduk 13.9 oldu. Dolayısıyla beklediğimizden daha iyi bir netice elde ettik. Beklenilenden daha aşağı bir enflasyon çıkmasından dolayı bazı kaymalar ve sapmalar olur gelir tahminlerinde birincisi bundan kaynaklandı ama bu iyi birşeydir. 
     Ayrıca KDV ve ÖTV'lerde sapmalarımız olmuş. Petrolde benzine zammımız olmadı, doğalgazda, elektrikte olmadı. Buralarda zam yapılmamasından dolayı, bizim zam yapılmasına dayalı olarak tahmin ettiğimiz gelirlerde de sapmalar oldu. Doların artmamasından dolayı da gelirlerde bazı sapmalar oldu ama giderlerde de azalmalar meydana geldi.'' Bakan Unakıtan, bütçe performansından kastın faizdışı fazla olduğunu, gelirlerde olan azalmalar giderlerde de aynı oranda ya da daha fazla yapıldığı için hedefin tutturulduğunu ve bütçe performansının hedefine ulaştığını söyledi. 
     
     EKONOMİK BÜYÜME 

     Vergi gelirlerindeki reel artışlara bakıldığında 2001 yılında yüzde 7.2, 2002 yılında binde 3 oranında bir azalma yaşandığını, 2003 yılında ise yüzde 12.6 oranında bir artış gözlendiğini anlatan Unakıtan, bu yıllarda GSMH ve kişi başına gelirin de azaldığını kaydetti. 
     En önemli hususun, ekonominin büyümesi olduğunu ve bütün parametrelerin ekonominin büyüdüğünü göstermesi gerektiğini anlatan Unakıtan, mali politikaların da ekonominin büyümesini önleyici değil, büyümeye yardım edici olması gerektiğini bildirdi. 
     
     BÜYÜME, ÜRETİM VE YATIRIM BAĞLANTISI 

     Bakan Unakıtan, ekonominin büyümesi için üretimin, üretim için de yatırımın şart olduğunu ifade ederken, yatırımın olması için de gerekli ortamın sağlanması, vergi ortamını yatırımı teşvik eder hale getirmek gerektiğini söyledi. 
     Buna karşılık üzerindeki yüksek faiz yükü nedeniyle bütçenin son derece hassas olduğunu ve bu yükün azaltılması gerektiğini belirten Bakan Unakıtan, bunu sağlamak için de mali disipline ve bütçe hassasiyetine çok dikkat edilmesi gerektiğini, kendilerinin de bunu yaptığını ve beraberinde yatırımları artırmaya yönelik ne gibi önlemler alınabileceği yönünde çalıştıklarını bildirdi. 

     
</TEXT>
</DOC>
