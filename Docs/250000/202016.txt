<DOC>
<DOCNO> 202016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/soneko01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu Çarşamba günü toplanacak... 
</HEADLINE>
<TEXT>

     Asgari Ücret Tespit Komisyonu, 1 Ocak 2004 tarihinden itibaren uygulanacak yeni ücreti belirleme çalışmaları çerçevesinde sona doğru yaklaşırken, yeni ücretin hangi düzeyde olacağı kamuoyu tarafından merakla bekleniyor. 
     Çalışmalarına Kasım ayında başlayan ve Çalışma Genel Müdürü Cengiz Delibaş'ın başkanlığında bugüne dek üç toplantı gerçekleştiren komisyon, dördüncü toplantısını 17 Aralık Çarşamba günü yapacak. Komisyonun 4. toplantısında Hazine, Maliye Bakanlığı ve DİE'nin rakamlarının değerlendirileceği belirtilirken, bu toplantıda yeni ücrete ilişkin rakamların da gündeme gelebileceği ifade edildi. 
     Asgari Ücret Tespit Komisyonu'nun büyük olasılıkla 5. toplantısının ardından 1 Ocak 2004 tarihinden itibaren geçerli olacak yeni ücreti açıklayabileceği, aksi durumda komisyonun bir toplantı daha yapabileceği kaydedildi. 
     Komisyon, asgari ücretin kişi başına milli geliri 1500 dolar altında ve üstünde olan iller için farklı belirlenmesi önerisini benimsemeyerek, asgari ücretin daha önce olduğu gibi ülke düzeyinde tek tip olarak saptanmasını kararlaştırılmıştı. 
     
</TEXT>
</DOC>
