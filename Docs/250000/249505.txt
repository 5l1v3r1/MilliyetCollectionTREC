<DOC>
<DOCNO> 249505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/dunya/adun.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli Kürt oyunu 
</HEADLINE>
<TEXT>


New York Times, Arapların arazilerine el koyan Kürtlerin, binlerce kişiyi kamplarda yaşamaya mecbur bıraktığını yazdı. Kürtlerin yaşam alanlarını güneye doğru genişletmeyi amaçladığı öne sürüldü 

SEMA EMİROĞLU New York 


Kuzey Irak'taki Kürt yönetiminin bölgenin demografik - siyasi haritasını değiştirdiği bildirildi. Amerikan New York Times gazetesinin haberine göre Kürtler, Iraklı Araplara ait arazilere el koyarak onbinlerce Arabı mülteci kamplarında yaşamaya mecbur bırakıyor, kontrol ettikleri bölgenin sınırlarını genişletmeye çalışıyor. 
Dexter Filkins imzalı habere göre Saddam Hüseyin döneminde Kürtlerin yaşadığı bölgelerde binlerce köy yok edilirken, buralara yerleştirilen Arapların, Amerikalıları arkalarına alan Kürtler tarafından bölgeden zorla uzaklaştırıldığı belirtildi. Gazete, her gün yeni Kürt ailelerin bölgeye gelerek, ya kurdukları çadırlarda ya da el koydukları evlerde yaşamaya başladıklarını öne sürdü. 
Haberde, güneye doğru Kürt göçünün büyük sefalete sebep olduğu belirtilirken, bölgedeki bazı Arapların buralara göç eden Kürtler tarafından öldürüldüğü ve çok sayıda Arabın yerlerinden edildiği bildiriliyor. 
Amerikalı yetkililer, 100 binden fazla Arabın ülkenin orta kesimlerindeki evlerini terk ederek, bölgedeki kamplarda yaşamaya mecbur kaldıklarını söylüyor. Demografik yapıda değişikliğin, zaman zaman merkezi hükümetten çekilme tehdidinde de bulunan Kürtlerin kontrollerindeki toprakları genişletmesi endişelerini de beraberinde getirdiğini belirten gazete, Amerikalı yetkililerin de daha fazla Kürt'ün bölgeye gelmesi konusunda Kürt siyasetçilerin sürekli baskısı altında olduklarını yazdı. 

Tehlike Kerkük'te 
En büyük tehlikenin, Türkmenler, Araplar ve Kürtler tarafından üzerinde hak iddia edilen Kerkük'te olduğuna dikkat çeken gazete, Kürt liderlerin petrol açısından çok zengin bu şehri bölgesel bir Kürt başkenti yapmak istediklerini yazdı. Halen 10 bin civarında Kürt'ün Kerkük'ün hemen dışında kamp kurduğunu ve şehre girmek için Amerikalı yetkililere baskı yaptığını belirten New York Times, Kerkük'ü kontrol altında tutan Amerikan askeri yetkililerinin daha fazla Arabın şehirden sürülmesinin etnik bir çatışmaya sebep olabileceği düşüncesiyle bu girişimi engellediğini kaydetti. 
Bölgedeki Kürt yetkililerin, "Saddam döneminde uygulanan Araplaştırma politikalarıyla bölgeye gelen tek bir Arabı bile bölgede bırakmayacaklarını" söylediklerini belirten gazete, Kürt yetkililere atıfla Mahmur bölgesinin savaş öncesi nüfusunun yüzde 80'inin Arap olmasına rağmen, bugün Kürtlerin bu bölgenin nüfusunun yüzde 80'ini oluşturur hale geldiklerini yazdı. 


</TEXT>
</DOC>
