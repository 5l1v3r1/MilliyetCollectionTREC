<DOC>
<DOCNO> 236311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas14.html </URL>
<DATE> 2004/04/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çocuklar için gizli tehlike İyot eksikliği 
</HEADLINE>
<TEXT>

     Kayseri'de ilköğretim öğrencileri üzerinde yapılan araştırmada, öğrencilerin yüzde 85'inde idrardaki iyot oranı normalin altında çıktı. Öğrencilerin yüzde 42'sinde ağır derecede iyot yetersizliği olduğu kaydedildi. 
     Kayseri İyot İzleme Komitesi Başkanı Erciyes Üniversitesi Tıp Fakültesi Öğretim Üyesi Prof. Dr. Selim Kurtoğlu, AA muhabirine yaptığı açıklamada Kayseri Valiliği, İl Sağlık Müdürlüğü ve Erciyes Üniversitesi işbirliği ile yaklaşık 2.5 yıldır sürdürdükleri araştırmada, Kayseri'nin Türkiye'de ağır iyot yetersizliği görülen illerden biri olduğunu belirtti. 
     Kayseri'nin coğrafi ve sayısal verilerinin doğru yansıtılması için her bölgeden seçtikleri örnek öğrenciler üzerinde araştırma yaptıklarını belirten Kurtoğlu, şu bilgileri verdi 
     ''Bugüne dek 1694 ilköğretim öğrencisi üzerinde guatr ve idrarda iyot taraması yaptık. Evlerde iyotlu tuz kullanılıp kullanılmadığını sorguladık. Araştırma sonuçlarına göre, öğrencilerin idrarlarındaki iyot oranı ortalama 3.84 mikrogram desilitre olarak çıktı. İnsan vücudunda bu oranın 10'un üzerinde olması lazım. Öğrencilerin yüzde 85'inde idrardaki iyot oranı ortalamanın altında. Bu oranın 2'nin altında olması 'ağır iyot yetersizliği' demektir. Öğrencilerin yüzde 42'sinde ise iyot oranı 2'nin altında. Ayrıca evlerde genellikle iyotlu tuz kullanılmadığını belirledik. Bu sonuçlar Kayseri'de iyot yetersizliğinin ciddi bir sorun olduğunu göstermektedir.'' 
     
     İYOTLU TUZ KULLANMAK YETERLİ 

     İnsan vücudunun çok az miktarda iyota ihtiyaç duymasına rağmen, iyot eksikliğinin ciddi sağlık sorunlarına yol açabileceğine dikkati çeken Kurtoğlu, vücudun ihtiyaç duyduğu iyotun büyük bölümünün içme sularından karşılandığını bildirdi. 
     Kayseri'de içme sularının iyot bakımından fakir olduğunu kaydeden Kurtoğlu, iyot eksikliğinin neden olduğu sağlık sorunlarını şöyle özetledi 
     ''İyot, vücutta çok az bulunan ve troid hormonlarının salgılanması için gerekli olan bir mineraldir. Troid hormonları ise normal büyüme ve gelişmeyi, beynin normal çalışmasını, sinir sisteminin çalışmasını sağlar, vücut ısısını ve enerjisini kontrol eder. Yeterli seviyede iyot alınamadığı zaman troid bezleri işlevlerini yerine getiremez ve bunun sonucunda özellikle çocuklarda guatr, zeka geriliği, büyüme ve gelişme geriliği, sağırlık, dilsizlik, konuşma bozuklukları, cücelik, kas hastalıkları gebelikte ise erken doğum, düşük ve ölü doğum gibi birçok ciddi sağlık sorununa yol açabilmektedir.'' Vücudun ihtiyacı olan iyot sadece iyotlu tuz kullanımı ile karşılanabildiğini vurgulayan Prof. Dr. Kurtoğlu, iyotlu tuzların etkili olabilmeleri için güneş görmeyecek şekilde saklanması ve yemeklere piştikten sonra katılması gerektiğini belirtti. 
     Anadolu'da kaya tuzundan yapılan salçalar kullanıldığı için yemeklerin tuz katılmadan yapıldığını hatırlatan Kurtoğlu, iyot eksikliğinin yol açtığı sorunların giderilmesi için eğitim çalışmalarına önem verilmesi ve iyotlu tuz kullanımının yaygınlaştırılması gerektiğini sözlerine ekledi. 
     
</TEXT>
</DOC>
