<DOC>
<DOCNO> 243576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy05.html </URL>
<DATE> 2004/05/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
YÖK için karar günü... Kulaklar, Köşk'ten gelecek haberde... 
</HEADLINE>
<TEXT>

     Cumhurbaşkanı Ahmet Necdet Sezer'in YÖK Yasası'nı inceleme süresi bugün doluyor. Cumhurbaşkanı ya yasayı onaylayacak ya da veto ederek meclise iade edecek. 
     Ankara kulislerinde dolaşan senaryolara göre, Sezer kararını borsanın kapanmasının ardından bildirecek. Kulislerde, Cumhurbaşkanı'nın YÖK yasasını veto etme olasılığının nerede ise kesin olduğu konuşuluyor. 
     YÖK yasa tasarısı, Meclis Genel Kurulu'nun 18 saatlik maratonunun ardından 13 mayıs perşembe günü kabul edilmişti. Yasa aynı gün onay için Çankaya Köşkü'ne gönderilmiş ve cumhurbaşkanının 15 günlük inceleme süresi başlamıştı. 
     İnceleme süresi zarfında yasayı hem kendisi inceleyen hem de hukukçulara inceleten Cumhurbaşkanı Sezer'in kararını bugün akşama kadar açıklaması gerekiyor. 
     Sezer, yasayı onaylayabileceği gibi yeniden gözden geçirilmesi için meclise iade de edebilir. 
     
</TEXT>
</DOC>
