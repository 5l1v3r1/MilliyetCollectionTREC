<DOC>
<DOCNO> 241261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/dunya/adun.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivillere ölüm yağdı 
</HEADLINE>
<TEXT>


İsrail tank ve helikopterleri Gazze Şeridi'ndeki Refah mülteci kampında iki gündür süren operasyonu protesto eden göstericilere ateş açtı En az 15 ölü, 50'den fazla yaralı var 

DIŞ HABERLER SERVİSİ 


İsrail ordusu, Filistinli militanları "avlamak" ve silah kaçakçılığında kullanılan gizli yeraltı tünellerini tahrip etmek amacıyla önceki gün Gazze Şeridi'nde başlattığı "Gökkuşağı Operasyonu"nda dün silahsız sivilleri vurdu. Refah'ta protesto gösterisi yapan 3 bin kadar Filistinliye İsrail helikopter ve tankları ateş açtı. Üzerlerine 4 füze ile 4 top mermisi düşen kalabalıktan, hastane kaynaklarından yapılan açıklamaya göre, en az 15 kişi öldü, 50'den fazla kişi yaralandı. Olay üzerine parlamentoda konuşan İsrail Savunma Bakan Yardımcısı Zeev Boim, çok sayıda Filistinli sivilin ölmesinden "üzüntü duyduğunu" söyledi. 
İsrail basını ise saldırıda en az 22 Filistinlinin öldüğünü bildirdi. İsrail'in en yüksek tirajlı gazetesi Yedioth Ahronoth'un internet sitesindeki haberde, "Aralarında kadın ve çocukların da olduğu 22 Filistinli öldürüldü" denildi. 

Kan gölüne döndü 
Yaralılar, saldırı sonrasında can pazarına dönen gösteri alanından ambulanslar, özel araçlar ve eşekler tarafından çekilen arabalarla Refah Hastanesi'ne taşındı. Hastane merdivenleri ve koridorlar kan içinde kalırken, yatak yetersizliğinden yaralılardan çoğu yerde tedavi edildi. 15 ölü, 50 yaralı olduğunu söyleyen hastane sözcüsü Muaviye Hasaneyn, "Başkan Arafat'ın talimatı doğrultusunda, tüm Gazze'de olağanüstü durum ilan edildi, sağlık ekiplerini görev başına çağırdık" açıklamasını yaptı. Hasaneyn, ellerinde çok sayıda bedenlerinden kopmuş organ parçaları olduğunu belirterek, gerçek yaralı ve ölü sayısını belirlemede zorlandıklarını kaydetti. 

Protestoya füze 
Katliam gibi saldırı İsrail ordusunun önceki sabah Refah'taki Tel Sultan Mahallesi'ni işgal etmesinin ardından düzenlendi. Dün işgali kınayan Filistinliler protesto için toplanınca, İsrail helikopter ve tankları göstericiler üzerine ateş açtı. Tel Sultan'a doğru ilerleyen kalabalığa ayrıca makineli tüfeklerle yaylım ateşi açıldı. 
İsrail, Gökkuşağı Operasyonu'nun ilk 36 saatinde de 24 Filistinliyi öldürmüştü. 

Bush'ta itidal çağrısı 
ABD Başkanı George W. Bush, olayı kınamadı, ancak İsrail'den açıklama beklediğini söyledi ve taraflara itidalli olma çağrısında bulundu. Bush, gazetecilere yaptığı yaptığı açıklamada, barışa ulaşmada masum yaşamlara saygı duyulmasının temel ilke olduğunu belirtti. 
Saldırıyı kınayan BM Genel Sekreteri Kofi Annan da, İsrail'i, sivillerin korunması konusunda defalarca uyardığını bildirdi. 
İngiltere Başbakanı Tony Blair, İsrail'in Gazze Şeridi'nin güneyindeki Refah'ta başlattığı geniş çaplı operasyonda evlerin yıkılmasının "kabul edilemez ve adaletsiz" olduğunu söyledi. 
Filistin lideri Yaser Arafat ise, bölgeye Filistin halkını korumak üzere uluslararası güç gönderilmesi çağrısında bulundu. 


</TEXT>
</DOC>
