<DOC>
<DOCNO> 235514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun27.html </URL>
<DATE> 2004/04/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD'den Felluce'de ağır bombardıman... Siviller öldü mü 
</HEADLINE>
<TEXT>

     Irak'ın orta kesimindeki Felluce kentini kuşatan Amerikan birlikleri, isyancıların bulunduğunu düşündükleri mevzileri bombaladı. 
     BBC'nin haberine göre, gece yaklaşık iki saat boyunca, top ve helikopter destekli Amerikan birliklerinin Julan bölgesinde çevreye ateş açtıkları belirtiliyor. 
     Bombardımanda kullanılan silahlar arasında, AC130 tipi bir bombardıman uçağı da var. 
     Çatışmalar sırasında gökyüzü bir ara turuncu renge bürünürken, ölü ya da yaralı sayısı hakkında henüz bir bilgi yok. 
     Amerikalı komutanlar saldırının, bölgede daha önce ilan edilen ateşkesin dün ihlal edilmesi ve ateşkes koşullarından ağır silahların teslim edilmesi için verilen sürenin dolmasına yanıt niteliğinde olduğunu söylüyor. 
     Felluce'deki BBC muhabiri de son bombardımanın, Amerikalıların ateş gücünü gösterdiğini söylüyor. 
     Daha önce taraflar arasında varılan ateşkes gereği Amerikan birlikleri yarın Iraklılarla birlikte kentte devriyelere başlayacak. 
     Bu arada Amerikalıların Felluce'de aşırı güç kukllanmaları eleştiri konusu da oldu. 
     Uydudan Arapça yayın yapan El Cezire televizyonu, bombardımanı naklen yayınlamıştı. 
     Televizyona konuşan bir din adamı Amerikalıları, sivilleri hedef almakla suçladı. 
     
     Yeni saldırı 

     Öte yandan, ABD güçlerinin, Sünni direnişçilerle çatışmalar üzerine kuşatma altına aldığı Irak'ın Felluce kentini dün geceki hava saldırısının ardından bugün de bombardıman altında tuttuğu haber verildi. 
     Görgü tanıkları, kentin Golan bölgesinde top ateşi sonucu meydana geldiğini tahmin ettikleri 3 patlama olduğunu belirtti, Amerikan mevzileri tarafından ağır makineli tüfek sesi de duyulduğunu kaydettiler. 
     Bir görgü tanığı, başkent Bağdat'ın batısındaki Felluce üzerinde Amerikan savaş uçaklarının da görüldüğünü ancak uçakların saldırıda bulunmadığını söyledi. 
     
</TEXT>
</DOC>
