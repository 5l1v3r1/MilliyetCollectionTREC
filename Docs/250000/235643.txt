<DOC>
<DOCNO> 235643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo28.html </URL>
<DATE> 2004/04/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Belçika-Türkiye özel maçına doğru... Belçika ekibi gergin... 
</HEADLINE>
<TEXT>

     Belçika ile Türkiye A milli takımları arasında bu akşam yapılacak özel maça saatler kala, Belçika ekibinin ''gergin ama umutlu'' olduğu belirtiliyor. 
     ''Kızıl Şeytanlar'' olarak anılan Belçika Milli Takımı, bu akşam Brüksel'de yapılacak Türkiye maçına büyük baskı altında ve gergin çıkıyor. Belçika Teknik Direktörü Aime Anthuenis, ekibinin yönetimine geldiğinden beri karşılaştığı başarısız sonuçları bugünkü maçta ''noktalamak'' istediğini, aksi takdirde kendisine yönelik eleştirilerin dayanılmaz boyut alacağını söyledi. 
     Belçika basını, ''Kızıl Şeytanlar, taraftarlarına kendilerini affettirmek için bu maçı kazanmak zorunda'' ifadeleriyle baskıyı artırırken, geçen ekim ayından beri maç kazanamayan, son maçlarında Fransa'ya 2-0, Almanya'ya 3-0 yenilen ekibin Türkiye karşısında ''kendini tekrar kanıtlaması gerektiği'' görüşünü savunuyor. 
     Anthuenis, maç öncesi yaptığı açıklamada ekip kadrosunu, De Vlieger, Deflandre, Kompany, Deschacht, Mbo Mpenza, Clement, Vermant, Goor, Buffel, Sonck ve Simons olarak belirledi. Belçika Teknik Direktörü, ilk yarıdan sonra oyuncu değiştireceğini, maçın ikinci bölümünde de bazı futbolcuları sahadan çekeceğini, en az 16 oyuncunun sahaya girip çıkacağını anlattı. 
     Kadroyu son ana kadar değiştirebileceğini, futbolcuları maç öncesi sorgulayıp imtihan edeceğini ve iradelerini ölçeceğini söyleyen Aime Anthuenis, futbolcular arasında büyük rekabet hissettiğini, hepsinin maçı kazanmak istediklerini belirtti. 
     ''Umarım kazanma hırsı sahada da kendini gösterir. Seyircinin desteği çok önemli'' diyen Anthuenis, Türkiye maçının kendi profesyonel yaşamı ve geleceği açısından önem taşıdığına işaret etti. 
     Finallerin eleme maçında, 19 Haziran 2000'de Türkiye'ye 2-0 yenilerek Avrupa Futbol Şampiyonası'na veda eden Belçika Milli Takımı'nın o dönemi yaşamış futbolcusu Eric De Flandre de ''o günden beri kabus gördüğünü'' anlatarak, Kızıl Şeytanların bu maçı hafife almamaları gerektiğini söyledi ve Türklerin dünya üçüncüsü olduklarını hatırlattı. De Flandre, 2000 yılındaki maçta, kaleci Flip De Wilde'nin kırmızı kart görmesi üzerine kaleye geçirilmişti. 
     Belçika gazeteleri, bu maçın, ''2000 yılında tüm hayalleri yıkan Türkiye'den bunun acısını çıkarmak'' ve ''Belçikalı taraftarların gönlünü almak'' için fırsat oluşturduğunu yazıyor. 
     Basın, Standard Liege takımında oynayan ve bu hafta ''haftanın futbolcusu'' seçilen Önder Turacı'nın milli Takım kadrosuna alınmamasını da eleştiriyor. 
     Belçika basını, Türk Milli Takımı'nın yeni bir antrenörle Brüksel'e geldiğini, futbolcuların bu yeni yönetime kendilerini kanıtlamak hırs ve isteğinde olduklarını belirtiyor. 
     Belçika-Türkiye maçının, 5 bini Türk olmak üzere 25 ila 30 bin futbolsever tarafından izlenmesi bekleniyor. Maç biletlerinin satışında yaşanan organizasyon bozuklukları da eleştiri konusu olurken, biletlerin maç öncesi satışına son anda izin verildiği, bu amaçla polis yetkililerinden izin alındığı duyuruldu. 
     Türk Milli Takımı'nın dün akşam, maçın oynanacağı Roi Baudoin Stadı'nda yaptığı son çalışmalar sırasında bir grup Türk taraftarın tribünlere girmesiyle yaşanan gerginliğin ardından bu akşam için kapsamlı güvenlik önlemleri alındığı ifade ediliyor. 
     
</TEXT>
</DOC>
