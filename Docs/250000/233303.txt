<DOC>
<DOCNO> 233303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas16.html </URL>
<DATE> 2004/04/20/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Ruslar Gökçek'ten, Tarkan ve Sertab'ı istedi 
</HEADLINE>
<TEXT>

     Rusya Federasyonu'nun Ankara Büyükelçisi Petr Stegniy, Ankara Büyükşehir Belediye Başkanı Melih Gökçek'i makamında ziyaret etti. 
     Stegniy, ziyaretinin sebebinin, 21 Mayıs-4 Haziran arasında Moskova'da düzenlenecek ''Türk Kültür Günleri'' için destek istemek olduğunu belirtti. 
     Türk Kültür Günleri'nin açılışının Kremlin Sarayı'nda yapılacağını anlatan Stegniy, bunun Türkiye ve Rusya arasındaki ilişkilerin derecesinin yüksek bir göstergesi olduğunu ifade etti. 
     Kültür günleri kapsamında, festivaller, fotoğraf ve resim sergileri, halk dansları gösterileri gibi etkinlikler düzenleneceğini kaydeden Stegniy, ayrıca bir günün ''Ankara Günü'' olarak düşünüldüğünü ifade etti. 
     Anadolu Ateşi ve Devlet Halk Dansları Topluluğu'nun da gösteriler yapacağını söyleyen Stegniy, Gökçek'ten de kültür günlerinde konser vermesi için, Tarkan ve Sertab Erener'i Moskova'ya getirmesini istedi. 
     Rusya Kültür Bakanı'nın Gökçek'e yazdığı mektubu da sunan Stegniy, gösterilerde Kültür bakanlıklarının istediği programların yürütüleceğini ifade etti. 
     Gökçek de Türkiye'nin ve Ankara'nın tanıtımı için her türlü desteği vereceklerini ve 21 Mayıs'ta Moskova'da olmaya çalışacağını söyledi. 
     Kültür ve Turizm Bakanı Erkan Mumcu'nun kendisini durumdan haberdar ettiğini ve görüşmeler yapacaklarını belirten Gökçek, sanatçılar ile görüşüp karar vereceklerini, Tarkan ve Sertab Erener'in dışında başka bir sanatçıyı da Moskova'ya getirebileceklerini ifade etti. 
     
</TEXT>
</DOC>
