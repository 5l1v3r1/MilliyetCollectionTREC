<DOC>
<DOCNO> 244238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo16.html </URL>
<DATE> 2004/05/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
NBA'de Mehmet Okur, 5 dakika sahada kaldı, 2 sayı attı 
</HEADLINE>
<TEXT>

     ABD Profesyonel Basketbol Ligi'nde NBA Doğu Konferansı play-off final serisinin 5. maçında Detroit Pistons, deplasmanda Indiana Pacers'ı 83-65 yenerek seride 3-2 öne geçti ve finale yükselmek için büyük avantaj yakaladı. 
     Detroit Pistons'da Mehmet Okur, 5 dakika sahada kalırken, karşılaşmayı 2 sayı, 1 ribauntla tamamladı. 
     Pistons'da Richard Hamilton, play-off kariyerinin en yüksek skoruna ulaştı ve maçı 33 sayı, 3 ribaunt, 3 asistle tamamlayarak galibiyetin mimarı oldu. 22 sayı, 8 ribaunt ve 2 asistlik performans sergileyen Rasheed Wallace da gecenin dikkati çeken bir diğer oyuncusu oldu. 
     Indiana Pacers'da ise Ron Artest'in 13 sayı, 11 ribaunt ve 3 asisti ile Fred Jones'un 13 sayı, 3 ribauntu takımlarına galibiyeti getirmeye yetmezken, Reggie Miller'ın karşılaşmayı sadece 5 sayıyla tamamlaması dikkat çekiciydi. 
     Ligde yarın sabaha karşı, Batı Konferansı play-off final serisinde Los Angeles Lakers-Minnesota Timberwolves karşılaşması yapılacak. Seride Los Angeles Lakers'ın 3-2 üstünlüğü bulunuyor. 
     
</TEXT>
</DOC>
