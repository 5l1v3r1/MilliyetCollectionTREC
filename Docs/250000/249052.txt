<DOC>
<DOCNO> 249052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo18.html </URL>
<DATE> 2004/06/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Okan Bu sezon futbolumuzla taraftarlarımızı heyecanlandıracağız... 
</HEADLINE>
<TEXT>

     Beşiktaş'ın FC Inter'den transfer ettiği milli futbolcu Okan Buruk, çok büyük bir camiaya geldiğini ifade ederek, ''Bu sezon futbolumuzla taraftarımızı heyecanlandıracağız'' dedi. 
     Okan Buruk, Beşiktaş'ın resmi internet sitesine yaptığı açıklamada, içinde yeniden futbola başlamış gibi bir heyecan olduğunu ifade ederek, ''Buraya geldiğim için çok mutluyum. Yeni yönetimimizle, yeni hocamızla, yeni transferlerle ve yeni stadımızla hepimiz elimizden gelenin en iyisini yaparak, taraftarlara layık olmaya çalışacağız. Bu sezon futbolumuzla taraftarımızı heyecanlandıracağız'' dedi. 
     Türk futbolunun gelecek vaadeden oyuncularının transfer edildiğinin altını çizen Okan Buruk, ''Beşiktaş'ın zaten iyi bir kadrosu vardı. Yeni takviyelerle yalnızca Türkiye'de değil Avrupa'da da çok şey yapabiliriz. Biz takım olabilirsek, başarı kendiliğinden gelir'' diye konuştu. 
     Okan Buruk, Beşiktaş'a imza atarak yaşamında yeni bir sayfa açtığının altını çizerek, şöyle devam etti 
     ''Futbolcu sahada herşeyini vermek zorunda. Sahada başarılıysanız insanlar da sizi kabul ediyor. Taraftar, sahada başarısız olan insana tepki gösterir. Taraftarlarımızın kafasında hiçbir şüphe olmasın. Beşiktaş benim için yeni bir başlangıç. İyi futbol oynayıp, taraftarlara kendimi sevdireceğim.'' 
     
     ''DEL BOSQUE BENİ TANIYOR'' 
     Okan, teknik direktör Vicente Del Bosque'nin 2000-2001 sezonunda yaptıkları maçlardan kendisini tanıdığını söyledi. 
     Real Madrid'e karşı o sezon 1 hazırlık, 2 Avrupa Şampiyonlar Ligi ve 1 de Avrupa Süper Kupası maçlarında oynadığını hatırlatan Okan, ''O maçlardan beni tanıyor. Del Bosque, çok kariyerli bir teknik direktör. Beşiktaş'a yakışan bir hoca. İnanıyorum ki bu yıl onunla birlikte Beşiktaş başarılı olacaktır'' dedi. 
     Yurtdışına giden her futbolcunun, Türkiye'ye dönmek istediğinde ilk önce ayrıldığı kulübüyle görüşmesinin doğal olduğunu belirten Okan, şöyle konuştu 
     ''Nasıl Nihat Kahveci Real Sociedad'a gittiyse ve Türkiye'ye dönmeye karar verdiğinde ilk önce Beşiktaş ile görüşecekse, ben de ilk görüşmemi Galatasaray ile yaptım. Yaklaşık 1 ay önce de Kıvanç ağabeyle Milano'da görüşmüştüm. Kendisini basından tanıyordum. Tanışınca çok değerli bir insan olduğunu anladım. O zaman birbirimize söz verdik. O sözü verirken kafamda herşeyi buradaki başarıma, yeni başlangıcıma odaklamıştım. Yıldırım bey ve Murat Aksu ile de önceden tanışıklığım vardı. Çok kaliteli insanlar. Benim Beşiktaş'a imza atmamda, bu değerli insanların yaklaşımları da etkili oldu.'' Okan Buruk, insanların gözünde bir yerlere gelebilmek için çok çalışacağını ve koşullar oluşursa futbolu Beşiktaş'ta bırakabileceğini sözlerine ekledi. 
     
</TEXT>
</DOC>
