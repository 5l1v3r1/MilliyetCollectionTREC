<DOC>
<DOCNO> 223908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/agun.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hesapsız' tahliye 
</HEADLINE>
<TEXT>

   Bahçelievler katliamı sanığı Haluk Kırcı Başsavcılığın itirazı dikkate alınmadan serbest bırakıldı. Kırcı askerlikten de kurtulmaya çalışıyor 
      Gökçer Tahincioğlu 
   
   Yargıtay 1. Ceza Dairesi, dört aydır beklettiği Bahçelievler katliamı hükümlüsü Haluk Kırcı'nın dosyasını, Yargıtay Başsavcılığı'nın tahliyesini sağlayan "infaz hesaplaması"na itirazı sonuçlanmadan karara bağladı. Ankara 2. Ağır Ceza Mahkemesi, 12 kez idama mahkum edilen Mustafa İzol'un cezalarını tek müebbet hapse dönüştürerek, İnfaz Kanunu'na göre 30 yıl cezaevinde kalacağına hükmetti. İtiraz üzerine kesinleşen karar, Adalet Bakanı'nın emriyle Yargıtay'a taşındı. Yargıtay, Terörle Mücadele Yasası'nda 1991'de yapılan "her idam için 10, her müebbet için 8 yıl yatılır" değişikliği uyarınca, cezaevinde geçirdiği süre 8 yıldan fazla olan İzol'un tahliyesini kararlaştırdı. Başsavcılık ise bu karara itiraz etti. 
   İdamlarının müebbete dönüştürülmesine ilişkin dosya Kasım 2003'ten bu yana dairede bekleyen Kırcı da, aynı yöntemin uygulanması için dilekçe verdi. Daire, Kırcı'yı da etkileyecek itiraz sonuçlanmadan, infazın yerel mahkemece hesaplanmasını kararlaştırdı. Bunun üzerine Kırcı Ödemiş Ağır Ceza Mahkemesi'nce tahliye edildi. Savcılık, karara 5 gün içinde itiraz etmez ya da Yargıtay Ceza Genel Kurulu İzol'la ilgili kararını vermemişse tahliye kesinleşecek. Kurul daha sonra İzol kararını bozarsa, Kırcı yeniden cezaevine konulabilecek. 
   
   Susurluk'tan yırttı 
   Yargıtay'ın kararı, Kırcı'nın Susurluk'tan 4 yıl, Ülkücü davasından 9.4 yıl aldığı cezalarından kurtulmasını da sağladı. Sanıklar Mahmut Korkmaz ve Kürşat Poyraz bulunamazken, kararın değişmemesi halinde diğer hükümlüleri Bünyamin Adanalı ve Ünal Osmanağaoğlu da serbest kalabilecek. 
   Öldürülen öğrencilerin aileleri karara itiraz edeceklerini belirtirken, 1991'de "askerliğe elverişli değil" raporu verilen Kırcı'nın ailesiyle dinlendiği, raporunun onayı için pazartesi günü Ankara'da muayeneden geçeceği bildirildi. 
   
</TEXT>
</DOC>
