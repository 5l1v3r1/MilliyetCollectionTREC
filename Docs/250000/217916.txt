<DOC>
<DOCNO> 217916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yazar/cemal.html </URL>
<DATE> 2004/02/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Putin'le Gül... 
</HEADLINE>
<TEXT>

   
   MOSKOVA 
   Dışişleri Bakanı Abdullah Gül'le salı akşamı geç vakit rezidansta sohbet ediyoruz. Konular Türk - Rus ilişkileri, Başkan Putin, Kıbrıs. Rusya'yı yakın markajda tutan bir diplomatımız şöyle diyor 
   "Türk müteahhitleri geçen yıl bütün dünyada 3 milyar 458 milyon dolarlık inşaat işi aldılar. Bunun 1 milyar 15 milyon dolarlık bölümü Rusya'dan..." 
   Abdullah Gül'ün yorumu 
   "Bundan büyük pasta olur mu " 
   Rusya'da 150 civarında Türk inşaat şirketi yıllar içinde toplam 13 milyar dolarlık 800 civarında proje almışlar. Bunların üçte ikisi gerçekleşmiş. Halen 11 bin civarında Türk işçisinin Rusya'da çalıştığı hesaplanıyor. 
   İki ülke arasındaki dış ticaret 6.5 milyar dolara yükselmiş durumda. Ama bu ticaret dengeli değil. Dışişleri Bakanı Gül Kremlin Sarayı'nda Türkiye'nin açık verdiğini belirtince Başkan Putin'in yanıtı, "Ama bavul ticaretiyle turizmi de unutmayın" oluyor. 
   Eskisi gibi olmasa da Rus bavul ticaretinin Türkiye'ye 1.5 milyar dolar bıraktığı hesaplanıyor. Türkiye'ye gelen Rus turist sayısı ise geçen yıl patlama yapmış, Türkiye'ye 1 milyar dolar bırakmış... 1.1 milyon turistle Rusya 2003'te İngiltere'yi geçip Almanya'dan sonra ikinci sıraya oturmuş... 
   "Muazzam, bakir bir alan " 
   Bir Türk işadamı, Rusya pazarını böyle tarif ediyor ve henüz bu pazarın sadece Moskova bölümünün küçük bir parçasının keşfedildiğini söylüyor. Vestel, 200 bin televizyonluk bir hedefle geçen yıl fabrikasını açmış, dört ayda hedefinin iki katını vurmuş. 400 bini düşünürken, daha şimdiden 900 bin sipariş almış. 
   Efes, bira açısından yeni fabrikalarıyla hedefinin çok önünde gidiyor. Rusya'da Koç - Enka ortaklığı olan Rumstore'ların sayısı halen 23'ü Moskova'da olmak üzere 26. Bu sayı yıl sonunda 40 çıkacak. Geçen yılki ciro 430 milyon dolar civarında. Şişe Cam fabrikaları çok iyi iş yapıyor. Ve tabii Enka başta olmak üzere inşaat işleri... Bu arada, eğer önleri açılırsa Türk KOBİ'leri için Rusya'nın çok büyük bir pazar olabileceği belirtiliyor. 
   Şu söylenebilir 
   Türk - Rus ilişkilerinde öncülüğü bugüne kadar Türk işadamları yapmış, kapıyı onlar açmış durumda. Oysa genellikle tersi olur. Yolu siyaset açar. Dışişleri Bakanı Gül de bunu kabul ediyor. "Türk - Rus ilişkilerini karşılıklı güven ve çıkara dayalı olarak geliştirmek konusunda siyasal kararlılığa sahibiz" diyor. Bu bakımdan Başkan Putin de şu deyimi kullanmış 
   "Çok boyutlu ortaklık " 
   Bu ortaklığın en önemli ayaklarından biri de terörle mücadelede işbirliği. Putin görüşme sırasında Çeçenistan konusunu adını koyarak zikrediyor, Gül'ün deyişiyle bunu son derece nazik biçimde gündeme getiriyor. Ama dile getiriyor. Çünkü Çeçenistan ve terör Moskova gündeminin ilk sıralarında yer alıyor. Lenin Mozolesi'nin bulunduğu Kızıl Meydan'a giriş çıkışlar bile bu yüzden kısıtlanmış durumda... 
   Ruslar, Çeçen sorunu ile ilgili olarak Avrasya Feribotu'yla İstanbul'daki Swiss Otel baskınlarını unutmuş değiller. Tabii son Mavi Akım pazarlığı da henüz akıllarda... 
   Moskova penceresinden bakınca, Türkiye'ye beslenen güvensizlikte tarihsel nedenler, önyargılar var. Soğuk Savaş dönemi var. Türkiye'nin Sovyetler'in çöküşünden sonraki Adriyatik'ten Çin Seddi söylemi var. Türkiye'nin emperyal geçmişinden kaynaklanan ve özellikle Kuzey Kafkasya halklarına Türkiye'de gösterilen, bazıları organize olan ilgi var. 
   Moskova'da Soğuk Savaş döneminden kalma bir başka yerleşik kanıya, önyargıya gelince... "Türkiye, Amerika'nın sözünden çıkamaz " diye özetlenebilir. Irak Savaşı'yla, daha doğrusu '1 Mart Tezkeresi'nin TBMM'de reddiyle birlikte bu kanının Moskova'da değişmeye başladığı anlaşılıyor. Nitekim, Başkan Putin de Dışişleri Bakanı Gül'le görüşmesinin hemen başında bu gelişmenin kendilerini şaşırttığını, hoş bir sürpriz olduğunu, Türkiye'nin Irak politikasından memnun olduklarını belirtiyor. 
   Gül de Putin görüşmesinden memnun. Türk - Rus ilişkilerinde Putin'in deyişiyle çok boyutlu ortaklığa giden bir yeni sayfanın açılmakta olduğuna inanıyor. Bu bakımdan siyasal kararlılık içinde olduklarını söylüyor. 
   Evet, bir yerde tarih ve hayatın gerçekleri bu coğrafyada Rusya'yla Türkiye'yi birbirlerine itiyor. Ama burada birkaç noktaya dikkat etmek lazım. Gül'le yakın çevresinden edindiğim izlenimlerden özetlemek gerekirse 
   1 Rusya'yla geliştirilecek ilişki yapısı, AB'ye ve ABD'ye bir alternatif olarak görülmüyor. 2 Doğalgaz konusundaysa İran ve Mısır doğalgazının da İskenderun Körfezi'ne akıtılması, yani Rus doğalgazının dengelenmesi düşünülüyor. 
   Abdullah Gül bu arada Başkan Putin'in Kıbrıs'a dönük ilgi ve bilgisinden etkilenmiş. Putin, "Kıbrıs'ta kilidi açtınız" demiş... 
   Gül'le Kıbrıs sohbeti yarına. 
   Kar başladı. Yazıyı burada noktalayıp sis gibi inen kar altında Kızıl Meydan'ı dolaşmak fikri cazip ve romantik geldi. 
   
      
   
   
</TEXT>
</DOC>
