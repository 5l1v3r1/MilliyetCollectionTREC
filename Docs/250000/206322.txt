<DOC>
<DOCNO> 206322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/spo15.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Muzzy gözde    İNGİLTERE'DE top koşturan Mustafa İzzet'e Tugay'ın takımı Blacburn Rovers'tan sonra Aston Villa da talip oldu. Aston Villa Teknik Direktörü David O'Leary, "Sezon sonunu beklemeden onu aramızda görmek istiyoruz" dedi. 
   
   Müslim'e teklif    SÜPER Lig'in ikinci yarısında üst sıralara tırmanmanın hesaplarını yapan Samsunspor'da, Müslim Can'a Güney Kore'nin Bichom United Takımı'nın teklif yaptığı öğrenildi. Bu arada Hakkı'nın Kayserispor ile anlaştığı açıklandı. 
   
   Oktay serbest    SEZON başında Alman 2. Ligi takımı Nürnberg ile sözleşme imzalayan ve sadece beş maçta forma giyebilen Oktay Derelioğlu, kulübü ile anlaşarak mukavelesini feshetti. Alman kulübünün menajeri Martin Bader, Oktay'ın Türkiye'ye gitmek istediğini ve bunun kendileri tarafından olumlu karşılandığını belirtti. 
   
   Slovak akını    YERLİ oyuncu arayışlarında sonuç alamayan Bursaspor'da gözler Slovak oyunculara çevrildi. Teknik Direktör Ümit Kayıhan, menajerlerin önerdiği Milan Osterc, Miran Pavlin ve Marko Kmetec'in kasetlerini izlemeye başladı. 
   
   Hedef İbrahim    TRANSFER girişimlerini sürdüren Çaykur Rizespor, Altay'ın genç orta saha oyuncusu İbrahim'in peşine düştü. Başkan Ekrem Cengiz'in, başarılı futbolcu ile İstanbul'da görüştüğü ve prensip anlaşmasına vardığı açıklandı. 
   
   Liste kabarık    KONYASPOR Yönetimi, yeni Teknik Direktör Ziya Doğan raporu doğrultusunda transfer atağına kalktı. Yeşil-Beyazlılar'ın, İstanbulsporlu Yordanov, Gaziantepli Alper ve Köln takımından Tomash ile görüştüğü iddia edildi. 
   
   Sınıfta kaldılar    AKÇAABAT Sebatspor'un denemek için Türkiye'ye getirdiği üç Gürcü futbolcu beklenen performanstan uzak kalarak hayal kırıklığı yarattı. Mehmet Birinci, ilk izleniminin olumsuz olduğunu dile getirdi. 
   
   Yaprak dökümü    SÜPER Lig'de teknik direktör değiştiren takım sayısı Aykut Kocaman'ın istifasıyla birlikte dokuza yükseldi. Ligde mücadele eden 18 takımda 27 teknik adam görev yaparken, en çok değişimi 4 hocayla Elazığspor yaptı. 
   
   'Kupayı alacağız'    BUZ Hokeyi Milli Takımı, Bulgaristan'ın Başkenti Sofya'da düzenlenecek 20 yaşaltı Dünya Kupası için hazırlıklarını tamamladı. Atrenör Oleg Zag, Bulgaristan'da büyük bir başarıya imza atıp, kupayı alacaklarını söyledi. 
   
   Peterhansel zirveye çıktı    26. Dakar Rallisi'nin üçüncü etabı sonunda otomobilde genel klasman liderliğine Fransız sürücü Stephane Peterhansel yükseldi. İspanya'daki Castillon - Tanger etabını üçüncü sırada tamamlayan Mitsubishi sürücüsü, İspanyol Servia ve Belçikalı De Mevius'un önünde ilk sıraya oturdu. Nissan'ın rallici pilotu Colin McRae ise 7. durumda bulunuyor. Motosiklette de üst üste ikinci etabını kazanan Fransız Fretigne KTM birinciliğini korudu. 
   
   Reform sinyali    GSGM Mehmet Atalay, 2004 yılında sporda dev atılımların yapılacağını açıkladı. Atalay, "Yasa tasarıları Türk Sporu'nda kalkınma ve çağ atlamayı sağlayacak. 2003 yılı bizim için teşhis ve değerlendirme yılı oldu" yorumunu yaptı. 
   
   
   
   
</TEXT>
</DOC>
