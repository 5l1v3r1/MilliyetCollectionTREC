<DOC>
<DOCNO> 207330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo11.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Hasan Şaş sevinci... 
</HEADLINE>
<TEXT>

     Galatasaray, ligde ikinci yarı hazırlıklarını Florya Metin Oktay Tesisleri'nde yaptığı sabah antrenmanıyla sürdürdü. 
     Antrenör Müfit Erkasap yönetiminde gerçekleştirilen antrenmanın yaklaşık 45 dakikalık bölümü basın mensuplarına açık tutulurken, oyuncular, koşu ve kondisyon ağırlıklı istasyon çalışmaları yaptılar. Prates, Mülayim ve Daniel Tozser'in fitnes salonunda çalıştığı idmana, üst solunum yolları enfeksiyonu geçiren Tamas ise katılmadı. 
     Ayrıca, sağ dizindeki sakatlığı nedeniyle tedavisi süren ve Antalya'da sarı-kırmızılı takımın katılacağı Efes Cup Turnuvası'nda oynamasının şüpheli olduğu açıklanan Hasan, sabah çalışmasında koşulara başladı. Takımdan ayrı bir süre koşu yapan Hasan, daha sonra çalışmasına salonda devam etti. 
     Hazırlıklarını akşam basına kapalı antrenmanla sürdürecek sarı-kırmızılılar, yarın gerçekleştirilecek çift antrenmanın ardından cumartesi gününü izinli geçirecek. 
     Galatasaray, 11 Ocak Pazar günü sabah yapılacak antrenman sonrası Efes Cup Turnuvası'na katılmak için Antalya'ya gidecek. 
     Bu arada, yarınki sabah antrenmanı öncesi basın mensuplarıyla Florya Metin Oktay Tesisleri'nde kahvaltı yapacak olan Teknik Direktör Fatih Terim, öğleden sonra da basın toplantısı düzenleyecek. 
     
</TEXT>
</DOC>
