<DOC>
<DOCNO> 243992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo08.html </URL>
<DATE> 2004/05/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kaynar Asıl meselemiz camiamızı birlik içinde adaletle kucaklamaktır 
</HEADLINE>
<TEXT>

     Beşiktaş Kulübü'nde olağanüstü genel kurul toplantısı başlarken başkan adaylarından Erol Kaynar, asıl meselelerin camiayı birlik içinde adaletle kucaklamak olduğunu, diğer sorunları ve projeleri bunla birlikte çözebileceklerini savundu. 
     Abdi İpekçi Spor Salonu'nda gerçekleştirilen kongrede üyelere yönelik konuşan Erol Kaynar, camiayı tek yürek ve tek vücut halinde getirmeyi amaçladıklarını belirterek, ''Bu benim öncelikli projemdir. Bölünmüşlüğümüzün verdiği cesaretle Beşiktaş yokmuş gibi pazarlıklar yapılmakta. Bu gururumuzu incitmekte, canımızı acıtmaktadır. Onun için her zamankiden daha fazla birlik ve beraberliğe ihtiyacımız var. Kimsenin şüphesi olmasın bunu sağladığımızda diğer sorunların üstesinden geliriz'' dedi. 
     Kaynar, yöneticilik yapmanın kolay olmadığını ve dünyanın en şerefli görevlerinden biri olduğunu vurgulayarak, şöyle konuştu 
     ''Hele hele söz konusu Beşiktaş ise bu şeref daha da artmakta. Ben ve arkadaşlarım bunun bilinciyle göreve talip olduk. Biz sizlere neler yapabileceğimizi uzun uzun anlattık. Aslında Fulya, Akatlar ve BJK İnönü Stadı projelerini yeterince anlattık. Altyapı akademisini, futbol koordinatörlüğünü anlattık durduk. Şampiyonluk düşüncemizi anlatmaya gerek yok zaten biliyorsunuz. Transfer için gereken yapılıyor ve yapılacak. Birbirinden değerli 3 başkan adayı arkadaşıma başarılar diliyorum.'' 
     
</TEXT>
</DOC>
