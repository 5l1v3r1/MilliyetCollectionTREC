<DOC>
<DOCNO> 205118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko08.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, 90.2 trilyon liralık ödemeye itiraz etti... 
</HEADLINE>
<TEXT>

     Turkcell, Telekomünikasyon Kurumu'nun şirketten tahsil edilmesini istediği 90.2 trilyon liralık tutara karşılık hukuki yola başvuracağını bildirdi. Turkcell İletişim Hizmetleri A.Ş'den Borsa'ya gönderilen açıklamada, 2813 sayılı Telsiz Kanunu'na göre telsiz kullanım ücretinin tahakkuk etmesi için abone tarafından cep telefonunun kullanılması gerektiği halde, görüşmeye kapatılan aboneler üzerinden de telsiz kullanım ücreti ödenmesi gerektiği bahsiyle, Telekomünikasyon Kurumu tarafından şirket aleyhine 16.005.255.121.000 lira kullanım ücreti ve 10.761.805.780.000 lira faiz tutarı olmak üzere toplam 26.767.060.901.000 lira tahsiline karar verildiği kaydedildi. 
     Telekomünikasyon Kurumu'nun ayrıca şirkete 63.461.636.080.000 lira idari para cezası kesme kararı aldığının bildirildiği belirtilen açıklamada, şöyle denildi 
     ''Farklı yorum ve değerlendirmeler sonucu hesaplanan kullanım ve ceza bedelleri haksız olup, ölçülülük ilkesine de tamamen aykırıdır. 
     Telekomünikasyon Kurumu tarafından son derece adaletsizce şirketimizden tahsil edilmesi istenen toplam 90.228.696.981.000 lira tutar ile ilgili olarak şirketimiz her türlü hukuki yola başvuracaktır.'' 
     
</TEXT>
</DOC>
