<DOC>
<DOCNO> 249079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur16.html </URL>
<DATE> 2004/06/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Taksiciye gasp 
</HEADLINE>
<TEXT>

     Eskişehir'de kimliği belirlenemeyen bir kişi, müşteri olarak bindiği taksinin şoförünü bıçaklayıp para ve cep telefonunu gasp etti. 
     Alınan bilgiye göre, Fevzi Oktayer 55 idaresindeki 26 T 07 plakalı taksiye Ömerağa Mahallesi'ndeki Kent Taksi durağından 25 yaşlarında bir kişi müşteri olarak bindi. Müşteri, Aşağı Söğütönü Köyü Yunusköy villaları mevkiine geldiğinde, sürücü Oktayer'den aracı durdurmasını istedi. 
     Saldırgan cebinden çıkardığı bıçakla sürücü Fevzi Oktayer'i bıçaklayıp etkisiz hale getirdi. 
     Daha sonra Fevzi Oktayer'i iple bağlayan ve 130 milyon lira, 200 dolar ile cep telefonunu alıp otomobilin direksiyonuna geçen saldırgan, Bilecik'in Söğüt İlçesi'ne bağlı Oluklu Köyü yakınlarında aracın çamura batması üzerine yaya olarak kaçtı. 
     Yaralı Fevzi Oktayer, devriye güvenlik kuvvetleri tarafından otomobilin içinde baygın halde bulundu. Oktayer, jandarma tarafından Eskişehir Devlet Hastanesi'ne kaldırıldı. 
     Olayla ilgili soruşturma sürdürülüyor. 
     
</TEXT>
</DOC>
