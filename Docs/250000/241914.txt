<DOC>
<DOCNO> 241914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun22.html </URL>
<DATE> 2004/05/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İsrail'in, evleri yıkması ''Tahribat UNRWA'nın kapasitesini aşıyor'' 
</HEADLINE>
<TEXT>

     Birleşmiş Milletler Filistinlilere Yardım Kuruluşu'nun UNRWA Başkanı Peter Hansen, İsrail'in Gazze Şeridi'nin güneyindeki Refah kentinde düzenlediği operasyonda yıktığı evlerin yeniden inşasının UNRWA'nın kapasitesini aştığını söyledi. 
     Hansen, Refah mülteci kampında yaptığı incelemede, durumun çok üzüntü verici olduğunu belirterek, ''İnsanlar, bizden geçici bir çatı ve öncelikli ihtiyaçlarını karşılamamızı istiyorlar, ancak onlara çok şey vaat edemiyorum, çünkü tahribat bizim imar kapasitemizi aşıyor'' dedi. 
     Refah'ta 25 cesedin gömülmesi gerektiğini, ancak ölenlerin yakınlarının İsrail ordusu tarafından Telal Sultan mahallesinde durdurulduğunu belirten Hansen, bu kişilerin, yakınlarının cenaze törenine katılmalarına izin verilmesi için İsrail ordusuna çağrıda bulundu. 
     Evleri enkaz haline gelmiş Filistinlilerle de görüşen Hansen, bölgedeki durumun, İsrail'in 2002 yılının mart ve nisan aylarında Batı Şeria'nın Cenin kentinde başlattığı operasyondan sonraki duruma benzediğini söyledi. 
     BM yetkililerine göre, 2000 yılında başlayan ikinci intifadadan beri İsrail, Refah'ta 2000 civarında evi yıktı, 11000'den fazla kişi bu yüzden evsiz kaldı. 
     Filistinli bir insan hakları kuruluşu, geçen hafta İsrail ordusunun iki gün içinde 100'den fazla evi yıktığını açıklamıştı. 
     
</TEXT>
</DOC>
