<DOC>
<DOCNO> 243449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/siyaset/axsiy02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li muhalifler 'başkan'da anlaşmadı 
</HEADLINE>
<TEXT>


Olağanüstü kurultayı toplamak için harekete geçen CHP'li muhalifler, genel başkan adayı olarak bir isimde birleşemedi 

EZELHAN ÜSTÜNKAYA Ankara 


CHP'nin, olağanüstü kurultayı toplayabilmek için birlikte hareket etme kararı alan 30 milletvekili ve parlamento dışı eski parti yöneticilerinden oluşan muhalif kanatta genel başkan adayı anlaşmazlığı yaşanıyor. Adayın CHP Grubu'ndan çıkmasını istemelerine rağmen muhalif milletvekilleri henüz aday belirleyemezken, parlamento dışı muhalefeti oluşturan isimlerin de liderlik iddiasında olması sıkıntı yarattı. 
İşbirliğini dün basın toplantısıyla resmileştiren muhaliflerin dün akşama kadar süren toplantısına, eski genel sekreterler Ertuğrul Günay ve Adnan Keskin, son kurultayda Baykal'a karşı aday olan Bedri Baykam ile Erol Tuncer, eski DİSK Genel Başkanı Rıdvan Budak, eski Gaziantep Büyükşehir Belediye Başkanı Celal Doğan, eski Antalya Büyükşehir Belediye Başkanı Bekir Kumbul katıldı. Eski Genel Başkan Altan Öymen'in destek verdiği toplantıda, Baykal'ın önceki günkü tartışmalı CHP Grubu'nda yaptığı ihraç uyarısına rağmen olağanüstü kurultay için gereken imzayı toplama girişiminden vazgeçmeme kararı alındı. 

Deklarasyoncular bölündü 
Ancak ihraç uyarısı, deklarasyoncuları böldü. Deklarasyona imza atan milletvekillerinden Muharrem İnce, Yakup Kepenek, Kemal Kılıçdaroğlu, Feridun Ayvazoğlu, Hakkı Ülkü, Mustafa Gazalcı ve Hasan Güyüldar, çeşitli gerekçelerle muhaliflerin toplantısına katılmadı. CHP Grubu'nun sonunda yapılan oylamadan olağanüstü kurultayın toplanmasına gerek olmadığı yönünde karar çıkması da muhalifler tarafından "Baykal'ın oyunu" şeklinde değerlendirildi. Muhalifler, parti yönetiminin ihraç için bahane aradığını, söz konusu kararı "grubun bağlayıcı kararı" varsayıp, muhalif milletvekillerini buna dayanarak partiden ihraç edebileceğini vurguladı. Muhaliflere, "CHP'yi kurultaylar partisi olmaktan kurtarmak için çok uğraştım. Ben olmasaydım, şimdi milletvekili olamazdınız" diye tepki gösteren Baykal, Türk Parlamenterler Birliği heyetini kabulünde, toplantıyı, "Uyarımı yaptım" diye değerlendirerek ihraç sinyalini yineledi. Bu arada, Mardin Milletvekili Muharrem Doğan, CHP'den istifa dilekçesini TBMM Başkanlığı'na verdi. 


</TEXT>
</DOC>
