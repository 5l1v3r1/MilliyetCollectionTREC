<DOC>
<DOCNO> 238918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/ekonomi/aeko.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla ve IMF tamam, YÖK tasarısında ısrara devam 
</HEADLINE>
<TEXT>


'Yüksek faiz dışı fazla uygulaması ve IMF'yle ilişkilerin sürdürülmesi' mesajı veren hükümet, YÖK tasarısı konusunda ise geri adım atmayacağı izlenimini verdi 

AHMET ERHAN ÇELİK Ankara 

Hükümet, dün Bakanlar Kurulu'nda sunum yapan Merkez Bankası'nın uyarıları doğrultusunda yüksek faiz dışı fazlanın sürdürüleceği sinyalini verdi. Böylece, Başbakan Recep Tayyip Erdoğan'ın 5 Mayıs'taki Türkiye İktisat Kongresi'nin açılışında 'IMF ile mutabakat arayarak yüzde 6.5'lik faiz dışı fazlayı aşağı çekme' niyetini ifade etmesinin ardından başlayan tartışma da kapandı. 
Bakanlar Kurulu öncesinde Başbakan Yardımcısı Abdüllatif Şener, Maliye Bakanı Kemal Unakıtan ve Devlet Bakanı Ali Babacan 45 dakika süren bir görüşme yaptı. Babacan önceki gece de Hazine Müsteşarlığı'nda, bürokratlarla bir araya geldi. Toplantıdan çıkan sonuçlar Devlet Bakanı Ali Babacan ve Merkez Bankası Başkanı Süreyya Serdengeçti'nin Bakanlar Kurulu'na yaptığı sunumun çerçevesini oluşturdu. Babacan ve Serdengeçti bakanlara şu tespitleri aktardı 
Milli hasılaya oranla yüzde 6.5 oranındaki faiz dışı fazla hedefinin 2005'te de korunacağı net biçimde hükümet tarafından açıklanmalı. Zikzak çizen açıklamalar piyasaları tedirgin ediyor.IMF ilişkisinin 2005'ten sonra da devam edeceğinin 'gecikerek açıklanması' piyasa oyuncuları şüpheye sevketti. Kur ve faizdeki artışın bir bölümü bu gecikmeden kaynaklanıyor. 

'Piyasaların kimyası bozuldu' 
Faiz ve kurdaki yükseliş 'yüksek cari açıktan değil ABD Merkez Bankası'nın faiz artırımına gideceği beklentisinden' ve 'piyasaların kimyasının bozulmasından' kaynaklandı. 
Bakanlar Kurulu'nun ardından açıklama yapan Hükümet Sözcüsü Cemil Çiçek, şöyle dedi "Hükümetimiz mali disiplin konusundaki kararlılığını sürdürecektir. Bu sene de faiz dışı fazla hedefimiz yüzde 6.5 tutturulacaktır. Önümüzdeki yıllarda da kamu borç stokunun düşmeye devam etmesini sağlayabilirsek, yüksek faiz dışı fazla uygulamasına devam edilecektir. IMF ile 2005 ve sonrası döneme ilişkin çalışmalar güven ortamını daha da güçlendirecek bir formatta devam ettirilecektir." 
Hükümet, üniversite sınavında imam hatip liselerinin önünü açacak olan yasa tasarında ise geri adım atılmayacağı sinyalini verdi. Çiçek bu konuda, "Kararı verecek olan Meclis'tir. Meclis'in iradesine herkesin saygı duyması gerekir" dedi. 


</TEXT>
</DOC>
