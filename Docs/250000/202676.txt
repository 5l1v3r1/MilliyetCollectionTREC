<DOC>
<DOCNO> 202676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun04.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bomba patladı 22 ölü 
</HEADLINE>
<TEXT>

     Irak'ın başkenti Bağdat'ta yola yerleştirilen bombanın patlaması sonucu 22 kişinin öldüğü bildirildi. 
     Irak İçişleri Bakan Yardımcısı Ahmed Kadim İbrahim, Bağdat'ın El Bayaa bölgesinde meydana gelen olayda, bomba yüklü bir kamyonun küçük bir otobüse çarptığını söyledi. 
     İbrahim, olayda en az 10 kişinin öldüğünü söylerken, polis yetkilileri, ölü sayısının 22'ye yükseldiğini bildirdi. 
     Polis, bombanın benzin taşıyan bir kamyonun yanında patlaması üzerine çıkan yangında bir minibüsün alev aldığını kaydetti. Patlamada birkaç kişinin de yaralandığı kaydedildi. 
     
     Saddam yanlıları mı 

     Irak'ın başkenti Bağdat'ta düzenlenen ve 22 kişinin ölümüne yol açan bombalı saldırıdan, Saddam Hüseyin yanlıları sorumlu tutuldu. 
     Irak İçişleri Bakan Yardımcısı Ahmed Kadim İbrahim, Saddam yanlılarını suçlayarak, ''Geçmişte kahraman olarak gördükleri korkak liderin öcünü almaya çalışıyorlar'' dedi. 
     İbrahim, saldırıda en az 10 kişinin öldüğünü söylerken, patlamanın olduğu El Bayaa bölgesindeki bir polis memuru, 22 kişinin öldüğünü belirtmişti. 
     Bomba yüklü bir kamyonun küçük bir otobüse çarptığı ve ölenler arasında otobüs içindeki 18 yolcunun bulunduğu belirtilmişti. 
     Öte yandan Associated Press'in haberinde, El Yarmuk civarındaki bir tren istasyonunda da patlama olduğu belirtildi. Haberde ayrıntılı bilgi verilmedi. 
     
</TEXT>
</DOC>
