<DOC>
<DOCNO> 236232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy30.html </URL>
<DATE> 2004/04/30/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Gül "Afganistan'a asker göndermemiz söz konusu değil" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs konusunda yapıcı ve şeffaf politikaları devam ettirmek istediklerini söyledi. 
     Gül, CNN Türk Televizyonu'nda, Taha Akyol'un sorularını yanıtladı. 
     Kıbrıs konusunda ilgili devletler ve kurumlar nezdinde çalışmalar yaptıklarını ABD ve İngiltere'nin destek verdiklerini, büyük gayret sarf ettiklerini anlatan Gül, ''Yine bu ülkelerin desteğine ihtiyacımız var. Bizden yana olsunlar diye değil, haklı olan ortaya çıksın diye'' şeklinde konuştu. 
     Abdullah Gül, Kıbrıs konusunda artık yeni bir döneme girildiğini belirterek, bundan sonra yapılması gerekenin, KKTC'nin önce ticari tecritten, daha sonra da siyasi izolasyondan kurtulmasına çalışmak olduğunu söyledi. 
     KKTC'nin mallarının rahatlıkla dışarıya satılması ve yabancı uçakların, turistlerin KKTC'ye gelebilmesi gerektiğini kaydeden Gül, ''Bunları söylüyorlar ama somut bir şekilde ortaya çıkmadan, yerimizde oturamayız. Bu, bizim birinci hedefimiz'' dedi. 
     Olumlu bir beklenti içinde olduğunu, ancak hiçbir şeyi garanti edemeyeceğini bildiren Bakan Gül, ''Bunlar bir anda olmuyor, çalışılması lazım'' dedi. Yapıcı, şeffaf, problemleri çözmeye yönelik politikalarını devam ettirmek istediklerini belirten Gül, ''Bu politikalarımızın devamı için, yaptıklarımızın karşılıksız kalmaması gerek'' diye konuştu. 
     KKTC milletvekillerinin, Avrupa Konseyi Parlamenterler Meclisi'nde oturumlara katılmalarını sağlayacak raporun görüşüldüğü oturumda oylamaya Azeri vekillerin katılmamalarının hatırlatılarak, bu konuda Bakü nezdinde bir girişimin olup olmadığının sorulması üzerine Abdullah Gül, ''Arkadaşlarımız, Bakü'ye, konuyla ilgili üzüntülerini bildirdiler'' dedi. 
     
     "Rumları, diğerleri gibi muhatap alacağız" 
     Rusya'nın Kıbrıs'la ilgili tutumu konusunda da Abdullah Gül, Rusya ile son zamanlarda ekonomik ve siyasi ilişkilerin ilerlediğini, Kıbrıs'la ilgili olarak ilk defa Rusya'nın bilgilendirildiğini belirterek, ''Dolayısıyla onları da bilgilendiriyoruz ve doğru olanı yapmalarını istiyoruz'' dedi. 
     Rumların, ''Rum Cumhuriyeti'' olarak Türkiye'de büyükelçilik açmak istemeleri halinde Türkiye'nin tavrının ne olacağı, onları muhatap alıp almayacağı konusundaki soru üzerine de Gül, bakanlar toplantısında, komisyonda ve diğer toplantılarda Rumları, diğer üye ülkeler gibi muhatap alacaklarını söyledi. 
     ''Rumlar, Aralık ayında Türkiye'nin üyeliğini engelleyici bir tavır içine girerler mi '' sorusu üzerine de Gül, buna güçlerinin yetmeyeceğini ve izin verilmeyeceğini söyledi. 
     
     AB - Türkiye ilişkileri 
     Dışişleri Bakanı Abdullah Gül, AB-Türkiye ilişkileri ve Fransa Cumhurbaşkanı Jacques Chirac'ın bu konudaki tutumuyla ilgili soru üzerine de Avrupa içinde farklılıklar olduğunu, Almanya Başbakanı Gerhard Schröder'in bu konuda lokomotif olacaklarını ilan ettiğini, Fransa'nın ise bu konuda daha ağır, daha düşünerek adım attığını bildiklerini söyledi. 
     Fransa'nın, ''kendini aleni ortaya koyan, önde görünen bir ülke olmadığını'' bildiklerini belirten Gül, Chirac'ın, Türkiye'nin üyeliğinin 10-15 yıl alacak olduğunu düşündüğünü hatırlatarak ''10-15 yıl doğru aslında'' dedi. Müzakereye başlama konusunda ise Fransa'nın 'evet'' dediğini belirten Gül, ''Dolayısıyla Fransız imajıyla bu konuşmayı yan yana koyarsak, bu pozitiftir'' diye konuştu. 
     Abdullah Gül, Fransa'nın önemli gazetelerinde son haftalarda Türkiye'ye inanılmaz destek veren makaleler çıktığını belirterek, bunların kendiliğinden olmadığını, Fransız kamuoyunun Türkiye'ye bakışının değiştiğini söyledi. AB kriterleri ve bunların uygulanması konusunda da Gül, '' Hiçbir zaman yüzde 100 her şey en iyi olacak diye bir şey yok, ancak iyileşme devam edecek'' dedi. 
     Başbakan Recep Tayyip Erdoğan'ın, ''Türkiye'ye tarih verilmezse ilişkilerin rayından çıkacağını'' söylediğinin hatırlatılması üzerine Gül, ''Biz üzerimize düşeni yapıp, bu konuda kendimiz ikna olduktan sonra, karşı tarafın, inandırıcılığı olmayan bir sebeple ertelemesi halinde, kaybeden AB olacaktır. Bu, çok büyük kayıplar getirir ama biz yolumuza devam ederiz'' şeklinde konuştu. 
     Dışişleri Bakanı Gül, ABD'nin Irak için asker istemesi halinde ne olacağının sorulması üzerine, daha önce teklif yapıldığını, kıymete geçmediğini, ancak şimdiden sonra böyle bir şeye gerek görmediklerini söyledi. 
     Gül, Afganistan'a asker gönderme konusundaysa, ''asker göndermemiz söz konusu değil, böyle bir talep olmadı'' dedi. 
     
</TEXT>
</DOC>
