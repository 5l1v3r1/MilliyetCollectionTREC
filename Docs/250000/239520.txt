<DOC>
<DOCNO> 239520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas05.html </URL>
<DATE> 2004/05/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
''Amerikan Rüyası'' hangi ABD şehrinde hızlı gerçekleşir 
</HEADLINE>
<TEXT>

     Bülent Keneş 
ABD'de zengin olma hayalleri kuranlara rehberlik etmek üzere, Forbes dergisi tarafından hangi Amerikan şehrinde bu hayalin daha hızlı mümkün olabileceğine dair bir liste yayınlandı. 
     Forbes dergisinin araştırmasına göre, ABD'de iş yapmak isteyenler Wisconsin eyaletindeki Madison'ı, zengin olmak isteyenler ise Kaliforniya eyaletindeki Palo Alto şehrini tercih etmeli. 
     ABD'nin herhangi bir yerinde zengin olmanın hala son derece mümkün olduğunu belirten Forbes, ancak bazı yerlerde zengin olmanın çok daha kolay ve hızlı olduğunu kaydediyor. Bu yüzden de pek çok kişinin ya Manhattan'a ya da Palo Alto gibi yerlere taşınmayı tercih ettiğine dikkat çekiyor. 
     Bu şehirlerin cazibesinin yaşam kalitesi ya da ucuzluğundan kaynaklanmadığını belirten dergi, yazılım alanında veya alkolsüz içecek alanında yatırım yapmayı düşünen bir işadamının paranın en çok bulunduğu yeri tercih etmesinin son derece doğal olduğunu kaydediyor. 
     Zengin olunabilecek en iyi yerleri seçebilmek için, yerel sermaye gruplarının gerçekleştirdiği yatırım sayısı, bölgedeki aktif sermaye grubu, işgücünün eğitim seviyesi, önde gelen bir üniversiteye ya da araştırma merkezine yakınlık ve bölgedeki yerel milyarder sayısı gibi kriterlere bakan dergi, paranın izini takip etmek suretiyle listesindeki şehirlerin sayısını daha başlangıçta 42'ye düşürmüş. Bu şehirler arasında yaptığı elemeyle de zengin olmaya en uygun 10 ABD şehri tespit edilmiş. 

Bu şehirler ve sıralamaları şöyle 

1-Menlo Park Palo Alto, Kaliforniya 
2-San Francisco 
3-Waltham, Massachusets 
4-Boston Cambridge, Massachusets 
5-Redwood City, Kaliforniya 
6-New York 
7-Lexington Massachusets 
8-Cupertino, Kaliforniya 
9-Princeton, New Jersey 
10-Wellesley, Massachusets 

Forbes dergisi ayrıca, gelir ve istihdam artışı, iş yapma konusundaki düşük maliyet, mevcut işçi havuzu, yaşam kalitesi, biyoteknoloji konusunda faaliyet gösteren şirketlere yardımcı olan bir üniversitenin varlığı ve benzeri kriterlere göre şehirlere derece vererek, 2004 yılında ABD'de ''İş Yapılabilecek En İyi Yerleri'' de tespit etti. 

Bu şehirlerden ilk 10 sırada yer alanlar şunlar 

1-Madison, Wisconsin 
2-Raleigh-Durham 
3-Austin, Texas 
4-Washington D.C, Virginia 
5-Atlanta 
6-Provo, Utah 
7-Boise, Idaho 
8-Huntsville, Alabama 
9-Lexington 
10- Richmond 

     
</TEXT>
</DOC>
