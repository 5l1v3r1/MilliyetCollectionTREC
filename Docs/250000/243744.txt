<DOC>
<DOCNO> 243744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/spo15.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Peugeot'ta ihraç 
DÜNYA Ralli Şampiyonası'nda Güney Kıbrıs Rallisi'nin klasmanı değişti. Peugeot 307'lerin su pompasının kurallara aykırı olduğunu tespit eden FIA, ralliyi kazanan Marcus Gronholm ile 5. bitiren Harri Rovanpera'nın derecelerini iptal etti. Böylece birinciliğe oturan Citroen'den Sebastien Loeb, genel klasmanda da zirveye çıktı. 

Tayfun ayrıldı 
İSPANYA'NIN Espanyol kulübü, Tayfun Korkut'un sözleşmesini feshetti. Daha önce hocası Luis Fernandez ile tartışan Tayfun uzun süredir takımdan ayrı çalışıyordu. Tayfun'un, Almanya'da bir kulüp ile görüşme yaptığı bildirildi. 

Erhan, Konya'da 
KONYASPOR, son olarak Ankaragücü'nde forma giyen Erhan Albayrak ile iki yıllık sözleşme imzaladı. Daha önce Fenerbahçe macerası kötü biten tecrübeli oyuncu, "Burada güzel günler bizleri bekliyor" diye konuştu. 

Sevince dikkat 
FIFA'NIN, 1 Temmuz'dan itibaren geçerli olacak yeni değişikliklerine göre gol sevinci sırasında formasını çıkaran oyuncu yine sarı kartla cezalandırılacak. Altın ve gümüş gol kaldırılırken, maçların deplasmanda atılan gol, ek süre ve penaltılarla sonuçlanması kararlaştırıldı. 

Bayanlara görev 
MHK, Inter Toto maçlarında görev alan üç hakemin yardımcıları arasına birer bayan hakem koyarak, bir ilke imza attı. Buna göre Mustafa Çulcu'ya Kadriye Gökçek, Bülent Demirlek'e Seçil Demirel, Selçuk Dereli'ye de yardımcı hakem olarak Neslihan Bayraktar eşlik edecek. 

</TEXT>
</DOC>
