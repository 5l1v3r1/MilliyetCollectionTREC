<DOC>
<DOCNO> 232380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur24.html </URL>
<DATE> 2004/04/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Siverek'te mahalle sakinleri üstgeçit yapılmamasına tepki gösterdi 
</HEADLINE>
<TEXT>

     Siverek'teki Şirinkuyu Kavşağı'nda ilköğretim okulu birinci sınıf öğrencisi Hanım Erçek'in ölümünün ardından, mahalle sakinleri kavşağa üstgeçit ya da altgeçit inşa edilmemesine tepki gösterdi. 
     Şanlıurfa'dan Diyarbakır'a giden tankerin, Şirinkuyu Kavşağı'nda yolun karşısına geçmek isteyen Hanım Erçek'in ölümüne neden olmasının ardından vatandaşlar, 1996 yılında hizmete açılan Şanlıurfa-Diyarbakır Karayolu'nun Şirinkuyu Kavşağı'nda üstgeçit ya da altgeçit inşa edilmesini istiyor. 
     Tankerin Hanım Erçek'e çarptığı yerde AA muhabirine konuşan mahalle sakinlerinden Osman Demir, mahallenin içinden geçen transit karayolunu, özellikle mahallede okul olmadığı için çocukların kullandığını belirterek, daha önce defalarca başvuru yapmalarına karşın, üst ya da altgeçidin yapılmadığını dile getirdi. 
     Demir, babasını da 3 yıl önce aynı otoyolunda meydana gelen trafik kazasında kaybettiğini anlatarak, ''Babamın ölümünden sonra yolda önlem alınması için imza kampanyası başlattım ve 7 bin imza topladım ama hiçbir önlem alınmadı ve maalesef babamdan sonra ölümler devam etti'' dedi. 
     Demir, son çare olarak Başbakan Recep Tayyip Erdoğan'a mektup yazıp durumu bildireceklerini söyledi. 
     
</TEXT>
</DOC>
