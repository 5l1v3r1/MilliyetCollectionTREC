<DOC>
<DOCNO> 207551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo04.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Kallon'a 8, Kaddafi'ye 3 ay men cezası .. 
</HEADLINE>
<TEXT>

     İtalya Birinci Ligi Serie A 'da, kan örneklerinde nandrolone maddesine rastlanmasının ardından doping suçlamasıyla haklarında soruşturma açılmış olan oyunculardan Muhammed Kallon ve Saadi Kaddafi'nin cezaları belirlendi. 
     İtalya Futbol Federasyonu Disiplin Kurulu'nun bu akşam açıkladığı karara göre, FC İnter'in oyuncusu Kallon'a 8 ay, AC Perugialı Saadi Kaddafi'ye ise 3 ay resmi müsabakalardan men cezası verildi. 
     Kallon'dan 27 Eylül 2003 tarihinde yapılan Udinese-FC Inter maçı sırasında, yedek kulübesindeki Saadi Kaddafi'den ise 5 Ekim 2003'te oynanan AC Perugia-Reggina karşılaşması esnasında alınan kan örneklerinde nandrolone maddesine rastlanmıştı. 
     Doping vakasının ortaya çıkmasının ardından, ihtiyati tedbir yoluna başvurularak, her iki oyuncunun da maçlarda forma giymeleri yasaklanmıştı. 
     İtalya Milli Olimpiyat Komitesi'ne CONI bağlı Dopingle Mücadele Savcılığı, geçen Aralık ayında kulüplerin yaptığı itirazların inandırıcı bulunmadığını açıklamıştı. 
     Dopingle Mücadele Savcılığı, İtalya Futbol Federasyonu Disiplin Kurulu'na, her iki oyuncu için de 4'er yıl ceza isteminde bulunmuştu. 
     
</TEXT>
</DOC>
