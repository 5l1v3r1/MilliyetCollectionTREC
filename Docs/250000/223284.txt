<DOC>
<DOCNO> 223284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/guncel/agun.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dişçi Yasef Yahya'yı öldürdüğünü itiraf eden Adem Çetinkaya, cinayeti anlattı 
</HEADLINE>
<TEXT>
   'Yumrukla düşürdüm, kafasına ateş ettim...' 
   Dişçi Yasef Yahya'nın muayenehanesinde arkadaşlarıyla birkaç kez keşif yaptıklarını söyleyen Çetinkaya, sözlerini şöyle sürdürdü "Beni muayene ederken arkasını döndü, yumruk atıp yere düşürdüm. Kafasından vurduktan sonra 2 arkadaşımla el ve ayaklarını bağladık" 
      SERHAT ÜNAL GÖKHAN KARAKAŞ 
   
   Diş hekimi Yasef Yahya'yı Musevi olduğu için öldürdüğünü söyleyen zanlı Adem Çetinkaya, polisteki ifadesinde cinayeti nasıl gerçekleştirdiklerini de anlattı. Önce muayenehanenin eylem için uygun olup olmadığını araştırdıklarını belirten Çetinkaya, sözlerini şöyle sürdürdü "İki arkadaşım birkaç kez hasta gibi Yahya'nın muayenehanesine giderek keşif yaptı. Son olarak üç kişi muayenehaneye gittik. Yahya'ya dişimde problem olduğunu ve tedavi ettirmek istediğimi söyledim. Yanımdaki arkadaşlarım bekleme odasında otururken ben de dişçi koltuğuna geçtim. 3 - 5 dakikada gibi kısa sürede dişimi kontrol etti. Elindeki aleti masaya koymak için döndüğü sırada sırtına bir yumruk vurarak yere yıktım. Tabancamı çekip bir el kafasına ateş ettim. Bu sırada yanıma gelen diğer iki arkadaşımla olaya değişik bir görüntü vermek için el ve ayaklarını bağladık. Tek başıma öldürdüm ve bu eylem için kimseden talimat almadım." 
   
      Canlı bomba iyileşiyor 
   Öte yandan verdiği bilgilerle örgütün önemli isimlerinin yakalanmasına neden olan canlı bomba Engin Vural'ın güvenlik nedeniyle Sağmalcılar Cezaevi'nin içindeki hastaneye naklinin yapılması için polisin savcıyla görüştüğü, bu konuda talimat beklendiği öğrenildi. Kartal Dr. Lütfi Kırdar Eğitim ve Araştırma Hastanesi'nde tedavisi süren Vural, şu anda tek başına bir odada tutuluyor. Tıraş edilen, sulu yiyecekler yemeye başlayan ve konuşan Vural'ın, patlamanın etkisiyle karın boşluğunun tamamen tahrip olduğu, bağırsaklarına ilave yapılarak dikildiği, karın derisi tamamen yok olan bölgeye yapay bir madde konulduğu kaydedildi. Toplam 16 ünite kan verilen Vural'ın, daha sonra plastik cerrahi uzmanlarına gösterileceği açıklandı. 
   Yine Kartal Dr. Lütfi Kırdar Eğitim ve Araştırma Hastanesi'nde tedavisi süren yaralılardan doktor Bilgehan Bilge'nin yoğun bakımdan çıktığı, yakında taburcu edileceği öğrenildi. 
   Güvenlik görevlisi Mehmet Lamba'nın ise boynundan giren kurşun nedeniyle hayati tehlikesi devam ediyor. 
   
   
   
</TEXT>
</DOC>
