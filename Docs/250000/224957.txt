<DOC>
<DOCNO> 224957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas20.html </URL>
<DATE> 2004/03/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sigara yaşlılarda beyin fonksiyonlarının azalmasını hızlandırıyor... 
</HEADLINE>
<TEXT>

     Sigaranın, yaşlılarda beyin fonksiyonlarının azalmasını hızlandırdığı belirtildi. 
     Hollanda'nın Rotterdam kentindeki Erasmus Tıp Merkezi'nde yapılan araştırmaya göre, sigara, yaşlılığa bağlı beyin fonksiyonlarının azalma hızını 5 kat artırıyor. Bilim adamları, beyin fonksiyonlarındaki azalma hızının, sigarayı bırakmakla da belirgin ölçüde düştüğünü kaydettiler. 
     Neurology dergisinde yayımlanan haberde, bu araştırma sonucunun, nikotinin beyne olumlu etki yapabileceği yönündeki araştırmalarla çeliştiği belirtildi. 
     Danimarka, Fransa, Hollanda ve Britanya'da yaşayan 65 yaşın üzerinde 9209 kişiyi düzenli aralıklarla testlerden geçiren bilim adamları, sigara içmeyen kişilerin başarısının yılda ortalama 0,03 puan düştüğünü, sigara içen kişilerin ise her yıl ortalama 0,16 puan daha kötü sonuç aldığını saptadılar. Bilim adamları, sigarayı bırakanların yıllık başarısının ortalama 0,06 puan düştüğünü kaydettiler. 
     Araştırma başkanı Alewjin Ott, BBC'ye yaptığı açıklamada, sürekli nikotin kullanımının arteroskleroz damar sertliği ve yüksek tansiyona neden olduğunu belirterek, bu ve sigaraya bağlı başka etkenlerin inme ve beynin bazı küçük bölgelerinin zarar görme riskini artırdığını söyledi. 
     Ott, beyin fonksiyonlarındaki azalmanın, sigara miktarı ve içme süresiyle doğru orantılı olduğunu ifade etti. 
     
</TEXT>
</DOC>
