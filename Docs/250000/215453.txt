<DOC>
<DOCNO> 215453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun33.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı Fischer, İsrail'de... 
</HEADLINE>
<TEXT>

     Almanya Dışişleri Bakanı Joschka Fischer, Tel Aviv'in kuzeyindeki Herzliya'da, ''Genişlemiş Avrupa ile İsrail arasındaki ilişkiler'' konulu toplantıya katıldı. 
     Toplantıda konuşan Fischer, Avrupa adına İsrail hükümetinden, Batı Şeria'da İsrail tarafından inşa edilmekte olan güvenlik duvarının geçtiği hattın somut olarak değiştirilmesini istedi ve ''İsrail hükümetinin, hattın güzergahını değiştirme kararı alacağını umuyoruz'' dedi. 
     Avrupa'nın bu tartışmalı duvara değil, daha ziyade geçtiği güzergaha karşı olduğunun altını çizen Fischer, ''Her hükümetin terörizmle mücadele etmeye hakkı vardır ve terörizmle mücadele etmelidir de. Bunu tartışmaya açmıyoruz ancak duvarın geçtiği hattı eleştiriyoruz'' diye konuştu. 
     Avrupa'nın bu sorunun Lahey Adalet Divanı'nda tartışılmaması gerektiğinden yana tavır aldığını da hatırlatan Fischer, bir soru üzerine, Filistin Lideri Yaser Arafat'ın İsrail'in istediği gibi ''oyun dışı'' bırakılmaması gerektiğini söyledi ve ''Çünkü Filistinliler onu oyun dışı bırakmıyor ve kim tarafından idare edileceklerine karar vermek de Filistinlilere düşer'' dedi. 
     Toplantıda söz alan İsrail Dışişleri Bakanı Silvan Şalom da Avrupa'nın İsrail'e yönelik daha dengeli bir tavır takınması kaydıyla, İsrail ile Arap ülkeleri ve Filistinler arasındaki boşluğu doldurmada kilit rol oynayabileceğini kaydetti. 
     Almanya'nın başkenti Berlin'de Cumhurbaşkanı Johannes Rau ile görüşen Filistin Başbakanı Ahmed Kurey, Filistin halkının, İsrail'in ''vahşi uygulamalarına'' maruz kaldığını belirtmiş ve İsrail'in güvenlik duvarını kurmayı sürdürmesi durumunda Filistin devleti için yer kalmayacağını ifade etmişti. 
     
</TEXT>
</DOC>
