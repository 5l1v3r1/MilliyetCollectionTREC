<DOC>
<DOCNO> 238651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur14.html </URL>
<DATE> 2004/05/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Marmaray Projesi'nin temeli atıldı... 
</HEADLINE>
<TEXT>

     Marmaray Projesi-Demiryolu Boğaz Tüp Geçişi'nin temeli, Başbakan Recep Tayyip Erdoğan tarafından atıldı. 
     Üsküdar Meydanı'nda düzenlenen temel atma töreninde konuşan Başbakan Erdoğan, İstanbul'da gecikmiş bir projeyi gerçekleştirmenin heyecanı içinde olduğunu söyledi. 
     Erdoğan, İstanbul Büyükşehir Belediye Başkanı olduğu 1994-1999 yılları arasında bu projenin gerçekleştirilmesi için hazır olduklarını ifade ettiklerini, ancak zamanın hükümetinin ''Bu tür projeler belediyenin değil, bize ait projelerdir. Siz işinize bakın'' diyerek, kendilerini geri çevirdiklerini kaydetti. 
     İstanbul'un ulaşım sorununun ağırlıklı olarak raylı sistem ve deniz taşımacılığı ile çözüleceğine inandığını ifade eden Erdoğan, bu yolda adımlar atılmasının gereğine inandığını bildirdi. 
     Başbakan Erdoğan, Harem-Tuzla arasındaki orta refüjde de hızlı tramvay projesini gerçekleştirmek istediklerini, ancak yine önlerinin tıkandığını belirterek, ''Krediyi bulmamıza rağmen bize Hazine teminatını vermek istemediler. Onu aştık. Orta refüjü vermemek suretiyle o dönemde önümüzü kestiler. Şimdi ise özlenen, beklenen gün geldi. Hem Harem-Tuzla geçilecek, hem de denizin altından tüp geçidi yalnız raylı sistem olarak değil, hem raylı, hem de lastikli sistem olarak gerçekleştireceğiz dedik. Bugün bunun temelini atıyoruz. Tüm İstanbullulara ve ulaşım dünyamıza hayırlı olsun. Bu proje, sadece Türkiye için öneme haiz bir proje değil, aynı zamanda yüzyılın projesi.'' Başbakan Erdoğan, projenin en önemli özelliğinin, 58 metre derinliğe sahip olması olduğunu belirterek, bu tüp geçidin yapımının gelecek nesillere de farklı bir güven vererek, onları heyecana teşvik edeceğini söyledi. 
     
     "21. YÜZYIL'A YAKIŞAN BİR ESER KAZANACAĞIZ" 

     Başbakan Recep Tayyip Erdoğan, Marmaray Projesi bittiğinde, sadece İstanbul'un değil, Türkiye'nin de gurur duyacağı, 21. Yüzyıl'a yakışan bir eser kazanılacağını belirterek, ''İşte bu modernleşmenin, çağdaşlaşmanın adresidir. Bu adres de bu iktidarda var'' dedi. 
     Erdoğan, Marmaray Projesi-Demiryolu Boğaz Tüp Geçişi inşaatının temel atma töreninde yaptığı konuşmada, İstanbul'un, Türkiye Cumhuriyeti'nin 100. kuruluş yıldönümünde, gerek ulaşım, gerekse bilişim teknolojilerinde gelişimini ispatlayacak bir adımın bugün atıldığını söyledi. 
     Medeniyetlerin buluşma noktası ve 4 bin 500 yıllık tarihe sahip İstanbul'un iki kıtayı birleştiren noktasında temel atmanın gerçekleştirildiğine işaret eden Erdoğan, bugün atılan bu adımın devlet-millet kaynaşmasının en güzel örneğini oluşturduğunu kaydetti. Erdoğan, ''Bu adım şu anki yönetimin en güzel ifadesidir. Biz şuna inanıyoruz Her şey Türkiye için diyoruz'' diye konuştu. 
     Alana toplanan halka da seslenen Başbakan Erdoğan, ''Sizler bu şehre nasıl gönlünüzü, her şeyinizi verdiyseniz, ben de sizler kadar bu şehre sadece gönlümü vermedim, bu şehrin bir sevdalısı, bir aşığı olarak ne yapabiliriz de İstanbul'u dünyaya, Türkiye'nin en ideal vizyonu olarak gösteririz...'' diye konuştu. 
     İstanbul'un bütün dünyada doğal güzellikleriyle tanındığını, yöneticiler olarak bunun üstüne katılanların önemli olduğuna işaret eden Başbakan Erdoğan, bugün atılan bu adımın ilk ve son olmadığını, yeni adımların da olacağını anlattı. 
     Tüm bu projelerle İstanbul'un dünyada muhteşem eserlerle anılacağını kaydeden Erdoğan, ''Tıpkı dedelerimizden, ecdadımızdan kalan Selimiye, Süleymaniye, Sultanahmet, Ayasofya ile nasıl anıyorlarsa, bu neslin tesis edeceği eserlerle de anacaklar'' dedi. 
     Erdoğan, Marmaray Projesi'nin böyle bir medeniyet ufkunun ve vizyonunun bir meyvesi olduğunu vurgulayarak, ''Marmaray yapılıp bittiğinde, sadece İstanbul'un değil, Türkiye'nin gurur duyacağı 21. Yüzyıl'a yakışan bir eser kazanacağız'' diye konuştu. 
     Marmaray hakkında şimdiden bazı dedikoduların yapıldığını, ''Efendim eğer deprem olursa ne olacak '' denildiğini de kaydeden Başbakan Recep Tayyip Erdoğan, ''Japonya'da depremlerden geçilmiyor. Onlar ne yapıyorsa bilime dayalı olarak, biz de onu yapmak suretiyle bu eseri İstanbulumuz'a ve ülkemize kazandıracağız. Bütün bunların tedbirleri alınmış, bilimsel çalışmaları yapılmıştır'' dedi. 
     Bu projeyle modern ve çağdaş anlamda halka yakışan bir sistemin kurulacağını da anlatan Erdoğan, konuşmasını şöyle sürdürdü 
     ''Bu projeyle zamanı kazanıyoruz. Biliyorsunuz Türkiye'de en cömert harcanan varlık zamandır. Zaman kadar ucuz bir varlık dünyanın başka ülkesinde yoktur. Zaman bizde çok ucuz. Çok cömertçe harcarız biz zamanı. Bu projeyle zamanın ne kadar değerli olduğu ortaya çıkacak. Üsküdar'dan Yedikule'ye geçiş 4 dakikada olacak. Huzurlu ve rahat... İşte bu modernleşmenin, çağdaşlaşmanın adresidir. Bu adres de bu iktidarda var.'' 
     
     ''TARİHİ DOKUYA ZARAR VERMEYECEK'' 

     Başbakan Erdoğan, Marmaray Projesi'nin çevreye ve tarihi dokuya zarar vermeden gerçekleştirileceğini dile getirerek, projenin hızla diğer raylı sistemlerle entegre edileceğini, böylece raylı sistemlerin İstanbul ulaşımındaki payının yüzde 27'yi yakalayacağını vurguladı. 
     İlkel banliyö sistemini modernleştirme çalışmalarının da hızla devam ettiğini kaydeden Erdoğan, banliyö sistemi Marmaray'la bütünleştiği zaman İstanbul ulaşımının rahatlayacağını anlattı. 
     Erdoğan, dünyada bu türden 100 civarında tüp geçiş olduğunu dile getirerek, yapı teknoloji bakımından batma tüp geçişin, teknik olarak en güvenli mekanlar olduğunu söyledi. 
     Belediye Başkanlığı döneminde halkın yüzünü kara çıkarmadıklarını ve kentin çehresini değiştirdiklerini de ifade eden Erdoğan, daha yapılacak çok iş olduğunu, kentin emin ellerde bulunduğunu belirtti. 
     Başbakan Erdoğan, halka seslenerek, ''Sizlere başka sürprizlerimiz de var. Haydarpaşa Limanı kalkıyor. İstanbul modern, çağdaş dünyayla bütünleşecek bir merkez olacak. İstanbul'u uluslararası kongre merkezi haline getireceğiz. Bu bizim sevdamız. İstanbul, Türkiye'nin çektiği turist kadar turist çekince, işimizi yaptığımızı göreceğiz'' diye konuştu. Medeniyetlerin buluştuğu bu şehirde tüm insanlığın hakkının var olduğunu, gelmeleri ve görmeleri gerektiğini de dile getiren Erdoğan, Marmaray Projesi'ne Sultan Abdülmecit'ten bu yana emeği geçen herkese teşekkür etti. 
     
     ORİJİNAL ÖRNEK 

     Başbakan Recep Tayyip Erdoğan'a, konuşmasının ardından Üsküdar Belediye Başkanı Mehmet Çakır tarafından 1860 yılına ait tüp geçit projesinin orijinal plan örneği verildi. 
     Erdoğan, böyle bir sürprizle karşılaştığı için mutlu olduğunu belirterek, 1860'tan beri arzu duyulan böyle bir projeyi kendileri gerçekleştirdikleri için de mutluluk duyduğunu söyledi. 
     Başbakan Erdoğan ile aralarında Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcısı Mehmet Ali Şahin, Devlet Bakanı Beşir Atalay, İçişleri Bakanı Abdülkadir Aksu, Çalışma ve Sosyal Güvenlik Bakanı Murat Başesgioğlu, Ulaştırma Bakanı Binali Yıldırım, Bayındırlık ve İskan Bakanı Zeki Ergezen, İstanbul Büyükşehir Belediye Başkanı Kadir Topbaş, Atina Belediye Başkanı Dora Bakoyanni ile yapımı gerçekleştirecek şirketin temsilcilerin bulunduğu kalabalık bir grup, Marmaray Projesi'nin temelini attı. 
     Başbakan Erdoğan, temel atma töreninin ardından Üsküdar'daki İstanbul Büyükşehir Belediyesi Fethipaşa Sosyal Tesisleri'nde Atina Belediye Başkanı Dora Bakoyanni ve bazı partililerle yemek yedi. 
     Öte yandan, Dünden Bugüne Tercüman Gazetesi'nin imtiyaz sahibi Mehmet Ali Ilıcak, törenden önce Başbakan Erdoğan'ı Üsküdar Emniyet Mahallesi'ndeki evinde ziyaret etti. 
     
</TEXT>
</DOC>
