<DOC>
<DOCNO> 213310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko22.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Yeldan MB'nin faiz indirimi olumlu bir adım 
</HEADLINE>
<TEXT>

     Bilkent Üniversitesi İktisat Bölüm Başkanı Prof. Dr. Erinç Yeldan, para programının bütünlüğü açısından ve enflasyondaki olumlu edinilimin hemen arkasından Merkez Bankası'nın faiz indirimine gitmesini olumlu bir adım olarak değerlendirdi. 
     Yeldan, genel olarak Merkez Bankası'nın sadece fiyat istikrarı değil, makro ekonomik hedeflerinin bütününü göz önünde bulundurarak faiz, kur ve fiyatlar üzerinde para programını daha aktif kullanması gerektiğini vurguladı. 
     Merkez Bankası'nın faiz ve hatta döviz piyasasındaki aşırı birikimi engellemek için çeşitli politikalar uygulaması ve müdahalelere gitmesinin kaçınılmaz olduğuna dikkati çeken Yeldan, bu çerçevede gerçekleştirilen adımları olumlu bulduğunu söyledi. 
     Türkiye ekonomisinin hala gelişmekte olan ülkeler ve yükselen piyasalar açısından yüksek reel faiz sunan bir konumunda bulunduğuna işaret eden Prof. Dr. Yeldan, ülkenin bu yüksek reel faiz kıskacından bir an önce kurtulması gerektiğinin altını çizdi. 
     
     ''FAİZ İNDİRİMİ ZAMANLAMA AÇISINDAN DOĞRU'' 
     ''Türkiye'de faizlerin uluslararası sermaye piyasalarındaki faizlere yaklaştırılması gerekiyor'' diyen Yeldan, bunun iç talebi ve yatırımları da canlandıracak bir unsur olduğunu belirtti. 
     Ancak faizlerin düşürülmesinin yurtdışından gelen finansal sermaye girişlerinin cazibesinin yitirmesi açısından da tehlikeli bir adım olduğuna işaret eden Yeldan, ''Bu, aktif bir merkez bankacılığını gerektiriyor, sadece fiyat istikrarını değil, aynı zamanda sermaye hareketlerini de yönlendirmeyi gerektiren bir adım'' diye konuştu. 
     Faiz indiriminin enflasyondaki olumlu edinilimin hemen arkasından geldiğini ve zamanlama açısından doğru bir adım olduğunu belirten Yeldan, şöyle devam etti 
     ''Faiz indirimi piyasaları da döviz piyasasını da elbette hareketlendirecektir. Ama şu anda döviz kımıldamıyor Türkiye'de ve bunun nedenini şu anda bilmiyoruz. Dalgalı kur rejimi altında döviz dalgalanmıyor. 
     Para piyasaları döviz kurundaki hareketlilikle değil, doğrudan doğruya faiz ve sermaye giriş çıkışları ile dengeye kavuşturuluyor oysa arzu edilen şey sermaye girişlerinin daha sürekli olması, oradaki hareketliliğin fazla olmaması. Döviz kurunda hareketlilik ve dalgalanma yaratacak bir para faiz ve döviz kuru dengesi tutturulması lazım. Bu dengenin de döviz kurundaki hareketlerle sağlanması lazım. Şu anda bu denge sadece sermaye hareketlerindeki iniş ve çıkışlarla sağlanıyor, bu da konjonktürel olarak ekonomide belirsizliğin artmasına yol açıyor.'' 
     
</TEXT>
</DOC>
