<DOC>
<DOCNO> 239129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo30.html </URL>
<DATE> 2004/05/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ankaragücü'nde Rıza Çalımbay, istifa etti... 
</HEADLINE>
<TEXT>

     Ankaragücü Teknik Direktörü Rıza Çalımbay, görevinden istifa ettiğini açıkladı. 
     Rıza Çalımbay, AA muhabirine yaptığı açıklamada, istifa nedenini yönetimle olan anlaşmazlıklara bağlayarak, şunları söyledi 
     ''Yönetim, benim isteklerimi bir türlü yapmıyor. Hem Türkiye içinden hem de dışarıdan transfer edilmesini istediğim futbolcuların alınması kabul edilmiyor. Takımdan uzaklaştırmak istediğim futbolcuların ise gönderilmesine sıcak bakılmıyor.'' Oyuncularıyla arasının kötü olduğu gibi bir hava yaratılmak istendiğini de belirten Çalımbay, ''Böyle bir şey söz konusu olamaz. Benim hiçbir futbolcumla aramda problem yok. Eğer benimle problemi olan futbolcu varsa, bunlar takıma almadığım oyunculardır'' diye konuştu. 
     Bu arada Rıza Çalımbay, Ankaragücü'nün ligin son haftasında deplasmanda Akçaabat Sebatspor ile yapacağı maçta takımının başında sahaya çıkacağını söyledi. 
     Öte yandan Çalımbay, perşembe günü saat 12.00'de istifa kararıyla ilgili bir basın toplantısı düzenleyeceğini sözlerine ekledi. 
     
</TEXT>
</DOC>
