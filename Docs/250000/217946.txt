<DOC>
<DOCNO> 217946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun17.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Rusya teröre karışanların listesini verdi. Araştıracağız'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Rus tarafının görüşmelerde terör olaylarına karıştığı ileri sürülen bazı Türk vatandaşlarının listesini verdiğini ve bunu araştıracaklarını söyledi. 
     Gül, Rusya'ya yaptığı 3 günlük resmi ziyaretinin son gününde Rus ve Türk gazeteciler için İnterfaks haber ajansında basın toplantısı yaptı. 
     Bir gazetecinin, ''PKK'nın buradaki faaliyetleri, burada faaliyette bulunan ajan olmakla suçlanan Türk vatandaşı Mehmet Yeşilyurt konusu gündeme geldi mi'' şeklindeki sorusuna Gül, şu karşılığı verdi 
     ''Görüşmelerimizde PKK ve yeni aldıkları tüm isimleri ilettim ve bunların terörist örgütler listesine alınmasını söyledim. Bu konuda Rus tarafı net bir şekilde çalışacak. Bize doğrusu burada bazı terör olaylarına karışan bazı isimler verildi. Bunlara bakacağız, inceleyeceğiz. Ama bahsettiğiniz bu isim var mı, yok mu inceleyeceğiz. Onunla ilgili bir konu gelmedi.'' Gül, ABD Dışişleri Bakanı Colin Powell'ın, ''gönderdiği mektupta Türkiye'deki insan hakları alanında reformların uygulanmasındaki eksiklikleri dile getirmesi ve Hacettepe'de işkenceyle öldürülen Birtan Altunbaş dosyasının zaman aşımına uğrayacağı yolundaki ifadesine'' ilişkin soru üzerine de şunları söyledi 
     ''Doğrudur, geçenlerde böyle uzun bir mektup aldım ve bir satırında bu söylediğiniz konuyla ilgili bir cümle vardı. Mektup, tamamen Washington'a yaptığımız ziyaretin olumlu ve başarılı sonuçlarıyla ilgili gayet iyi bir mektuptu. Bu konu, Türkiye'de yeniden yargılama şeklinde devam etmektedir ve mahkeme bu konudaki kararını verecek. İnsan hakları ihlali ve işkence konusunda toleransın söz konusu olmadığını daha önce de açıklamıştık. Bunu da işkenceye sıfır tolerans şeklinde deklare etmiştik.'' 
     
     KIBRIS 

     Kıbrıs'taki müzakere sürecinin Rumlar tarafından tıkandığı yorumlarını nasıl değerlendirildiğinin sorulması üzerine Gül, bu sürecin devam ettiğini ve kolay olmadığını kaydetti. 
     Gül, bu sürecin zor olduğunu daha başından beri söylediklerini belirterek, ''Zor bir süreç, ama kararlı bir şekilde devam etmek gerekiyor. Türkiye 1 mayıstan önce bir netice ortaya çıksın diye aynı gayretle devam edecek'' diye konuştu. 
     Gül, Türkiye'nin Boğazlardan geçişle ilgili aldığı önlemlerin, tankerlerin geçişini engellemek gibi bir amacı olmadığını belirterek, ''Burada bir tehlike olmasın diye önlem alıyoruz'' dedi. 
     Gül, İnterfaks haber ajansında düzenlediği basın toplantısında, bir gazetecinin sorusu üzerine, Boğazlardan geçiş konusunun görüşmelerde ''çok geniş ve açık yüreklilikle'' konuşulduğunu kaydetti. 
     Rus tarafının son günlerde bazı aksaklıklar yaşandığına ilişkin görüşlerini dile getirdiğini belirten Gül, bu konuda çok geniş bir izahat verdiğini, Türkiye ve Rusya'nın dostluk ilişkilerini geliştirme konusunda kararlı olduğunu, bunun da bu çerçevede ''açık yüreklilikle'' ele alındığını söyledi. 
     Türkiye'nin Boğazlardan geçişleri engelleme gibi bir niyeti olmadığını ve gelecekte de olmayacağını kaydeden Gül, ''Gerçekçi düşünürsek, Boğazlardaki trafiği düşünmek zorundayız. Boğazların fiziki durumu ve genişliği aynen duruyor, ama ekonomik ve teknolojik gelişme inanılmaz bir şekilde değişiyor'' dedi. 
     Gül, 1996 yılında 4 bin tankerin Boğazlardan geçtiğini, bu sayının 2003 yılında 8 binden fazla olduğunu belirterek, ''1996'da 60 milyon ton olan yük, 2003 yılında 150 milyon tonu geçti. İstanbul'un iki yakasında 15 milyon insan yaşıyor. Moskova'da nasıl trafik ışıkları güvenliği sağlıyor ve trafiği düzenliyorsa, Boğazlardaki trafikte de bir tehlike olmasın diye önlem almamız gerekiyor'' diye konuştu. 
     Alınan tedbirlerin, geçişlerin sürekliliği ve güvenliğini sağlamayı amaçladığını ifade eden Gül, konuşmasını şöyle sürdürdü 
     ''Bunu anlamanız için en iyisi sizin gelip İstanbul'da 2 gün misafirimiz olmanız ve Boğazlardaki geçişi seyrederek tedbir almanın haklılığın gözlerinizle görmeniz. Bu sene kış şartları da çok kötüydü. Biraz daha aksama oldu. Biz İstanbul'da havaalanlarını bile kapatmak zorunda kaldık. Bu konuda denizcilik uzmanlarımız bir araya gelip açık yüreklilikle konuyu tartışacak.'' 
     
     ERMENİSTAN İLE İLİŞKİLER 

     Türkiye ile Ermenistan arasında diplomatik ilişkiler kurulup kurulmayacağı ve sınırın açılıp açılmayacağına ilişkin bir soru üzerine de Gül, Yukarı Karabağ'ın Ermeni işgali altında olduğunu hatırlatarak, Karabağ sorununda atılacak ileri adımların ve varılacak çözümlerin, Türkiye'nin de Ermenistan ile ilişkilerini gözden geçirmesini sağlayacağını kaydetti. 
     Gül, bu noktada en önem verdikleri konunun ülkelerin karşılıklı toprak bütünlüğüne saygı duyması olduğunu sözlerine ekledi. 
     
     MOSKOVA'DA ÇATISI ÇÖKEN HAVUZ 

     Abdullah Gül, Moskova'da bir Türk inşaat şirketinin yaptığı, çatısı çöken su parkıyla ilgili bir soruyu yanıtlarken de, ''bu olaya çok üzüldüklerini'' belirtti ve açılan soruşturmanın henüz tamamlanmadığına dikkati çekti. 
     Soruşturmanın ciddi bir şekilde devam ettiğini ifade eden Gül, şunları kaydetti 
     ''Şimdiye kadar inşaatı yapan şirketi suçlayıcı ciddi bir delil çıkmadı, ama soruşturma devam ediyor. Rusya'da çok başarılı iş yapan Türk firmaları var ve herkes bunu takdir ediyor. Ama burada bir firmanın kusuru varsa bunun için de Türkiye'yi suçlamamak gerekir. Bunun soruşturulması tamamen teknik bir konu, iki ülkeyi ilgilendiren bir konu değil. Biz, Rus tarafının bilimsel ve objektif araştırma yapacağına inanıyoruz. Herhalde Mart sonuna kadar sonuçlar ortaya çıkacak.'' Çeçenistan'daki çatışmalarda bazı Türk vatandaşlarının öldürülmesiyle ilgili ne düşündüğünün sorulması üzerine de Gül, ''Masum ve suçsuz insanlara karşı yapılan şiddet olayını her zaman kınadık'' dedi. 
     Öldürülen bazı teröristlerin üzerinde bazen Türk pasaportu çıkabileceğini kaydeden Gül, ''İstanbul'daki terör olaylarını yapanlar da Türk vatandaşlarıydı'' diye konuştu. 
     Türkiye'de bazı gönüllü kuruluşların, Çeçenistan'daki militanlara yardım topladığı yolundaki iddialarla ilgili olarak da Gül, Türkiye'de insani amaçlı yardımların sadece Kızılay tarafından toplandığına ve Kızılay'ın da Rusya'daki Kızılhaç'a tekabül eden bir örgüt olduğuna işaret etti. 
     Terör olaylarının ne kadar tedbir alınırsa alınsın yine olabileceğini söyleyen Gül, ''Dediğim gibi Türkiye'de olan şeyde yine Türk vatandaşlarıydı eylemi yapan. Önemli olan Türkiye'nin bunu engellemek için elinden gelen her şeyi yapmakta olmasıdır'' dedi. 
     Gül, Türk vatandaşlarının vize ve havaalanlarında karşılaştığı sorunların da görüşmeler sırasında gündeme getirildiğini ve iki ülke heyetlerinin bir araya gelip nerede aksaklık olduğuna bakacaklarını söyledi. 
     Abdullah Gül, görüşmelerde Irak konusunun da geniş bir şekilde ele alındığını belirterek, iki ülkenin Irak'ın siyasi ve toprak bütünlüğünün korunmasının yanı sıra BM'nin Irak'ın yeniden yapılandırılmasında daha fazla rol alması konusunda hemfikir olduğunu kaydetti. 
     
</TEXT>
</DOC>
