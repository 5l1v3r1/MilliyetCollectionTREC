<DOC>
<DOCNO> 240039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo10.html </URL>
<DATE> 2004/05/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yılmaz Futbolcularımız üzerlerine düşen görevi yerine getireceklerdir 
</HEADLINE>
<TEXT>

     Çaykur Rizespor Antrenörü Erdoğan Yılmaz, Beşiktaş ile yarın yapacakları karşılaşmada futbolcularının üzerlerine düşen ağır görevi layıkıyla yerine getireceklerine inandığını söyledi. 
     Erdoğan Yılmaz, ligde kalmayı daha önce garantileyebileceklerini belirterek, ''Ancak bazı nedenlerden dolayı bunu gerçekleştiremedik ve bu iş son haftaya kadar geldi'' dedi. 
     Önlerinde çok önemli bir 90 dakika bulunduğunu kaydeden Yılmaz, ''Artık Beşiktaş maçı bir final maçıdır. Hazırlıklarımızı hafta içinde iyi bir biçimde sürdürdük. Tüm camia olarak kenetlenmiş bir durumdayız. Futbolcularımız, üzerlerine düşen bu ağır görevi layıkıyla yerine getireceklerdir'' diye konuştu. 
     Bu akşam basına kapalı olarak yapacağı çalışmayla hazırlıklarını tamamlayacak olan yeşil-mavililerin yarınki karşılaşmaya, Murat Yiğiter, Gürol, Kürşat, Ahmet, Cem Baki, Zafer, Koray, Fahri, Serkan, Okan ve Saffet muhtemel 11'iyle çıkması bekleniyor. 
     Öte yandan Çaykur Rizespor Kaptanı Murat Yiğiter de, Beşiktaş maçında herşeylerini ortaya koyacaklarını söyledi. 
     Murat Yiğiter, bu hafta rakiplerinin yapacakları maça değil, kendi işlerine bakacaklarını belirterek, ''Bizim tek amacımız var 3 puan. Başka alternatifimiz yok. Çıkıp Beşiktaş maçında ölümüne oynayacağız'' dedi. 
     Beşiktaş maçında 3 puan alacaklarına inandıklarını ifade eden Murat Yiğiter, şöyle konuştu 
     ''Hedefimiz ve tek düşüncemiz galibiyet. Kendimizi bu maça motive etmeye çalışıyoruz. Arkadaşlarımızla birlikte bu işin üstesinden geleceğiz. Kaliteli bir kadroya sahip olmamıza rağmen bazı şanssızlıklar ve bazen haksızlıklara uğradığımız için bu kritik bölgede bulunuyoruz. Artık bu son maç. Bu maçın bir final maçı olduğunu biliyoruz. Ona göre hazırlıklarımızı yaptık. İnşallah seyircimizin desteğiyle bu maçı kazanarak gelecek yıl yine Birinci Süper Lig'de yolumuza devam edeceğiz.'' 
     
</TEXT>
</DOC>
