<DOC>
<DOCNO> 207910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko12.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım kredi kooperatifleri yeniden yapılanıyor... 
</HEADLINE>
<TEXT>

     Türkiye'nin en büyük tarım kuruluşu konumundaki Türkiye Tarım Kredi Kooperatifleri'nin yeniden yapılandırılmasına yönelik çalışmalarda düğmeye basıldı. 
     Türkiye Tarım Kredi Kooperatifleri'nde ilk olarak coğrafi konum itibarıyla birbirine yakın olan kooperatifler birleştirilerek daha güçlü bir yapıya kavuşturulması amaçlandı. Bu yönde yapılan çalışmalar sonrasında kooperatif sayısı 2 bin 500 adetten 2 bin 300'e düşürüldü. Zaman içinde kooperatif sayısı 2 bin adete indirilecek. 
     Ankara'da atıl vaziyette duran gayrimenkuller başta olmak üzere kuruma ait çok sayıda taşınmaz nakde çevrilerek birliğin mevcut finansman yapısı da güçlendirilecek. 
     Türkiye Tarım Kredi Kooperatifleri Merkez Birliği TTKMB Genel Müdürü Bedrettin Yıldırım, yeniden yapılandırma çalışmaları ile ilgili olarak A.A muhabirine yaptığı açıklamada, Ankara'da atıl vaziyette duran gayrimenkuller başta olmak üzere kuruma ait çok sayıda taşınmaz nakde çevrilerek, kurumun finansal yapısının güçlendirilmesinin amaçlandığını söyledi. Yıldırım, çiftçi ile kurum arasında kalıcı bir barış ortamının sağlanması amacı ile kredilerle ilgili yeni düzenlemeler de yapıldığını kaydetti. Verimliliği esas alan çalışmalara öncelik verileceğini ifade eden Yıldırım, TTKMB için 2004 yılı ''atılım yılı olacaktır'' dedi. 
     Buna göre kredisini zamanında ödeyen ve güven sağlayan çiftçinin kullanacağı kredilere normal kredilerin 4 puanın altında bir kredilendirme yapılacak. Borcunu zamanında ödeyen çiftçilerin daha verimli üretime teşviki için halen 6 milyar lira olan kredi tutarı 12 milyar liraya kadar yükseltilebilecek. 
     
     BİR KEFİL YETERLİ OLACAK 
     Kurumdan kredi alan ve ödemesini zamanında yapan çiftçilerin ikinci kez kullanacakları krediler için kefile gerek kalmayacak. Kredi mevzuatının yeniden düzenlenerek her kredi kullanımında kefil ve tanık bulunması ve düzenlenen senetlerin onaylama zorunluğu da artık tarihe karışacak. Yıldırım'ın verdiği bilgiye göre bunun yerine çiftçiden yılda bir defa çerçeve sözleşme alınarak ortağın sadece kendi imzası mukabilinde kredi kullanabilmesi mümkün olabilecek. 
     
     ÇİFTÇİYE MAZOT KOLAYLIĞI 
     3 ayrı bölgede gerçekleştirilen yeni bir uygulama ile üyelerinin ihtiyacı olan mazotların da uygun fiyatlarla 5 yıllık bir süre ile çeşitli petrol kuruluşlardan uygun fiyatlarla sağlanması da yeniden yapılandırma programında gerçekleştirildi. Bu konudaki ilk uygulamanın İzmir bölgesinde başladığını belirten Genel Müdür Yıldırım, uygulamanın daha sonra iki ayrı bölgeye daha yaygınlaştırılacağını söyledi. 
     
</TEXT>
</DOC>
