<DOC>
<DOCNO> 211794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur25.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TL'den sıfır atılmasını öngören yasa, Meclis'te kabul edildi... 
</HEADLINE>
<TEXT>

     Türk Lirası'ndan altı sıfır atılmasını ve Türkiye Cumhuriyeti Devleti para biriminin ''Yeni Türk Lirası'' olmasını öngören yasa tasarısı, TBMM Genel Kurulu'nda kabul edildi. 
     Yasaya göre, Bakanlar Kurulu, Yeni Türk Lirası ve Yeni Kuruş'ta yer alan ''Yeni'' ibarelerini kaldırmaya ve uygulamaya ilişkin esasları belirlemeye yetkili olacak. 
     Türk Lirası, Yeni Türk Lirası'na dönüştürülecek ve Türk Lirası'ndan 6 sıfır atılacak. Buna göre, Türk Lirası değerleri Yeni Türk Lirası'na dönüştürülürken ''1 milyon Türk Lirası eşittir, 1 Yeni Türk Lirası'' değişim oranı esas alınacak. 
     Yasalarda ve diğer mevzuat ile idari işlemlerde, yargı kararlarında her türlü hukuki muamelelerde, kıymetli evrak ve hukuki sonuç doğuran diğer belgeler ile ödeme ve değişim araçlarında Türk Lirası'na veya liraya yapılan atıflar değişim oranında Yeni Türk Lirası'na yapılmış olacak. 
     Halen tedavülde bulunan, tedavülden çekilen veya tedavüle çıkarılacak olan banknotların resim ve görüntülerinin çoğaltılması ve yayınlanmasına ilişkin boyut,renk, malzeme, çözünürlük, üzerinde bulunacak ibareler ve benzeri konularla ilgili koşullar Merkez Bankası'nca belirlenecek ve Resmi Gazete'de ilan edilecek. 
     İlan edilecek koşullara uymayacak kişilere, eylemleri daha ağır bir suç içermediği takdirde 1.5 milyar Türk Lirası'ndan 5 milyar Türk Lirası'na kadar ağır para cezası verilecek. 
     
     PARALARIN BİRLİKTE TEDAVÜLÜ 
     Yasanın geçici maddelerine göre, halen tedavülde bulunan Türk Lirası banknotlar ile madeni paralar 1 Ocak 2005 ile 31 Aralık 2005 tarihleri arasında Yeni Türk Lirası banknotlarla ve yeni çıkarılacak madeni paralarla birlikte geçerli olacak. Söz konusu banknotların birlikte tedavülü ve değiştirilmesine ilişkin esaslar Merkez Bankası'nca, madeni paraların birlikte tedavülü ve değiştirilmesine ilişkin esaslar ise Hazine Müsteşarlığı'nca belirlenecek. 
     Yasanın uygulanmasında karşılaşılan tereddütleri gidermeye ve gerekli düzenlemeleri yapmaya Hazine Müsteşarlığı'nın bağlı bulunduğu bakan yetkili olacak. Maliye Bakanlığı, Sanayi ve Ticaret Bakanlığı, Hazine Müsteşarlığı, Merkez Bankası, Sermaye Piyasası Kurulu ile Bankacılık Düzenleme ve Denetleme Kurumu'nun da görev alanlarına girecek konularda düzenleme yapmaya yetkisi bulunacak. 
     Türk Lirası üzerinden yapılan her türlü hukuki muamele ile hukuki sonuç doğuran belgelerin değişim oranı dikkate alınarak 31 Aralık 2005'e kadar Yeni Türk Lirası'na göre değiştirilmesi halinde işlemler ve düzenlenecek belgeler her türlü vergi, resim, harç ve diğer yükümlülüklerden muaf olacak. 
     Yasa, 1 Ocak 2005 ile 31 Aralık 2005 tarihleri arasında bütün mal ve hizmet bedellerinin düzenlenecek etiket ve tarife listelerinde ''Türk Lirası'' ve ''Yeni Türk Lirası'' üzerinden, ayrı ayrı gösterilmesini de zorunlu kılıyor. 
     
     ''30-40 BİN LİRAYA EV ALACAKSINIZ, EV...'' 
     Yasanın kabulünden sonra teşekkür konuşması yapan Maliye Bakanı Kemal Unakıtan, bu düzenleme ile TBMM'nin tarihe geçecek bir karar aldığını söyledi. Yeni Türk Lirası'nın tedavüle çıkmasından sonra bugün hiçbir şey satın alınamayan 30-40 bin lirayla ev alınabileceğini ifade eden Unakıtan, ''Ev alacaksınız, ev... Bir sene sonra bu millet bunları yaşayacak. Artık millete parasına güven gelecek. Milletin parasına güvenmesi, kendine güvenmesi demektir. Her başarının ardında kendine güven yatar'' dedi. 
     
     ''OKUR-YAZAR OLMAYANLAR ALDATILMASIN'' 
     Genel Kurul'da CHP Grubu adına konuşan Ankara Milletvekili Yakup Kepenek, düzenlemeyi ulusal paranın gerçek değerine yeniden kavuşması bağlamında doğru bulduklarını bildirdi. Para değişikliklerinin ''Euro''ya geçişte olduğu gibi fiyatları arttırıcı etki yaptığına dikkat çeken Kepenek, ''Bu değişikliğin yeniden enflasyonist baskı yapmaması için kurumsal önlemler alınması gerekiyor'' dedi. Kepenek, okur-yazar olmayanların yeni para birimine geçişte aldatılmamasını sağlayacak önlemlerin de alınmasını istedi. 
     
     ''SIFIRLARA HAMALLIK...'' 
     AK Parti İstanbul Milletvekili Muharrem Karslı da grubunun görüşlerini açıklarken, düzenleme ile ''Sıfırlara hamallık yapmaktan kurtulunacağını'' söyledi. Sıfırların atılmasının enflasyona yol açabileceği endişelerinin de yersiz olduğunu kaydeden Karslı, ''Yuvarlamalar olacaktır. Bunlar küçük yuvarlamalar, bundan da kıyamet kopmaz'' diye konuştu. Düzenlemenin ''Şekli'' değil, ''Yapısal'' olduğunu belirten Karslı, bunun Türk Lirası'nın itibarını arttıracağını, enflasyonla mücadeleye de destek olacağını söyledi. 
     Karslı, konuşmasında IMF'ye yönelik eleştirilere de değinerek, ''IMF, Türkiye'nin kötülüğü için değil, iyiliği için çaba sarfetmektedir. Kabahati IMF'de değil, kendimizde aramalıyız'' diye konuştu. 
     
</TEXT>
</DOC>
