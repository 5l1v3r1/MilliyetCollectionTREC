<DOC>
<DOCNO> 230820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/spor/spo02.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Overmars bilmecesi 
</HEADLINE>
<TEXT>

   Hollandalı yıldız Fenerbahçeli yöneticilerle görüştüğünü ve sezon sonunda Sarı-Lacivertli kulübe geleceğini söyledi. İkinci Başkan Nihat Özdemir ise Overmars'ın gündemlerinde olmadığını açıkladı 
      
   Sözleşmesi sürüyor 
   FENERBAHÇE'NİN uzun zamandır peşinden koştuğu Barcelona'nın Hollandalı yıldızı Overmars, Sarı - Lacivertli yöneticilerle görüştüğünü doğruladı. İspanyol basınına konuşan ünlü futbolcu, gelecek yıl Şampiyonlar Ligi'nde oynayacak olan Fenerbahçe'ye gelmeye sıcak baktığını ancak kesin kararını sezon sonunda vereceğini söyledi. Overmars bir yıllık daha sözleşmesi bulunduğunu bu yüzden Barcelona Kulübü'nün tavrının da önemli olduğunu vurguladı. 
   
   "Bonservisi ile veririz" 
   BARCELONA Kulübü yöneticileri ise Hollandalı oyuncuyu kesinlikle kiralamayacaklarını, istedikleri bonservis ücretinin verilmesi halinde transferin gerçekleşebileceğini belirttiler. Fenerbahçe İkinci Başkanı Nihat Özdemir ise Overmars'ın kesinlikle gündemlerinde olmadığını, bu futbolcunun açıklamalarını hayretle karşıladıklarını belirtti, "Nedense iki yıldır bu oyuncuyu menajerler bize satmaya çalışıyor" diye konuştu. 
   
   Tuncay imzalıyor    ERDOĞAN DERMANCI 

   FENERBAHÇE'NİN genç yıldızı Tuncay'ın bugün Sarı - Lacivertli kulüple sözleşme imzalayacağı belirtildi. Tuncay'ın başkan Aziz Yıldırım ile yiyeceği yemek sonrası mukavelesini uzatan imzayı atacağı öğrenildi. Çok daha önce sözleşme yenilemek istediğini belirten golcü oyuncu, "Ancak yoğun maç programı nedeniyle buna imkan bulamadık. Takımımdan ayrılmayı hiçbir zaman düşünmedim. Umarım sezonu da mutlu sonla noktalarız" dedi. 
   
   Hooijdonk kararsız    FENERBAHÇE'NİN Hollandalı yıldızı Hooijdonk, futbola devam edip etmeyeceğine sezon sonunda karar vereceğini söyledi, "Eğer gücüm yeterse, yönetim de isterse bir yıl daha kalabilirim" dedi. Taraftara övgüler yağdıran Hooijdonk, "Artık yolun sonuna geldim. Ama bu zamana kadar böyle bir taraftar görmedim. Yeniyorsun, yeniliyorsun. Hep yanımızda" diye konuştu. 
   
   Nobre korkuttu    Fenerbahçe, Samsunspor maçının hazırlıklarına dün start verdi. Çift kale maçta Rebrov'un darbesiyle sakatlanan Nobre idmanı yarıda bıraktı. Sol bileği bandaja alınan Brezilyalı yıldızın sakatlığının önemli olmadığı belirtildi. Antrenman öncesi Hooijdonk ile özel olarak görüşen Daum ise "Kalan beş maçı en iyi şekilde tamamlayacağız. Sen de takım içinde liderim olacaksın" dedi. Şükrü Saracoğlu Stadı'na rüzg r panelleri dün takıldı. 
   
   
</TEXT>
</DOC>
