<DOC>
<DOCNO> 207968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur30.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan KKTC'de beklediğimiz buydu, hükümet hayırlı olsun 
</HEADLINE>
<TEXT>

     Başbakan Recep Tayyip Erdoğan, KKTC'de Cumhuriyetçi Türk Partisi CTP ile Demokrat Parti'nin DP koalisyon hükümeti kurma yönünde anlaşmalarının hayırlı bir gelişme olduğunu belirterek, ''Hayırlı olsun, beklediğimiz de buydu'' dedi. 
     Erdoğan, ''Türkiye'nin 2010 turizm vizyonu ve 2. hamle dönemine ilişkin hükümetin turizm politika ve hedeflerini'' açıkladığı Lütfi Kırdar Uluslararası Kongre ve Sergi Sarayı'ndaki konuşmasının ardından basın mensuplarının çeşitli konulara ilişkin sorularını yanıtladı. 
     ''Türkiye'deki kamu kamplarının turizme açılıp açılmayacağı'' sorulan Başbakan Erdoğan, bakanlıklara ve kamunun elinde bulunan kampların turizme tahsis edileceğini ve bunların planlarının da yapıldığını belirterek, bu konuda sadece yargısal istisnalara özen gösterileceğini söyledi. 
     Başbakan Erdoğan, daha önce İstanbul Üniversitesi Sosyal Tesisleri'nin hazineye devrine ilişkin bazı sıkıntılar yaşandığını hatırlatan bir gazetecinin, kamu alanlarının da turizme ayrılmasında benzer sıkıntılar yaşanmaması için nelere dikkat edilmesi gerektiğini sorması üzerine, ''Turizme uygun ve yakışan alanların hepsini turizme açacağız'' dedi. 
     Erdoğan, özel bir havayolu şirketi genel müdürünün 2010 yılı hedeflerine ulaşılabilmesi için özel havayolu şirketlerinin 15 milyon kişiyi taşıması, bunun için de 300 ilave uçağa ihtiyaç bulunduğunu söylediğini hatırlatan bir gazetecinin ''bunun nasıl sağlanacağını'' sorması üzerine de, sivil havacılığı iç pazara açtıklarını, bunun etkisiyle iç pazardaki uçak bilet fiyatlarının indiğini belirtti. 
     Türk Hava Yolları'nın filosunu yenilemekte olduğunu ifade eden Erdoğan, 3 yıl içinde hedefin 80 uçağa ulaşmak olduğunu bildirdi. 
     Erdoğan, Türk Hava Yolları'nın bu adımları atmaya başladığını, bunun da sektörde bir rekabeti getireceğine inandığını söyledi. 
     
     EKONOMİDEKİ İYİYE GİDİŞ 
     Başbakan Erdoğan, ekonomideki düzelmenin artması ve ekonomik sıkıntıların hafiflemesiyle bunun da sektörlere yansıyacağını belirtti. 
     Vergileri de düşürmeyi hedeflediklerini vurgulayan Erdoğan, ancak bunun bir anda yapılamayacağını, bir anda yapılmaya kalkışılması durumunda mali disiplinin bozulacağını, hedeflerin şaşabileceğini, bu nedenle düzelme oldukça yavaş yavaş gerçekleştirileceğini kaydetti. 
     Ekonomide iyiye gidişin işaretlerinin her geçen gün alındığını, enflasyonun gerilemekte olduğunu belirten Başbakan Erdoğan, sivil havacılık sektöründeki uçak sayılarının da giderek artacağını ifade etti. 
     Başbakan Erdoğan, başka bir soru üzerine de, Türkiye'nin turizmdeki hedeflerinin Avrupa Birliği hedefleriyle uyum içinde olduğunu, turizmin çeşitlenmesiyle Türkiye'nin bu hedeflere ulaşmasının kolaylaşacağını belirtti. 
     
     ABD ZİYARETİ 
     Başbakan Erdoğan, bir gazetecinin ''ABD'nin kendi vatandaşlarına Türkiye'ye gitmeyin uyarısı yaptığını'' hatırlatması üzerine de, ABD'nin bu tür uyarıları sadece Türkiye için değil dünyanın her yeri için yaptığını söyledi. 
     İngiltere'nin de böyle bir uyarı yaptığını hatırlatan Erdoğan, ancak bu uyarıyı daha sonra kaldırdığını belirtti. 
     Erdoğan, bu ay sonunda ABD'ye yapacağı seyahat sırasında konuyu ABD Başkanı ile konuşup neticesini alacağını söyledi. 
     Başbakan Erdoğan, başka bir gazetecinin ''Dışişleri Bakanlığı'nın bazı ülkelere mütekabiliyet uygulayarak vize koymasının turizmcileri sıkıntıya soktuğunu, vize uygulamasında bir kolaylık düşünülüp düşünülmediğini'' sorması üzerine de ''Vize uygulamasının bazı hassasiyetleri var. Tribünden bakıldığıyla içine girildiği zaman farklı oluyor. Ancak vizeyi kolaylaştırmanın mümkün olduğu kadar gayreti içindeyiz'' dedi. 
     
     KKTC'DEKİ HÜKÜMET KURMA ÇALIŞMASI 
     Başbakan Erdoğan, bir gazetecinin ''Sayın Başbakan, şu anda önemli bir gelişme oldu. KKTC'de hükümet kuruldu. Bu konudaki değerlendirmeniz nedir '' diye sorması üzerine, ''Hayırlı olsun, beklediğimiz de buydu. KKTC'de hükümetin kurulmuş olması hayırlı bir gelişme. Zaten Sayın Talat'ın yarına kadar süresi vardı. Temennimiz odur ki bu Kıbrıs için bundan sonraki gelişmeler için iyi bir başlangıç olsun'' dedi. 
     Erdoğan, bir gazetecinin ''Turizmde iddialı hedefler belirlediniz. Bunların gerçekleşmesi için merkezi yönetim ile yerel yönetimlerin işbirliği gerekiyor. Ancak şu anda turizm il müdürlükleri vekaleten yürütülüyor. Bu nasıl sağlanacak '' şeklindeki sorusu üzerine, Kültür ve Turizm Bakanlığı'nın yeni bir yapılanma içinde olduğunu, sıkıntıların da bundan kaynaklandığını ifade ederek, bu sıkıntıların yapılanmanın tamamlanmasıyla ortadan kalkacağını söyledi. 
     Bu arada, Başbakan Erdoğan'a yöneltilen bazı teknik soruları, Kültür ve Turizm Bakanı Erkan Mumcu yanıtladı. 
     Mumcu, 2004 yılında kaç golf sahası kurulacağına ilişkin soru üzerine, İstanbulla birlikte 2004'te Tarsus, Antalya, Belek, Kemer, Bodrum, Dalaman ve Sarıgerme'de en az 10 yeni golf alanı projesinin başlatılacağını bildirdi. 
     
</TEXT>
</DOC>
