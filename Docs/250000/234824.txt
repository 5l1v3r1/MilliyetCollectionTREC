<DOC>
<DOCNO> 234824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun25.html </URL>
<DATE> 2004/04/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ve AB Kıbrıs'ı görüşmeye başladı... 
</HEADLINE>
<TEXT>

     Rahmi Gündüz bildiriyor 

Avrupa Birliği Genel İşler Konseyi toplantısı bugün Lüksembourg'da başladı. 
     Genel İşler Konseyi toplantısının en önemli gündem maddesini, Kıbrıs'ta yapılan referandumların sonuçlarının değerlendirilmesi oluşturuyor. 
     AB yetkililerinden alınan bilgiye göre, Kıbrıs konusu, çalışma yemeğinde gündeme gelecek ve AB Komisyonu'nun genişlemeden sorumlu temsilcisi Günter Verheugen, AB dışişleri bakanlarına son gelişmeler hakkında bilgi verecek ve KKTC'ye yapılacak yardımlar konusunda önerilerde bulunacak. 
     AB kaynaklarından alınan bilgiye göre, Kıbrıslı Türklerin ürünlerinin AB pazarına açılması ve Kıbrıslı Türklere 259 milyon euro tutarında yardım yapılması, ilk adımda komisyon tarafından değerlendirilen öneriler arasında yer alıyor. 
     Bu arada, sabah AB daimi temsilcilerinin büyükelçiler düzeyinde yaptığı toplantıda, AB Komisyonu'nun hazırladığı Kıbrıs tüzüğünün oylanmasının 28 Nisan tarihindeki toplantıya ertelendiği öğrenildi. 
     
     SOLANA'DAN DESTEK 
     Genel İşler Konseyi toplantısı öncesi basının sorularını yanıtlayan AB Ortak Dış Politika ve Savunma Yüksek Temsilcisi Javier Solana, ''Kıbrıslı Türkler, AB'de bizimle birlikte olma yolunda iradelerini gösterdiler, bunu göz önüne alacağız'' dedi. 
     Kıbrıs Rum kesimi Dışişleri Bakanı Yorgo Yakovu, Lüksembourg'da basına yaptığı açıklamada, AB'nin Kıbrıslı Türklere yardım yapmasına destek vereceklerini söyledi. 
     Rum Bakan, AB kurallarına uyduğu müddetçe Kıbrıslı Türklere yardım yapılmasına ve adanın iki kesimi arasındaki ticareti desteklediklerini ifade etti. 
     
</TEXT>
</DOC>
