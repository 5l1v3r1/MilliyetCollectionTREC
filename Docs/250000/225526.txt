<DOC>
<DOCNO> 225526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy16.html </URL>
<DATE> 2004/03/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yayın organlarına yerel seçimlerle ilgili yasaklar hatırlatıldı 
</HEADLINE>
<TEXT>

     Radyo ve Televizyon Üst Kurulu RTÜK , 28 Mart Mahalli İdareler Genel Seçimleri'nde uyulacak yayın ve oy verme günü yasaklarını hatırlattı. 
     RTÜK'ten yapılan açıklamada, YSK tarafından seçimlerle ilgili olarak yayınlanan duyuruda kurulun kararına atfen seçimlerde oy verme gününden önceki 24 saat içinde yapılacak yayınlara ilişkin düzenlemelere dikkat çekildi. 
     YSK duyurusuna göre, yayınlara ilişkin yeni düzenleme ve yasaklar 26 Mart Cuma gecesi saat 24.00'de başlayacak. Oy verme günü saat 21.00'de sona erecek. 
     Bu süre boyunca seçimlerde oy verme gününden önceki 24 saat içinde her türlü haber, röportaj gibi programlar veya reklamlar yoluyla kamuoyu araştırmaları, anket, tahminler, bilgi iletişim telefonları yoluyla mini referandum gibi adlarla siyasi bir partinin veya adayın lehine veya aleyhine veya vatandaşın oyunu etkileyecek yayınlarda bulunulmasına izin verilmeyecek. Bu yasaklara uymayanlar, yayın ilkelerini ihlal etmiş sayılacaklar. 
     Oy verme günü saat 18.00'e kadar radyolar ve her türlü yayın organları tarafından seçim ve seçim sonuçları ile ilgili haber, tahmin ve yorum yapılması yasak olacak. 
     Saat 18.00 ila 21.00 arasında radyolarda ve her türlü yayın organlarında ancak YSK tarafından seçimle ilgili olarak verilecek haber ve tebliğler yayınlanabilecek. 
     Saat 21.00'den sonra bütün yayınlar serbest olacak. Ancak gerek görülmesi halinde saat 21.00'den önce de yayınların serbest bırakılmasına YSK tarafından karar verilebilecek. 
     
</TEXT>
</DOC>
