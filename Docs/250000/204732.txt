<DOC>
<DOCNO> 204732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/spo03.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Babayiğit aranıyor 
</HEADLINE>
<TEXT>

   Galatasaray Başkanı Özhan Canaydın, cemiyette yaptığı toplantıda Süren ve Cansun'a kırgın olduğunu söyledi, "Mart'ta 150 milyon dolar getiren babayiğit olursa, emrinde çalışırım" dedi 
      HALİL ÖZER 

   
   'Durum iyi değil' 
   GALATASARAY Kulübü Başkanı Özhan Canaydın, üyelerle buluştuğu cemiyet toplantısında son gelişmeleri değerlendirdi. Canaydın çok iyi bir durumda olmadıklarını vurgularken, "Mart ayında 150 milyon dolar getiren babayiğit varsa gelsin. Ben de emrinde çalışırım" dedi. Ali Dürüst'ün, Başkan toplantıya geldikten 10 dakika sonra "İşim var" diyerek ayrılması dikkati çekti. 
   
   'Pahalı transfer yok' 
   SALONDA mikrofon olmadığı için sıkıntı yaşanan Canaydın, eski başkanlar Faruk Süren ve Mehmet Cansun'a yanıt vermeyeceğini açıkladı. Özhan Canaydın, "Onlara kırgınım. Belki yanıt vermeyince bu tür olayların camia içinde konuşulması gerektiğini öğrenirler" ifadesini kullandı. Galatasaray Başkanı, ara transfer döneminde pahalı transfer yapmayı düşünmediklerini de bildirdi. 
   
   Terim'e tam destek 
   ÖZHAN Canaydın, Fatih Terim'i asla bırakmayacağını açıklarken, "Ona güvenim sonsuz" diye konuştu. Bir üyenin, "40 milyon dolarlık kefalet altına imza attığınızı söylüyorlar" sözünü, "Çık daha çık" diye yanıtlayan Başkan Özhan Canaydın, Şişli Belediye Başkanı Mustafa Sarıgül'den yeni stat yapılması için 100 dönüm değil, 200 dönüm arsa istediğini de açıkladı. 
   
   'Adayı geri alırız' 
   KURUÇEŞME Adası'nın anlaşmasını eski yönetimin yaptığını söyleyen Galatasaray Başkanı, 2005'e kadar adanın bitirilmemesi durumunda geri alacaklarını belirtti. Canaydın şunları söyledi "Mehmet Cansun döneminin ardından önce 7 milyon dolar borç var dendi. Sonra bu, 3 haftada 57 milyon dolara çıktı. 3 ay sonrada 143 milyon dolara yükseldi." 
   
   Yönetimin zor virajı    GALATASARAY'DA Mart ayında yapılacak olan kongre öncesinde Özhan Canaydın yönetiminin kaderini Şubat sonu ve Mart başında oynanacak olan üç maç netleştirecek. 26 Şubat'ta UEFA Kupası'nda Villarreal deplasmanına çıkacak olan Cim - Bom, bu maçtan üç gün sonra Fenerbahçe ile kozlarını paylaşacak. 4 Mart'taki Villerreal rövanşı ise kongrenin tansiyonunu belirleyecek. 
   
   Kritik maçların programı 
   26 Şubat 2004 
   Galatasaray - Villarreal 
   29 Şubat 2004 
   Fenerbahçe - Galatasaray 
   4 Mart 2004 
   Villarreal - Galatasaray 
   
   Lorant kancası    Fenerbahçe'nin eski hocası, Bülent ve Arif'i G.Kore'ye transfer etmek için kolları sıvadı 
   ERHAN TELLİ 

   İstanbul'a gelecek 
   GÜNEY Kore'nin İncheon United takımını çalıştıran Fenerbahçe'nin eski hocası Lorant, Galatasaraylı Bülent ve Arif'i transfer edebilmek için harekete geçti. Alman çalıştırıcının önümüzdeki günlerde Koreli yöneticilerle birlikte İstanbul'a gelip Sarı - Kırmızılı kulüple masaya oturacağı açıklandı. Lorant, "İki futbolcuyla birlikte çalışmak istiyorum" diye konuştu. 
   
   İlhan kabul etmedi 
   LORANT'IN Arif'ten önce Beşiktaşlı İlhan Mansız'ı gündemine aldığı öğrenildi. Ancak İlhan, Güney Kore'ye gitmek istemediğini belirterek, öneriyi geri çevirdi. Bu arada Rus gazeteleri, Torpedo Moskova'nın Galatasaray Teknik Direktör Fatih Terim için devreye girdiği iddia etti. Haberlerde, Terim'in Galatasaray'dan ayrılmasının zor olduğuna dikkat çekildi. 
   
   Özerklik bozulmadı    'Soru işareti kalkmadı' 
   GALATASARAY Basketbol Şubesi'nde merakla beklenen toplantı dün gerçekleşti. Şubenin başında yer alan ve bırakmayı düşündüğü iddia edilen Yalçın Granit, dün Başkan Özhan Canaydın ile bir araya geldi. Granit toplantı sonunda görevini sürdüreceğini dile getirerek, "Bize yerilen yetki ve görev sorumluluğun bilinci içindeyiz. Ekonomik soru işaretleri kalktı" dedi. 
   
   Tarabya'ya geçiyorlar 
   GRANİT, Belediye ile yapılan görüşmeler sonrasında Tarabya'daki Metin Oktay Tesisleri'nin basketbol şubesine verildiğini açıkladı. Yalçın Granit, "Bizim için bir dönüm noktası olacak. Alt yapıyı kurma çalışmalarımızda ilerleyebileceğiz" yorumunu yaptı. Bu arada Erkek Basketbol Takımımı'nın Amerikalısı Ron Sley, antrenmanlara katılmadığı ve deplasmana takımla birlikte gitmediği için ihraç edilecek. 
   
   Necati'den son uyarı    M.ALİ SABUNCU 

   'Protokol imzaladım' 
   ADANASPOR formasıyla yıldızlaştıktan sonra Galatasaray'ın gündemine giren golcü Necati, transfer dedikodularını yanıtladı. Galatasaray ile ön protokol imzaladığını açıklayan genç futbolcu, "Ne bir ücret aldım, ne de kapora istedim. Ancak bugüne kadar Adanaspor ile anlaşma sağlayamadılar. 3 Ocak'a kadar bu işi bitirmeleri gerekiyor" diye konuştu. 
   
   Kampa gitmek istiyor 
   NECATİ, devre arasında yapılacak olan kampa katılmanın kendisi için çok önemli olduğunu söyledi. Golcü futbolcu, "Hazırlık kamplarına katılmayan futbolcuların başarılı olması zor. Galatasaray, Adana ile anlaşamazsa, teşekkür eder diğer tekliflere bakarım" dedi. Bu arada Galatasaray, Karşıkaya'nın genç defans oyuncusu Emrah'ı renklerine kattı. 
   
   
</TEXT>
</DOC>
