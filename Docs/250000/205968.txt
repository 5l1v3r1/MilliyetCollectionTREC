<DOC>
<DOCNO> 205968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun16.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan Planı masada ama değişiklikler varmış" 
</HEADLINE>
<TEXT>

     KKTC Cumhurbaşkanı Rauf Denktaş, ''Annan planı masadadır, masada değildir'' diye tartışma başlatmanın anlamı olmadığını belirterek, ''Annan planı masada, ama yapılan değişiklikler varmış. Biz henüz bu değişiklikleri görmedik'' dedi. Denktaş, Annan planında yapılmasını istediği değişikliklerle Türkiye'nin istedikleri arasında bir farklılık olmadığını söyledi. 
     Cumhurbaşkanı Denktaş, Kıbrıs Türk Çiftçiler Birliği heyetini kabulü sırasında bir gazetecinin, Başbakan Recep Tayyip Erdoğan'ın ''Annan planının masada olduğunu'' tekrarladığını hatırlatması üzerine, şunları söyledi 
     ''Güzel. Annan planı masada, ama yapılan değişiklikler varmış. Biz henüz bu değişiklikleri görmedik. Bu değişiklikler Annan planının adını mı bırakır, ruhunu mu bırakır, psikolojisini mi bırakır, siyasetini mi bırakır, bunu birlikte göreceğiz. Onun için 'Annan planı masadadır, masada değildir' diye tartışma başlatmanın anlamı yok. Türkiye, meselenin halli için değişiklikler istiyor. İşte ben de istediklerimi söyledim. Zannedersem benim istediklerimle Türkiye'nin istedikleri arasında fark yoktur. Bunu Annan planının içerisine sokarsanız, deneyin. Rum kabul eder mi, deneyin. Bunları denemek lazım. Onun için bu konuda gazeteler yoluyla yeni bir şey başlatmanın gereği yoktur. Göreceğiz.'' Kıbrıs Türk Çiftçiler Birliği, Cumhurbaşkanı Rauf Denktaş'ı ziyareti sırasında, ''eğer bir anlaşmaya gidilecekse eğer topraktan ödün verilecekse Kıbrıs Türk köylüsünün yine göçmen durumuna düşeceğini, bunun kesinlikle kabul edilmez olduğunu'' bildirdi. 
     
     ''KENDİNİZİ KOYUVERMEYİN'' 
     Cumhurbaşkanı Denktaş da, kendilerinin, Türk kamuoyunun ve Türk hükümetlerinin bilinçli olduğunu belirterek, ''Annan planı geldi ve köylü topraksız kalacak'' endişelerinden vazgeçilmesini istedi. Denktaş, ''Türkiye'nin resmi makamlarından 'plan budur, bunu isteriz', bizden 'plan budur, bunu kabul ettik' sözleri işitmeden kendinizi koyuvermeyin, direnişinizden vazgeçmeyin. Bu iş soğukkanlılıkla sabırla akılla halledilecek. Hiç merak etmeyin'' dedi. 
     Türkiye tarafından tanınan KKTC'nin ortadan kaldırılması için eylemler yürütüldüğünü, ''bunu ABD ve İngiltere'nin katkısıyla bilerek veya bilmeyerek BM Genel Sekreterliği'nin yürüttüğünü'' anlatan Cumhurbaşkanı Denktaş, şöyle konuştu 
     ''Bir halkın, uzun yıllar tahakküm altında kalıp öldürülüp, toplu mezarlara gömülüp bütün hakları inkar edildikten sonra kendini kurtararak, iradesiyle kurmuş olduğu bir devleti tanımayan BM, tanımamakta ısrar edenler, tarih açısından, insanların hürriyeti açısından yüz karası bir işlem yapmaktadırlar. Ve bunu Rum'a, Yunan'a hizmet için, kendilerine hizmet için yapmaktadırlar. Bir halkın hür iradesini inkar etmektedirler.'' Dünyanın KKTC'yi tanıyan Türkiye'yi, tanımaktan vazgeçmesi için zorladığına işaret eden Denktaş, bu uygulamaları eleştirdi. Denktaş, Türkiye'nin başını derde sokmak için her yönden saldırı yapıldığını, Kıbrıs meselesinin de saldırı içerisinde büyük bir koz olarak kullanıldığını kaydetti. 
     ''Türkiye için güvenlik açısından önemli olan Kıbrıs'ta Türkiye'yi bırakmamak için ve Türklüğü ortadan kaldırmak için, bilerek veya bilmeyerek Rumlara ve Yunanistan'a hizmet edildiğini'' dile getiren Denktaş, ''Büyük bir haksızlık yapılmaktadır Türk dünyasına, bizlere'' diye konuştu. 
     
     ''İKİ MİLLETTEN BİR MİLLET MÜMKÜN DEĞİL'' 
     Rumların Yunanistan'ın ayrılmaz parçası olduklarını söylediklerine işaret eden Denktaş, buna hiç şikayetleri olmadığını, kendilerinin Türkiye'nin kopmaz bir parçası olduklarını, Türk olduklarını dile getirdi ve ''Demek ki iki millet var. Bu iki millet esasına dayalı bir anlaşma istiyoruz'' dedi. 
     İki milletten, bir millet yaratmanın mümkün olmadığını, Annan planınınsa bunu öngördüğünü belirten Cumhurbaşkanı Denktaş, ''bir millet yaratmanın anlamının, Kıbrıs Türkünü Yunanistan'a kaynatmak anlamı taşıdığını'' kaydetti. Denktaş, Kıbrıs Türk halkının Türkiye'nin ayrılmaz ve kopmaz bir parçası olduğunun kabul edilmesi halinde Kıbrıs'ta bir ortaklık olabileceğini, ''Türk-Yunan ortaklığının'' burada oluşabileceğini ifade etti. 
     ''Öyle Annan'ın arkasına, babanın arkasına saklanıp Kıbrıs'ı yutma ameliyesi geçersiz olmaya mahkumdur'' diyen Denktaş, ''Kıbrıs Türk halkının iradesini ortaya koyduğunu, devletine ve egemenliğine sahip çıktığını'' belirtti. 
     Cumhurbaşkanı Denktaş, önlerindeki çetin yolu Türkiye ile birlik içerisinde kararlılıkla yürüyeceklerini ifade etti. 
     Hükümet konusunda da değinip geniş tabanlı hükümet istemini yineleyen Denktaş, çünkü halkın iradesinin söz konusu olduğunu, bunun da ''uzlaşma istendiği, AB'ye girişin istendiği, ama devletin ve egemenliğin korunmasının, Türkiye'nin garantörlüğünün devamının istendiği'' yönünde olduğunu belirtti. Denktaş, bu mesajın dünya ve AB tarafından iyi anlaşılması gerektiğini dile getirdi. 
     
     ''İMANINIZI GEVŞETMEYİN'' 
     Cumhurbaşkanı Rauf Denktaş, 1 Mayıs'ın yolun sonu olmadığını da vurgulayarak, şunları söyledi 
     ''İyi niyetli olsalardı Kıbrıs'ın üyeliği ile Türkiye'nin müzakere tarihini eş zamanlı yaparlardı. Böylelikle dengesiz bir tutum yaratmış olmazlardı. Bunları hep konuşacağız. Onun için şimdilik diri durun, katiyen imanınızı gevşetmeyin. Bu dava, sabırlı olanlar, nefesini tutanlar, imanlı olanlar, ayakta duranlar, 'ben Türküm, Anavatanım Türkiye'den ayrılmaz bir parçayım' diyenler tarafından kazanılacaktır.'' 
     
     ''HÜKÜMET SAHİP ÇIKMALI'' 
     Bu sırada söz alan Çiftçiler Birliği yöneticisi Oğuz Ceyda, ekilmedik bir karış toprak kalmadığını, bunun köylülerin ve halkın toprağına sahip çıktığının göstergesi olduğunu belirterek, oluşacak hükümetten, mecliste verilen yemin doğrultusunda ''köylünün malına, devletine, egemenliğine ve eşitliğine sahip çıkmasını'' istedi. 
     Ceyda, gazetelere yansıyan ''Ankara Planı''ndan da endişe duyduklarını belirterek, Türk askerinin Türkiye AB'ye girmeden adadan çıkmasını kabul etmeyeceklerini söyledi. 
     
     ''TÜRK ASKERİ KALMALI'' 
     Tekrar konuşan Cumhurbaşkanı Denktaş ise Türkiye'nin AB'ye girmesinden sonra da Kıbrıs'ta Türk askerinin kalması gerektiğini söyledi. Denktaş, 1960 anlaşmalarının Türkiye'ye daimi olarak asker bulundurma hakkı verdiğini, bunu ilgili taraflar değiştirmeden kimsenin değiştiremeyeceğini vurguladı. 
     ''İngiliz üsleri kalacağına göre, Türk askerinin de kalması lazımdır'' diyen Cumhurbaşkanı Denktaş, bütün oyunun Türkiye'nin garantörlüğünü ortadan kaldırmak, stratejik haklarını yok etmek olduğunu vurguladı ve Türkiye'nin buna direneceğini, zaten direnmekte olduğunu sözlerine ekledi. 
     
</TEXT>
</DOC>
