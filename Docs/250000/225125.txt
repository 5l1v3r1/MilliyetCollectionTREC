<DOC>
<DOCNO> 225125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun48.html </URL>
<DATE> 2004/03/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Afganistan Herat'taki çatışmaların bilançosu 16 ölü, 27 yaralı 
</HEADLINE>
<TEXT>

     Afgan hükümeti, ülkenin batısındaki Herat'ta geçen hafta sonu yüzden fazla kişinin öldüğünün bildirildiği çatışmalarda ölenlerin sayısının 16 olduğunu açıkladı. 
     Dışişleri Bakanı Abdullah Abdullah, Herat Valisi İsmail Han'ın oğlu, Havacılık Bakanı Mirveys Sadık'ın öldürülmesinden sonra başlayan çatışmalarda yüzden fazla kişinin öldüğü yolundaki açıklamaların doğru olmadığını, ölü sayısının 16, yaralı sayısının ise 27 olduğunu söyledi. 
     Kentte durumun kontrol altında olduğunu belirten Abdullah, Herat'taki olayların ülkede istikrarın sağlanması çabalarını sekteye uğratmayacağından emin olduğunu kaydetti. 
     İsmail Han'ın oğlu Sadık'ın, Devlet Başkanı Hamid Karzai yanlısı Zahir Nayibzade'ye bağlı güçlerce öldürülmesinden sonra Herat'ta Han'a bağlı güçlerle Nayibzade kuvvetleri arasında çatışmalar çıkmıştı. 
     
</TEXT>
</DOC>
