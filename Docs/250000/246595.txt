<DOC>
<DOCNO> 246595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo36.html </URL>
<DATE> 2004/06/09/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Yıldıray, Hertha Berlin'le 3 yıllık anlaşmaya vardı... 
</HEADLINE>
<TEXT>

     Almanya'nın Bayer Leverkusen takımında forma giyen A Milli Futbol Takımı'nın orta saha oyuncusu Yıldıray Baştürk, Hertha BSC Berlin Kulübü'ne transfer oldu. 
     Hertha BSC Berlin Kulübü Menajeri Dieter Hoeness ile basın toplantısı düzenleyen Yıldıray Baştürk, bu kulüple 3 yıl için anlaşmaya vardığını açıkladı. 
     Yıldıray'ı takımlarında görmekten çok mutlu olduklarını ifade eden Hoeness de bu transfer ile geçen yıl orta sahada yaşadıkları sıkıntıları büyük ölçüde aşacaklarını söyledi. Hoeness ayrıca, milli futbolcunun transferiyle, Almanların yanı sıra Berlin'de yaşayan Türklerin de maçlara ilgilerinin artmasını beklediklerini kaydetti. 
     Yıldıray Baştürk ise konuşmasında, Hertha BSC Berlin'e imza atmaktan duyduğu mutluluğu dile getirdi ve takımda elinden gelenin en iyisini yapacağını söyledi. 
     Fenerbahçe, Galatasaray ve Beşiktaş'tan da transfer teklifleri aldığını anlatan Baştürk, kendisine duydukları güven nedeniyle bu kulüplere teşekkür etti. Yıldıray Baştürk, ayrıca Berlin'de yaşayan Türklerden kendisine destek olmalarını istedi. 
     
</TEXT>
</DOC>
