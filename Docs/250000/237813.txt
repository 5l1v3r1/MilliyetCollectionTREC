<DOC>
<DOCNO> 237813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko37.html </URL>
<DATE> 2004/05/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şener Borç stokunun düşürülmesine etki eden tek faktör fdf değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, borç stokunun düşürülmesine etki eden tek faktörün faiz dışı fazla olmadığını söyledi. 
     Bakan Şener, borç stokunun düşürülmesinde faiz oranları, borç stokunun mevcut durumu, büyüme ve faiz dışı fazla rakamının önemli olduğunu kaydetti. 
     Hükümetin temel politikasının, borç stokunun azaltılması olduğunu söyleyen Şener, faiz dışı fazlanın borç stoku dikkate alınarak belirleneceğini ifade etti. IMF ile ilişkilerde 2005 sonrası döneme ilişkin olarak bir şey söyleyemeyeceğini anlatan Şener, şunları kaydetti 
     ''Bütün ülkelerin IMF ile şöyle ya da böyle ilişkileri var. 2005 Şubat sonrası da IMF gelir gider açıklamalarını yapar. Benim Maliye Bakanlığı dönemimde IMF gelir giderdi görüşürdük, gazetelerde yer almazdı.'' Şener, 2005 yılı hedeflerinin bütçe hazırlıkları sırasında tartışılacağını ve ona göre belirleneceğini vurgulayarak, 2005'te hedeflerin ne olacağının, bütçe dengelerinin neye göre kurulacağının, kamu finansmanı dengesinin nasıl ayarlanacağının 2004 yılındaki gelişmeler dikkate alınarak belirleneceğini kaydetti. 
     
     ABD KREDİSİ 
     Şener, 8.5 milyar dolarlık ABD kredisinin şu aşamada kullanımının söz konusu olup olmadığı sorusunu da Türkiye'nin böyle bir krediyi kullanma hakkı bulunduğunu hatırlatarak, ''Türkiye istediği zaman bu krediyi kullanabilir ama dengeler içinde ihtiyaç duyduğu zaman kullanır'' diye konuştu. 
     Türkiye'nin IMF'ye 2007 yılına kadar ödeyeceği borçların yeni bir takvime bağlanmasının IMF Başkan Vekili Anne Krueger ile görüşmesinde gündeme gelip gelmediğinin sorulması üzerine Şener, ''Böyle bir şey gündeme gelmedi'' yanıtını verdi. 
     
</TEXT>
</DOC>
