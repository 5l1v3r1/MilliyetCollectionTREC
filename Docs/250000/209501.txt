<DOC>
<DOCNO> 209501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur23.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16'nın enkazı bulundu... Pilot Karakuzulu şehit oldu... 
</HEADLINE>
<TEXT>

     Hava Kuvvetleri Komutanlığı, 9. Ana Jet Üs Komutanlığı'na ait F-16 uçağının enkazının Kütahya'nın Domaniç ilçesinin 15 kilometre güneyinde Karlıtepe mevkiinde bulunduğunu, Pilot Üsteğmen Mehmet Karakuzulu'nun şehit olduğunu bildirdi. 
     Hava Kuvvetleri Komutanlığı Genel Sekreterliği'nden yapılan açıklamada, 16 Ocak'ta, 9. Ana Jet Üs Komutanlığı'na Balıkesir ait F-16 uçağının eğitim uçuşu sırasında teknik bir arıza nedeniyle Kütahya'nın Domaniç ilçesi yakınlarında düştüğü belirtildi. Yoğun kar ve düşük görüş şartlarında karadan ve havadan sürdürülen aramalar neticesinde uçak enkazının bugün saat 10.30'da Domaniç'in 15 kilometre güneyinde Karlıtepe mevkiinde bulunduğu bildirilen açıklamada, kazada Pilot Üsteğmen Mehmet Karakuzulu'nun paraşütle atlayamayarak şehit olduğu kaydedildi. 
     Açıklamada, kazayla ilgili araştırma ve inceleme faaliyetlerinin devam ettiği belirtildi. 
     
     ENKAZA HAVADAN ULAŞILDI 

     Öte yandan F-16 savaş uçağına ait enkaza, sadece havadan ulaşılabildiği öğrenildi.. 
     Tavşanlı Kaymakamı Mehmet Özmen, arazinin sarp ve karlı olması yüzünden karadan müdahale yapılamadığını, helikopterlerle enkazın bulunduğu bölgeye ulaşıldığını belirtti. 
     Özmen, arama çalışmalarına katılan çok sayıda kurum ve kuruluşa ait ekiplerle vatandaşların da karadan bölgeye ulaşamadıklarını ve geri döndüklerini kaydetti. 
     
     ŞEHİT ÜSTEĞMEN YARIN TOPRAĞA VERİLECEK 

     F-16 savaş uçağının pilotu şehit Üsteğmen Mehmet Karakuzulu'nun cenazesi yarın Gaziantep'te toprağa verilecek. 
     Üsteğmen Karakuzulu'nun, paraşütle atlayıp kurtulmuş olabileceği ihtimali üzerine umutlu bir bekleyişe giren ailesinin oturduğu ev, şehit olduğu haberinin alınması üzerine yas yerine dönüştü. 
     Şehit Pilot Üsteğmen Mehmet Karakuzulu'nun cenazesinin yarın öğle saatlerinde uçakla Gaziantep'e getirilip, Ulucamii'de düzenlenecek cenaze töreninden sonra Gaziantep Asri Mezarlık'taki Şehitlikte toprağa verileceği belirtildi. 
     
</TEXT>
</DOC>
