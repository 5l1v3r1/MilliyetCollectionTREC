<DOC>
<DOCNO> 245855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/guncel/gun02.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan Bush'a "Konuklar emanetimizdir" 
</HEADLINE>
<TEXT>


ÖNDER YILMAZ Fethiye 

Ulaştırma Bakanı Binali Yıldırım, 28 - 29 Haziran'da gerçekleştirilecek NATO Zirvesi için boğazlarda en yüksek güvenlik alarmı uygulanacağını belirterek, ABD Başkanı George Bush ve diğer liderlere "güvenlik garantisi" verdi. Güvenlik konusunda kimsenin endişelenmemesini isteyen Yıldırım, "Gelen konuklar emanetimizdir ve her misafir de evsahibinin kuzusudur" dedi. Zirve boyunca boğazlarda yanıcı ve patlayıcı madde taşıyan gemilere sınırlama getirileceğini belirten Yıldırım, "Sınırlamalar karadan da yürütülecek. Şehir içi trafikle ilgili tedbirler var " dedi. 

Eylemler demokratik 
Zirveyi protesto etmek isteyenlerin denizden de eyleme kalkışabileceklerinin hatırlatılması üzerine Yıldırım şunları söyledi "Tedbirleri deniz polisiyle İstanbul Valiliği koordinasyonunda aldık. Ancak protestoları tamamen yasaklamak özgürlükleri yasaklamaktır. Protestolar, başkalarının hayatına fiili tecavüz oluşturmayacak şekilde yapılabilir." 


</TEXT>
</DOC>
