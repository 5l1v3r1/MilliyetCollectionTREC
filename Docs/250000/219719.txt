<DOC>
<DOCNO> 219719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun05.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton, başkan yardımcılığına oynuyor 
</HEADLINE>
<TEXT>

     Eski ''First Lady'' ve New York senatörü Hillary Clinton'un, bu yıl sonunda yapılacak başkanlık seçimlerinde başkan yardımcılığına aday olacağı öne sürüldü. 
     ''Townhall.com'' ve ''The American Spectator'' gibi internet sitelerinde yazıları yayınlanan köşe yazarı Emmett Tyrrell'ın belirttiğine göre, Bayan Clinton bu amaçla yoğun bir kampanya hazırlığı içine girdi. Tyrrell, Clinton'un ''First Lady''likten senatörlüğe geçişini irdeleyen ''Madame Hillary'' adlı bir de kitap yazmıştı. 
     Kendisine yakın kaynaklar, Hillary Clinton'un deneyimli bir ekiple birlikte çalıştığını ve destek verdiği başkan adayı John Kerry'nin yanında başkan yardımcısı olarak seçimlere girmeyi planladığını belirttiler. 
     
     100 MİLYON DOLARLIK FON 
     Aynı kaynaklar, senatör Clinton ile Beyaz Saray'daki eski yardımcısı Harold İckes'in daha şimdiden seçim kampanyası için 100 milyon dolarlık bir fon topladıklarını ifade ediyorlar. 
     Tyrrell, ''başkan yardımcısı adayını yaz aylarında açıklayacak olan Kerry'nin, Hillary Clinton'u kendisiyle birlikte seçime girmeye davet edeceğini'' öne sürdü. Haberde, ''Hillary Clinton'un para toplama konusundaki becerisinin, Kerry'nin yapacağı tercihte rol oynayacağı'' kaynaklar tarafından belirtiliyor. 
     Hillary Clinton, dün yaptığı açıklamayla başkan adaylığı konusunda senatör Kerry'yi desteklediğini bildirmişti. 
     Japon NHK televizyon kanalına verdiği demeçte de Hillary Clinton, ''gelecek yıl Beyaz Saray'da Demokrat Partili bir başkan olacağını ümit ediyorum'' açıklamasında bulundu. 
     
</TEXT>
</DOC>
