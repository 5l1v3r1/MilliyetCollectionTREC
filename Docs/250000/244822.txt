<DOC>
<DOCNO> 244822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur27.html </URL>
<DATE> 2004/06/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Travesti çukura itti itfaiye boğulmaktan kurtardı .. 
</HEADLINE>
<TEXT>

     Dikmen'de, içi su dolu inşaat çukuruna atılan bir kişi itfaiyenin yardımı ile son anda kurtarıldı. 
     Emniyet yetkililerinden alınan bilgiye göre, Yukarı Dikmen Mahallesi 36. Sokak'tan arayan bir taksi sürücüsü, içerisi su dolu inşaat çukurunda bir kişinin boğulmak üzere olduğunu bildirdi. Bunun üzerine, olay yerine polis ve itfaiye ekibi gönderildi. 
     İnşaat çukurunda boğulmak üzere olan ve adının Bekir O. olduğunu bildiren kişi, itfaiye ekibi tarafından ip atılarak kurtarıldı. 
     Çıplak olarak çukurdan çıkarılan Bekir O, emniyette verdiği ifadesinde, Türközü semtindeki evine giderken araçla yanına yaklaşan bir kişinin adres sorduğunu, adresi göstermek için araca bindiğini söyledi. Araçtaki kişinin travesti olduğunu öğrendiğini, bu kişiyle ilişkiye girmek için anlaştıktan sonra kimsenin görmemesi için travestinin aracı inşaata getirdiğini anlatan Bekir O, araçta soyunduğunu, tuvaletini yapmak için araçtan indiği sırada travestinin kendisini çukura ittiğini bildirdi. 
     Bir lokantada garsonluk yapan Bekir O, eşyalarını ve parasını alarak kaçan travestiden şikayetçi oldu. 
     
</TEXT>
</DOC>
