<DOC>
<DOCNO> 240810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/dunya/axdun01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Blair, Irak'tan acil çıkış planlıyor 
</HEADLINE>
<TEXT>


NEVSAL ELEVLİ Londra 


İngiliz "The Times" gazetesi, ABD Başkanı George W. Bush ile İngiltere Başbakanı Tony Blair'in, Irak'taki askerlerini bir an önce çekme planları yaptıklarını öne sürdü. 
Gazete, şimdiye kadar "Ne kadar sürerse sürsün iş tamamlanıncaya kadar Irak'ta kalmaktan" söz eden İngiliz hükümet yetkililerinin açık biçimde ifade değiştirdiklerini vurgulayarak, "Şimdi bir an önce Irak'tan çıkmaktan bahsediliyor. Hem Irak, hem Amerikan, hem de İngiliz kamuoylarına bu işin sonunun artık yaklaşmakta olduğu mesajları veriliyor" dedi. 
Nitekim İngiliz hükümeti dün hızlı çıkış için Irak kuvvetlerinin eğitiminin hızlandırıldığını bildirdi. Tony Blair'ın bir sözcüsü, "Irak'taki strateji, Iraklıların kontrolü mümkün olan en kısa sürede ele almalarını ve bizim mümkün olan en kısa sürede ayrılmamızı sağlamak. Askerlerimizin orada ebediyen kalmayacaklarını ve Irak'ın Iraklılar tarafından yönetilmesini istediğimizi her zaman söyledik" dedi. 

İki boyutlu plan 
Times, çıkış planının askeri güvenlik ve siyasi olmak üzere 2 boyutta tasarlandığını bildirdi. Gazeteye göre, güvenlik boyutunda ilk olarak Irak'ın kendi ordusunu, polis güçlerini, sivil savunma sistemini, istihbarat örgütlerini ve sınır polisi kuvvetlerini oluşturması beklenecek. 
Times, planın siyasi boyutunda ise uluslararası bir gücün Irak'ta konuşlanması için BM'den karar çıkarılacağını bildirdi. Gazete, daha önce Irak'a yeni birlikler göndereceğini açıklayan İngiltere'nin hazırlanan çıkış planı gereği bu seçeneği askıya aldığını savundu. 


</TEXT>
</DOC>
