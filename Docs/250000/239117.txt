<DOC>
<DOCNO> 239117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo18.html </URL>
<DATE> 2004/05/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Pancu Beşiktaş'ta oynamaktan mutluyum... 
</HEADLINE>
<TEXT>

     Beşiktaşlı futbolcu Daniel Gabriel Pancu, siyah-beyazlı takımda oynamaktan mutlu olduğunu söyledi. 
     Rumen futbolcu, Beşiktaş Kulübü'nün aylık resmi yayın organı Beşiktaş Dergisi'nin bugün piyasaya çıkan mayıs sayısında yer alan açıklamasında, takımda bulunmaktan dolayı duyduğu memnuniyeti dile getirdi. 
     Nişanlısı Mihaela ile birlikte Ulus'ta 6 odalı dubleks bir evde oturan Pancu, takımdaki arkadaşlık ortamından çok memnun olduğunu kaydetti. Pancu, ''Geçen sezon Maldaraşanu Beşiktaş'ta oynarken, O'nun evine giderdim. O da bana gelirdi. Diğer takım arkadaşlarımla genelde dışarıda, restoranda buluşuyoruz. Son zamanlarda da Ilie ile birbirimize gidip gelmeye başladık'' dedi. 
     Kamplardan, antrenmanlardan, maçlardan arta kalan sınırlı vaktini evinde dinlenerek geçirmekten hoşlandığını anlatan Rumen futbolcu, takımın kazandığı ve moralinin yüksek olduğu zamanlarda, bilgisayar başında internette sörf yapmaktan hoşlandığını, DVD'de film izlemekten de keyif aldığını belirtti. Mutfakla arasının ise pek iyi olmadığını kaydeden Pancu, evde yalnız olunca makarna gibi basit yemekler yaptığını ifade etti. 
     Romanya'da yaşayan nişanlısı Mihaela'nın kendisini görmek için sık sık İstanbul'a geldiğini belirten Pancu, 7 sene önce tanıştıklarını ve o zamandan beri birlikte olduklarını kaydetti. Pancu'nun nişanlısı Mihaela da İstanbul'u çok beğendiğini söyledi. 
     
</TEXT>
</DOC>
