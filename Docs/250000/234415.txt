<DOC>
<DOCNO> 234415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko14.html </URL>
<DATE> 2004/04/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hisarcıklıoğlu Katılım müzakerelerine başlamak Türkiye'nin hakkıdır 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Biz gerekli kriterleri yerine getirdiğimize inanıyor ve bu yüzden de Avrupa Birliği AB katılım müzakerelerine başlamak istiyoruz. Bu artık Türkiye'nin her bakımdan hakkıdır'' dedi. 
     Hisarcıklıoğlu, İktisadi Kalkınma Vakfı'nın İKV 41. Olağan Genel Kurulu'nda yaptığı konuşmada, Türkiye'nin 40 yılı geride bırakan Avrupa Birliği AB ile ilişkilerinin alacağı yön açısından bu yılın her açıdan belirleyici olacağını kaydetti. 
     AB'nin, Türkiye'nin performansı, kendi taahhütleri ve savunduğu değerlere bağlı kalarak, Aralık ayında Türkiye ile ilgili kararı olumlu yönde vereceğine inandığını anlatan Hisarcıklıoğlu, şunları söyledi 
     ''Avrupa ve Türkiye'nin birbirlerine ihtiyacı karşılıklıdır. Ancak, ihtiyaçlar aynı alanda değildir. Zaten böyle olması zorunlu da değildir. AB'nin Türkiye için anlamı iktisadi düzlemde belirginleşmektedir. Türkiye'nin AB için anlamı ise esasen siyasi düzlemdedir. 
     Geniş Ortadoğu bölgesindeki siyasi ve sosyal yeniden yapılanmada söz sahibi olmak istiyorsa Avrupa'nın AB üyesi bir Türkiye'ye ihtiyacı vardır.'' Küreselleşmenin olası etkilerinden biri olarak görülen din eksenli medeniyetler çatışması tehlikesinin bertaraf edilmesinde AB-Türkiye ilişkilerinin merkezi bir rol oynayacağını dile getiren Hisarcıklıoğlu, şunları söyledi 
     ''Öte yandan tam üyelik hedefini bu kez de gerçekleştiremezsek tüm Avrupa kıtasını içine alan ve 500 milyon insanı birleştiren yeni ve büyük AB'nin dışında kalmanın ülkemiz açısından bu kez dışlayıcı ve her açıdan ayrımcı bir gelişme olacağını önemle dikkatinize sunmak istiyorum. 
     Biz gerekli kriterleri yerine getirdiğimize inanıyor ve bu yüzden de katılım müzakerelerine başlamak istiyoruz. Bu artık Türkiye'nin her bakımdan hakkıdır.'' Hisarcıklıoğlu, bugüne kadarki en uzun üyelik müzakere sürecinin 8 yıl ile İspanya'ya ait olduğu göz önüne alınarak, Türkiye'nin müzakere sürecinin bundan daha uzun olmayacağının garantisinin alınmasını istedi. 
     Kıbrıs konusuna da değinen Hisarcıklıoğlu, Annan Planı'nın Türkiye'nin de AB üyesi olacağı perspektifiyle hazırlandığını kaydederek, ''Bu nedenle hükümetimizin konunun bu yönü üzerinde ciddiyetle durduğunun görülmesi sevindiricidir'' dedi. 
     Bugünkü referandumda Rum tarafının plana ''Hayır'' demesi durumunda, bunun bir ilk oluşturmayacağını ve daha önceki 2 planın da Rumlar tarafından reddedildiğini anlatan Hisarcıklıoğlu, ''Dünya kamuoyunda devamlı uzlaşmaz taraf olarak gösterilmeye çalışılan bizlerin artık bu gerçekleri en geniş şekilde kullanmamız ve duyurmamız gerekmektedir'' diye konuştu. 
     
     İKV BAŞKANI ÖKÜTÇÜ 
     İKV Yönetim Kurulu Başkanı Davut Ökütçü de sonbaharda AB Komisyonu tarafından açıklanacak olan Türkiye İlerleme Raporu'nda olumlu ifadelerin yer almasının Zirve'den çıkacak karar üzerinde etkili olacağını vurguladı. 
     Ökütçü, ''Bu nedenle, adaylık sürecinde hiçbir şeyin garanti sayılamayacağını bilerek, yaptıklarımıza değil yapacaklarımıza odaklanarak çalışmalarımıza devam etmemiz gerekmektedir'' dedi. 
     Müzakerelerin başlamasının bir yana tam üyeliğin dahi mutlu son olmadığını kaydeden Ökütçü, ''Çünkü aslında AB üyeliği söz konusu olduğu zaman son yoktur. Tam üye olduktan sonra da bu dinamik yapı içinde devamlı çalışmak ve ilerlemek zorundayız. Biz ise bırakın üyelik sonrası dönemi, adeta 2004 Aralık ayından sonrasını dahi düşünüyor gibi değiliz'' diye konuştu. 
     
     TİM BAŞKANI SATICI 
     Türkiye İhracatçılar Meclisi TİM Başkanı Oğuz Satıcı, Gümrük Birliği'ne ilişkin yaşanan sorunların Kıbrıs tartışmalarının gerisinde kaldığını belirtti. 
     Gümrük Birliği ile ilgili modernizasyon isteklerini, AB'ye karşı bir tutummuş gibi değerlendirmenin büyük bir hata olduğunu savunan Satıcı, Gümrük Birliği gömleğinin artık Türkiye'ye dar geldiğini söyledi. 
     Gümrük Birliği'nin dünyanın ve dünya ticaretinin dinamiklerine göre tekrar dizayn edilebileceğini ifade eden Satıcı, ''Bugün pazarlarını çeşitlemeye çalışan Türkiye'nin serbest ticaret anlaşmaları yapmasının önünü tıkayan davranışlar dizisi Gümrük Birliği anlaşmasına imza koyanlar tarafından üretilmektedir'' dedi. 
     İKV'nin Kıbrıs sürecinde toplumu bilgilendirme açısından önemli bir işlevi bulunduğunu kaydeden Satıcı, ''Kıbrıs'ta bu misyon, gereğince ve İKV'ye yakışır biçimde yerine getirilmiş midir '' sorusuna yanıt aranması gerektiğini belirtti. 
     Satıcı, dış ticarette ortaya çıkan açığın bir sebebinin de, bir tabu haline getirilmiş IMF programının yarattığı bazı yan etkiler olduğunu savundu. 
     
     İTO BAŞKANI YILDIRIM 
     İstanbul Ticaret Odası İTO Başkanı Mehmet Yıldırım, Başbakan Recep Tayyip Erdoğan ile birlikte AB ile ilişkilerin yanında, Kıbrıs konusunda da çok önemli adım atıldığını vurguladı. 
     Yıldırım, ''Yıllarca dolaplarda duran Kıbrıs meselesi için de Sayın Başbakan bizzat önemli bir risk almıştır. Sayın Başbakana bu medeni cesaret ve yüreklilikten dolayı teşekkür ediyorum. Bu o kadar kolay bir iş değildi'' dedi. 
     Genel Kurul'un sonunda, İKV Başkanı Davut Ökütçü, ABD'de gerçekleştirilen Türk-Amerikan İş Konseyi'nin yıllık toplantısında, iletilmek üzere kendisine teslim edilen ''Seçkin Yurttaş'' ödülünü, TOBB Başkanı Rifat Hisarcıklıoğlu'na teslim etti. 
     Ödülünü alan Hisarcıklıoğlu'nun, ''Amerikan vatandaşı da yapmadılar değil mi '' şeklindeki esprisi dikkat çekerken, İTO Başkanı Mehmet Yıldırım, ''Ödülün kötüsü olmaz, kendisini kutluyoruz'' diye konuştu. 
     Sanayi ve Ticaret Bakanı Ali Coşkun'un da katıldığı seçimsiz Genel Kurulda, İKV'nin 2003 yılı faaliyetleri ile 2004 yılı programı ele alınarak, karara bağlandı. Ayrıca, Türkiye Sigorta ve Reasürans Şirketleri Birliği'nin mütevelli statüsünden vakfı destekleyenler stasütüsüne geçişi de kabul edildi. 
     
</TEXT>
</DOC>
