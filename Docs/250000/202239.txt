<DOC>
<DOCNO> 202239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko11.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TPAO, petrol aramalarına hız veriyor... 
</HEADLINE>
<TEXT>

     Türkiye Petrolleri Anonim Ortaklığı TPAO Genel Müdürü Saim Dinç, 2004 yılında kara ve denizlerde petrol ile doğalgaz aramalarına büyük ağırlık vereceklerini bildirdi. 
     A.A muhabirinin sorularını yanıtlayan Genel Müdür Saim Dinç, iki hedef belirlediklerini vurgularken ''ilk olarak kara ve denizleri didik didik arayacağız. Ülkeye katkısı olacak, dışa bağımlılığı azaltacak her türlü gaz ve petrolü Türk ekonomisine katacağız'' dedi. 
     Önümüzdeki yıl Orta Karadeniz, Batı Karadeniz, Ege Denizi ve Akdeniz'de çok büyük arama programları bulunduğunu açıklayan Genel Müdür Dinç, ikinci hedeflerinin ise uluslararası petrol şirketi haline gelmek olduğunu bildirdi. 
     Hükümetin ile Enerji ve Tabii Kaynaklar Bakanı'nın kendilerine büyük destek verdiğini kaydeden Dinç, ''bizim için son derece önemli bir şans. Bu şansı çok iyi kullanmamız, bu iki hedefe süratli bir şekilde ulaşmamız gerekiyor. Bunlar hükümetle ülkeyle bütünleşerek ulaşılabilecek hedefler'' diye konuştu. 
     Suriye ve Irak sınırına doğru ciddi petrol beklentisi olan bölgelerde çalışmaları yoğunlaştıracaklarını açıklayan Dinç, daha önce bu bölgelerde güvenlik kaygısıyla yeterli çalışma yapımadığını, ancak artık bu bölgelerde de arama çalışmaları artıracaklarını bildirdi. 
     Güneydoğu Anadolu Bölgesi'nde gelecek yıl 18 sondaj yapmayı planladıklarını anlatan Dinç, Türkiye genelinde son yıllarda 25 civarında gerçekleşen sondaj miktarını da bu sene 38'e çıkarttıklarını, gelecek yıl bu rakamı ikiye katlamayı hedeflediklerini anlattı. 
     
     DOĞU KARADENİZ ARAMALARI 
     Araştırmalar sonucu, Doğu Karadeniz'de Hazar Denizi'nin jeolojik yapısının devam ettiğini gördüklerine işaret eden TPAO Genel Müdürü Dinç, BP ile yürütülen çalışmalar çerçevesinde üç boyutlu sismik çalışmaların yaz aylarında tamamlandığını ve sonuçların güzel olduğunu anlattı. 
     Sismik çalışmaların sonuçlarının Nisan-Mayıs gibi tamamlanacağını ve bunun sonucunda sondaj yapılacak yerlerin tespit edileceğini belirten Dinç, 2004 yılı sonlarına doğru hazırlıklar yapıldıktan sonra büyük bir platform getirilerek bu bölgede sondaj yapılabileceğini söyledi. 
     
     ''ZOR VE PAHALI OLABİLİR AMA BİZİM'' 
     Türkiye'de çıkartılan petrolün, diğer ülkelere nazaran daha küçük ve dağınık yataklar halinde bulunduğunu, bunların aranarak bulunması gerektiğini ifade eden Dinç, ''daha zor ve pahalı üretilebilir, ancak bizim petrolümüz, yatırımı kendi ülkemize yapıyoruz'' diye konuştu. Dinç, şöyle devam etti 
     ''Türkiye'de petrol var. Arabistan, Hazar Denizi gibi zengin büyük ve güçlü yataklar değil. Küçük ve dağınık petrol yatakları var. Zor, pahalı üretiyoruz. Ama son derece karlı üretiyoruz. Yurtdışına para yatırmamıza rağmen en karlı kuruluşuz. Gönül arzu ederdi kolay, ucuza, büyük yataklardan üretelim. Rezervuara 100 sondaj vuralım isterdim. 5-10 sondaj yapıyorsunuz bitiyor. Yeni keşif yapmak zorundasınız.'' TPAO'nun 2002 yılında Türkiye'nin en karlı kuruluşu olduğuna dikkati çeken Genel Müdür Saim Dinç, yerli üretimden sağladıkları kaynaklarla yurt dışındaki projelere yatırım yapmalarına rağmen yine de kar ettiklerini kaydetti. 
     Hazar Havzası'nda yatırımların sürdüğünü ve gelirlerin hala yatırımlardan az olduğunu belirten Dinç, 2006 yılından sonra yurt dışı proje gelirlerinin yatırımların üzerine çıkarak artmaya başlayacağını vurguladı.. 
     Halen Türkiye'de 30 bin varil, Azerbaycan'da 11 bin varil, Kazakistan'da 8 bin varil olmak üzere günlük toplam 49 bin varil petrol ürettiklerini kaydeden Dinç, özellikle Azerbaycan'da yürütülen projelerin son derece büyük olduğunu, dolayısıyla önümüzdeki yıllarda üretimlerinin de ciddi miktarda artacağını söyledi. 
     
     ''HEDEF, KARLILIK YERİNE YATIRIM'' 
     Şu ana kadar kredi kullanmadıklarını, iç ve dış yatırımları kendi sağladıkları karlarla karşıladıklarını ifade eden TPAO Genel Müdürü Saim Dinç, ''böyle olduğu halde geçen yıl 520 trilyon lira kar ettik. Bu yıl da, hedefe ilk 6-7 ayda ulaştık. Ancak gelecek yıl hedefimiz karlılık yerine yurt için yatırımları ikiye katlamak olacak'' dedi. 
     Karlarını yurt için yatırımlara yönlendireceklerini ve yurt dışı yatırımları da sağlanacak kredilerle finanse edecelerini kaydeden Dinç, bu çerçevede geçtiğimiz günlerde Akbank ile 200 milyon dolarlık bir kredi anlaşması imzaladıklarını hatırlattı. 
     ''Sayın başbakanımızın, bakanımızın çok büyük desteği var, beklentisi var. Çok büyük ayrıcalığımız var bizim. Vergi, kar alınan bir yer değil, oluşturduğunu daha çok yatırıma dönüştüren, daha çok petrol ve gaz bulma olasılıkları yaratan, dolayısıyla dışa bağımlılığı azaltma yönünde rol oynayacak bir şirket olarak görülüyor. Daha çok kar edelim, vergi verelim den ziyade hedefimiz, daha çok araştırma, arama, sondaj yapalım, ve daha çok petrol ve gaz bulalım . 
     
     YUNANİSTAN-IRAK VE SURİYE 
     Bu arada Yunanistan ile Ege Denizi'nde ortak petrol aranması konusunda yapılan görüşmelerin olumlu seyrettiğini, Suriye ile ilişkileri güçlendirmeye çalıştıklarını anlatan Genel Müdür Dinç, Irak ile ilişkiler konusunda da şunları anlattı 
     ''Sondajlar yapmışız, güzel petrol ticareti yapmışız, ürün ticaretini başlattık, güzel anlaşmalar oluştu, büyük boyutlarda petrol ve petrol ürünleri ticaretini başlattık ve boyutlarını büyütüyoruz. 
     Temaslarımız devam ediyor. Ufak tefek işlerin peşinde koşmuyoruz. Büyük oynamaya çalışıyoruz. Yoğun olarak Irak üzerinde çalışıyoruz. Büyük petrol sahası bölüştürmeleri, aramaları peşinde koşuyoruz.'' 
     
     PETROL PİYASASI KANUNU VE TPAO 
     Meclis'ten geçen Petrol Piyasası Kanunu ile dikey entegrasyonun önünün açılması sonucu, dağıtım, rafinaj ve taşıma alanlarına girip girmeyecekleri yönündeki soruyu ise Genel Müdür Dinç, biraz temkinli yanıtladı. 
     Dinç, ''kar marjı düşük, ama sürekli sabit gelir getiren kaynaklar taşıma, rafinaj ve satış...Petrol fiyatları önemli değil...Petrol arama üretim son derece riskli ve zor bir iş....Daha önce POAŞ, BOTAŞ, TÜPRAŞ bizden ayrıldı. Şimdi uçağın o kanatları yok...Kuyruğuyla kanatlarıyla uçmaya çalışıyor, önemli bir eksikliktir. Kanun, önümüzdeki hukuki engeli kaldırdı. Bu noktada birşey söylemek erken. Önemli olan şirketin büyümesi ve sıhhatli gelişmesi. Şu an biz tek kanatla uçmaya çalışıyoruz...'' dedi. 
     
</TEXT>
</DOC>
