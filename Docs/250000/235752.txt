<DOC>
<DOCNO> 235752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/guncel/axgun01.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'a 16 uçak silah gönderilmiş 
</HEADLINE>
<TEXT>


'Kayıp silahlar' davası sanığı eski Batman Valisi Salih Şarman, demirbaş kayıtlarına ilişkin belgelerin yok edildiğini söyledi 

ANKARA Milliyet 

Batman'da 1993 - 1997 arasında özel birlik kurarak, izinsiz ithal ettiği silahların kaybolduğu iddiasıyla yargılanan eski Batman Valisi Salih Şarman, "Silahların parası Ziraat Bankası'ndan ödendi ve Hava Kuvvetleri'na ait 16 uçakla getirildi. Hükümet bizi destekledi" dedi. Şarman, görevden alındıktan sonra silahların demirbaş kayıtlarına ilişkin belgelerin yok edildiğini, İçişleri Bakanlığı'nın bununla ilgili suç duyurusunu hasıraltı ettiğini savundu. 
Yargıtay 8. Ceza Dairesi'ndeki ilk duruşmada Ateşli Silahlar Kanunu'na muhalefet ettiği ve silahların bir bölümünü zimmetine geçirdiği iddiasıyla yargılanan Şarman hazır bulundu. 

Özel ekip kurdu 
Söz konusu dönemde Batman'ın terör nedeniyle kan gölüne döndüğünü savunan Şarman, "Kendi geliştirdiğim 'Terörle Özel Mücadele Projesi' kapsamında 1000 kişilik meşru güçlerden oluşan özel ekip kurduk. Projeyi devlet destekledi, kaynak bulundu. Valiliğe silah ithal izni verildi. Kaçak, izinsiz bir şey yok" dedi. Silahların bazılarının gerçekte ithal edilmediği iddialarının asılsız olduğunu savunan Şarman, şunları söyledi "Bu gümrük görevlilerinin ihmalinden kaynaklanmış olabilir. Demirbaş kayıtlarını çok düzenli tuttuk. Ancak görevden alındıktan 3 yıl sonra açılan soruşturmada kayıtlara ilişkin kritik belgeler yok oldu. Jandarma Genel Komutanlığı hiçbir silahın kaybolmadığını açıkladı. Sarf malzemeleri kaybolmadı." 



</TEXT>
</DOC>
