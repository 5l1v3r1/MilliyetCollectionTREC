<DOC>
<DOCNO> 219863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur28.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Ankara'da bayrak açtı Gerekirse çekilirim 
</HEADLINE>
<TEXT>

     KKTC Cumhurbaşkanı Rauf Denktaş, geçmişte ''Annan planının Kıbrıs Türklerinin imhası anlamına geldiğini'' söylediğini, hala bu görüşlerinin arkasında olduğunu söyledi. 
     Ankara Ticaret Odası'nda ATO düzenlenen ''Türkiye-AB İlişkileri ve Kıbrıs'' konulu uluslararası konferansta konuşan Denktaş, bugün gördüğü ilginin kendisini mutlu ettiğini, kendisine güç verdiğini söyledi. 
     Görüşmelerde Rum tarafının AB üyeliğinin verdiği rahatlıkla hareket ettiğini ifade eden Denktaş, henüz başarılı bir açılım yapılamadığını da kaydetti. 
     Denktaş, AB'ye girilecekse bile, bunun tarafların uzlaşması sonucu olacağını belirterek, ''Kimse bizi topla tüfekle AB'ye sokamaz'' diye konuştu. 
     KKTC Cumhurbaşkanı Rauf Denktaş, Kıbrıs müzakerelerinde istediklerini alamamaları halinde, geri çekilip Annan planının kabul edilmemesi için mücadele edeceklerini söyledi. 
     ATO'da düzenlenen konferansta çoşkulu bir kalabalığa hitap eden Denktaş, ''İmza atamayacağımızı bildikleri için imza istemiyorlar'' diyerek, şöyle konuştu 
     ''Eğer istediklerimizi alamıyorsak, olmazsa olmazlarımızı temin edemiyorsak, yapacağımız şey, bir noktada bu görüşmeler burada tıkanmıştır, bunları temin edemiyoruz, ey halkım, ey gencim, ey anavatanımın insanı, durum böyledir diyerek, sizlere duyurmak, orada geri çekilip Annan planının kabul edilmemesi için mücadele etmektir'' '' Böyle bir durumda çekileceğiz ve halkımıza Annan planını kabul etmeyin diyeceğiz. Bunu söylemek hakkım, çünkü pazarlıktayım'' ifadesini kullanan Denktaş, Kıbrıs'ı Türkiye'nin AB'ye giriş sürecinde önüne engel olarak koymaktan öte haksızlık ve adaletsiz görülmediğini, Türk milletinin buna boyun eğmemesi gerektiğini kaydetti. 
     Denktaş, ''AB bizi koruyacak durumda ise hak ve hukukun korunmasını sağlayacak kurum ise, soruyoruz Niye 1960 anlaşmalarındaki haklarımızı gözardı ediyorsunuz'' diye konuştu. 
     ''Mühim olanın, 1 Mayıs'a kadar çözümün sağlanması değil, Kıbrıs Türklerinin haklarını koruyan sağlam bir anlaşma yapmak olduğunu'' ifade eden Denktaş, AB'nin Türkiye'ye yıl sonuna kadar zaman tanıdığını anımsatarak, ''O zamana kadar bizlere de zaman verilsin ki, bu konuları iyice tartışalım ve aceleyle yanlış yapmayalım'' dedi. 
     
     PLAN KABUL EDİLİRSE KIBRIS YUNANLAŞIR 

     KKTC Cumhurbaşkanı Rauf Denktaş, bazı Yunan çevrelerinin sözüne atıfta bulunarak, Annan planının kabul edilmesi halinde, Kıbrıs'ın tamamen ''Yunanlaşacağını ve Rumlaşacağını'' söyledi. 
     Denktaş, ATO'da düzenlenen konferansta, bazı Yunan çevrelerinin, ''Annan planı kabul edildiği takdirde Kıbrıs 10 yılda tamamen Yunanlaşır, Rumlaşır'' sözlerinde haklı olduğunu belirterek, bunu devamlı söylemelerine rağmen, fazla yankı yapmamasından şikayet etti. 
     ''Söylediklerimizin fazla duyulmaması için bir hareket vardır maalesef'' diye konuşan Denktaş, basının halkın sesini dünyaya yeteri kadar duyurmamasından yakındı. 
     Basını inceleyen yabancıların, ''Türkiye'de fazla bir heyecan yok, Türk hükümetinin üzerinde fazla baskı yok, o halde hükümete bastıralım ve bu baskılar neticesinde veremeyeceği şeyleri de alalım düşüncesinde'' olduğunu kaydeden Denktaş, ''Dolayısıyla ATO'nun öncülüğünde başlatılan destek etkinlikleri tam zamanında gelmiştir. İnşallah Anadolu'nun bu hissiyatını basın yeterince dünyaya duyurur'' diye konuştu. 
     Denktaş, ''Ben yabancılara, Anadolu'yu geziyorum, davetler alıyorum, gittiğim yerlerde heyecan büyüktür, bütün partiler birlik halinde beni karşılamakta, beni kucaklamakta, Kıbrıs deyince heyecanla beni dinlemektedirler, aldanmayın dediğimde, 'Yok canım, öyle bir şey yok' demektedirler. Bu etkinlikler, ümit ederim ki şehitlerimizin ruhunu da şad edecektir, gazilerimizi sevindirecektir'' dedi. 
     KKTC Cumhurbaşkanı, eskiden ise bunun böyle olmadığını belirterek şöyle konuştu 
     ''1955-58 yıllarında, yani Zürih ve Londra anlaşmalarına giden yıllarda İstanbul basını, Kıbrıs deyince bugün sizlerin, Erzurum'dan İzmir'e kadar bütün yol boyunca gördüğüm katılımcıların sesini ve heyecanını her gün dünyaya duyurmaktaydı. Hükümetin gücü buydu. Hükümet, İngiltere'ye, Yunanistan'a ve ABD'ye 'Memleketi görüyorsunuz, Kıbrıs deyince şaha kalkıyorlar, hiçbir hükümet bunların karşısında duramaz, biz Kıbrıs'tan vazgeçemeyiz, Enosis'e gidecekse Türkiye'ye bağlanacaktır' diyebiliyordu. Çünkü halkın heyecanı, halkın sesi ayyuka çıkmaktaydı. Basın bunları her gün dünyaya duyurmaktaydı.'' 
     
     ''1 MAYIS'A KADAR İŞLER TAMAMLANAMAZ'' 

     KKTC Cumhurbaşkanı Rauf Denktaş, Kıbrıs'ta 1 Mayıs olarak belirlenen son tarihe kadar, öngörülen işlerin tamamlanamayacağını söyledi. 
     Ankara Ticaret Odası'nda ATO düzenlenen ''Türkiye-AB İlişkileri ve Kıbrıs'' konulu uluslararası konferansta konuşan Denktaş, 1 Mayıs'a kadar Kıbrıs ile ilgili tüm konuların çözüme kavuşturulması yönünde baskı olduğunu belirtti. Denktaş, şunları kaydetti 
     ''1 Mayıs tarihine kadar dünyanın hiçbir yerindeki mekanizmanın üstesinden gelemeyeceği yasaların yapılması ve ekonomik konuların halledilmesi, her şeyin halledilmesi ve 1 Mayıs'ta Kıbrıs'ın birleşerek AB'ye girmesi diye bir hayal peşinde koşanlara ben hala şaşıyorum. Yapılacak işler tamamlanamaz.'' Kıbrıs sorununun çözümü samimi olarak isteniyorsa, zaman verilmesi gerektiğine işaret eden Denktaş, iyi niyetle çalıştıklarını, ancak iyi niyetin her zaman yeterli olmadığını kaydetti. 
     Denktaş, 40 yıl boyunca uluslararası hukuka aykırı eylemlere göz yumarak, Rum kesimini meşru Kıbrıs hükümeti olarak kabul edenlerin, uzlaşma kapısını kapattıklarını söyledi. 
     Cumhurbaşkanı Denktaş, Annan Planı'na ilişkin olarak da şunları kaydetti 
     ''Annan Planı Kıbrıs Türkü için imha planı diyenler arasındayım, bu görüşümü değiştirmiş değilim. Annan Planının görüşülmemesi gerekirdi, aylarca direndik. Ne var ki, bizi içten vurdular, halkı ikiye böldüler. Türkiye Annan Planı görüşülsün demek zorunda kaldı. Ankara'da toplantı yaptık, olmazsa olmaz denen ilkeler üzerinde mutabık kaldık. Bunlar plana konulabilirse, yeni bir tecrübe yapılabilir mi diye düşündük. Bu deneyi yapıyorum halkım adına, ümit ederim Türkiye adına. 
     Bugüne kadar yapılan temaslarda bu yönde yol aldık diyemem. Rum kesimi AB'ye adım atmış hükümet olarak her şeyi hafife almaktadır, Türk önerilerinin tümü reddedilmiştir.'' KKTC Cumhurbaşkanı, planın bu haliyle uygulamaya konulması durumunda ortaya çıkacak kaosu kimsenin halledemeyeceğini de söyledi. 
     Denktaş'ın, ''Kan istedik verdiniz, can istedik verdiniz, şimdi de ses istemeye geldim'' sözleri salonda büyük tezahürat ve alkışlarla karşılandı. Denktaş, bunun üzerine sözlerini ''Dünyanın bunu görmesini, bunun ne anlama geldiğini görmesini istedim, çok teşekkür ederim'' diye sürdürdü. 
     
     ''KİMSE BİZİ TOPUYLA TÜFEĞİYLE AB'YE SOKAMAZ'' 

     KKTC Cumhurbaşkanı Rauf Denktaş, ''can pahasına, kan pahasına, şehitler pahasına'' kurtardıkları hakların gasp edilmesine razı olmadıklarını belirterek, ''Kimse bizi topuyla tüfeğiyle AB'ye sokamaz'' dedi. 
     Denktaş, Ankara Ticaret Odası'nda ATO düzenlenen konferansta, ''AB'ye girelim ama sağlam anlaşma yaparak diri girelim. Biz bu kanaatteyiz, ama kimse bizi topuyla tüfeğiyle AB'ye sokamaz. AB'ye anlaşarak gideceğiz, anlaşma isteme konusunda samimiyiz, ama can pahasına, kan pahasına, şehitler pahasına kurtardığımız haklarımızın gasp edilmesine razı değiliz'' diye konuştu. 
     ''AB Türkiye'yi alacaksa Kıbrıs meselesini önüne engel olarak koymazdı. Kıbrıs meselesi engel olacaksa bu engel, Kıbrıs Rumunun, Yunanistan'ın önünde olmalıydı'' diyen Denktaş, şöyle devam etti 
     ''Meseleyi başlatan onlar, toplu mezarlara bizi sokan onlar, anayasayı iğfal edenler onlar, sahte durumlar yaratan onlar, meşru hükümet biziz yalanı altında Kıbrıs'a sahip çıkmak için silahlanan onlar, Türkiye'ye karşı yapmadıklarını bırakmayanlar onlar. Türkiye, soykırımı önledi diye suçlu. Türkiye askerini çeksin, Türkleri boğazlarlarsa mesele değildir, bir özür dilerler o da biter. Böyle şey olmaz. 
     Türkiye'yi eğer alacaklarsa, 'hadi bakalım son adımı da at, Kıbrıs'ı da ver ve maşallah diyelim' diye söylemiyorlarsa ve cidden memnunsalar Türkiye'nin attığı büyük reform adımlarından, bu sözlerini geri almamalıdırlar, Kıbrıs meselesi halledilmedi diye. Ama eğer Türkiye'yi hakikaten almayacaklarsa ve bahane olarak koymuşlarsa diyebilirler ki, her şeyi yaptınız ama unuttuk söylemeyi, bir de Kıbrıs vardı, Kıbrıs'ı da halledin öyle gelin. İşte Türkiye o zaman anlayacak hakikaten AB kendisini alacak mı almayacak mı.'' ''En kısa şekilde şunu söyledim geçen gün bir toprağımız vardır huzur içinde yaşıyoruz, devam etmek istiyoruz, Türkiye'nin garantisi vardır, alamadınız devam etmesini istiyoruz, içimize bizim kabul edeceğimiz sayıda Rum gelmesini istiyoruz, gelip bizi silip süpürmelerine razı değiliz'' diyen Denktaş, şöyle konuştu 
     ''Peki bu kadar basit şekilde formüle edilebilecek bir davayı siz nasıl, niçin reddedersiniz Cevap Kıbrıs'ta bir halk vardır, bir egemenlik vardır, bir devlet vardır ve AB üyesi olmuşuzdur, isterseniz kabul edersiniz isterseniz etmezsiniz. Bu durumu ben mi yarattım, bu durumu yaratan AB. Yunanistan'a yenilmiş ve bu durumu yaratmış, bunu bizim kabul etmemizi istiyor. 
     Toprağımızda huzur içinde yaşamak istiyoruz, ortak olmak istiyoruz, bazıları buna yeni evlilik der, güzel, yeni evlilik ama eski makamla evleneceğiz. Bizi zamanında zehirlemiş, bıçaklayıp sokağa atmış, kapıyı kilitlemiş artık sen yoksun demiş. 40 yıl sonra yeni nikah kıyacağız. Hakkımız yok mu bunları söylemekte '' AB kendilerini koruyacak durumdaysa hak ve hukukun yerine gelmesini sağlayacak kurum ise Kıbrıs Türklerinin 1960 anlaşmalarındaki haklarını neden gözardı ettiklerini AB yetkililerine sorduğunu belirten Denktaş, ''Kıbrıs'taki fiili durumun Rumlar tarafından yaratıldığını niye görmüyorsunuz Bu insanların meşru hükümet olmadığını niye kabul etmiyorsunuz Cevap Denktaş Bey, Kıbrıs hukuki değil, siyasi meseledir. Siyasi karar verilmiştir, tren kaçıyor atlayınız, yoksa kaçıracaksınız. Bu tren Rum trenidir, bunu Kıbrıs treni yapmak için görüşmemiz lazım. Görüşüp de netice almamız için bu adamlara bu trenin kendilerine ait olmadığını, bizi de beklemeleri gerektiğini söylemeniz lazım. Söylemiyorsunuz'' diye konuştu. 

     
</TEXT>
</DOC>
