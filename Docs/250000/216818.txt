<DOC>
<DOCNO> 216818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur35.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ın İstanbul adayı Pınar Türenç... 
</HEADLINE>
<TEXT>

     ANAP'ın İstanbul büyükşehir, 24 ilçe ve 22 belde belediye başkan adayları açıklandı. 
     ANAP Genel Başkanı Nesrin Nas, Lütfi Kırdar Kongre ve Sergi Sarayı'nda düzenlenen aday tanıtım toplantısında yaptığı konuşmada, ''Türkiye'nin sosyal, ekonomik ve tarihi dinamiklerinin yansıması'' olarak tanımladığı İstanbul'da partisinin büyükşehir belediye başkan adayının gazeteci Pınar Türenç olduğunu söyledi. 
     Nas, 28 Mart yerel seçimlerinin genel seçim atmosferine döndürülmeye çalışıldığını kaydederek, bu durumun Türkiye'yi siyasi istikrarsızlığa götürebileceğini bildirdi. 
     ANAP'ın 3 temel önceliği bulunduğunu anlatan Nas, bunlardan ilkinin parti ilkeleri, diğerlerinin de milletin inancı ve sağduyusuna inanmak, dünyadaki değişimi anlayarak buna göre politikalar üretmek olduğunu dile getirdi. 
     Nesrin Nas, konuşmasında, AK Parti'nin ANAP'ın mevcut belediye başkanları üzerine büyük baskılar kurduğunu da ileri sürerek, ''Denizli'nin Babadağ ilçesi belediye başkanlarının aday gösterilmek üzere kaçırılarak AK Parti ilçe binasında tutulduğunu ve bazı belediye başkanlarının da yeniden seçime girmemeleri için sahte soruşturmalar sonucu içeri alındığını'' iddia etti. 
     Altı ayda 42 müfettiş gönderilen belediye başkanları bulunduğunu savunan Nas, ''Tüm bunları yapıp 'AB'ye giden yolu açacağım' iddiasında bulunabilir misiniz Kendinden olmayanları öcü gibi görenlerle Türkiye nereye gidebilir '' dedi. 
     ''Star gazetesi ve televizyonunun yönetimine TMSF tarafından el konulmasına'' da değinen ANAP Genel Başkanı Nas, ''Uzanlar'ın yaptıklarının mutlaka cezalandırılması gerekir, ama yapılan operasyonun vaktine baktığınızda bunun alacaklarla bir ilgisi olmadığını görüyorsunuz. Bu yasa 12 Aralık'ta Resmi Gazete'de yayınlandı. Bugüne kadar aklınız neredeydi '' diye konuştu. 
     Nas, ''bunun bir tehdit ve sindirme operasyonu olduğunu'' öne sürerek, ''diğer basın kuruluşlarının da bu şekilde sindirilmeye çalışıldığını'' iddia etti. 
     
     ''YOKSULLUK SÖMÜRÜSÜ'' 

     ''İktidarın yoksullukla mücadeleyi siyasetin sömürüsü haline getirdiğini, ancak yoksullukla mücadele etmediğini'' ileri süren Nesrin Nas, ''Çünkü onlar için yoksulluk her seçim öncesi dağıtılan kömürdür, erzaktır. Bu da onların yeniden seçilmelerinin teminatıdır'' dedi. 
     ''AK Parti'nin kendisini merkez sağın adresi olarak göstermeye çalıştığını'' da kaydeden Nas, ''Hiç kimse 'merkez sağın partisi benim' deme kolaylığına kaçmasın. Evrenselliği dışlayan ekonomik akıldan yoksun bir siyaseti 'merkez siyaset' olarak tanımlayamazsınız, bu sadece imaj siyasetidir'' diye konuştu. 
     ANAP'ın İstanbul Büyükşehir Belediye Başkan adayı Türenç de, kendisine büyük sorumluluk verildiğini belirterek, ''İstanbul'un sorunlarının çözümünü biliyoruz. Bu göreve talip adaylar arasında en hazırı biziz'' dedi. 
     ANAP'ın kuruluşundan 8. Cumhurbaşkanı Turgut Özal'ın ölümüne kadar geçen sürecin anlatıldığı bir sinevizyon gösterisinin izlendiği toplantıda daha sonra, ANAP İstanbul İl Başkanı Sibel Çarmıklı tarafından ilçe ve belde belediye başkan adayları açıklandı. 
     
     ADAYLAR... 

     ANAP'ın İstanbul'daki ilçe ve belde belediye başkan adayları şunlar 
     İlçeler Adalar-Coşkun Özden, Avcılar-Erdal Yüksel, Bahçelievler-Nedim Kolan, Bayrampaşa-Aydın Balık, Beşiktaş-Yusuf Namoğlu, Beykoz-Coşkuner Karadeniz, Beyoğlu-Abit Katıkaya, Büyükçekmece-Hasan Akgün, Çatalca-İsmail İp, Eminönü-Fikret Aslan, Esenler-Özkan Ercan, Eyüp-İsmail Altuntaş, Gaziosmanpaşa-Kadriye Özdoğan, Kağıthane-Aydoğan Düzen, Kartal-Mehmet Özbek, Küçükçekmece- Hüseyin Okur, Sarıyer-Sedat Özsoy, Silivri-Aydın Keskinocak, Sultanbeyli-Mustafa Tüysüz, Şile-İhsan Çayıroğlu, Ümraniye-Tolga Tellikurşun, Zeytinburnu-Mustafa Yiğitoğlu, Fatih-Cemalettin Çağman, Güngören-Kubilay Canlı. 
     Beldeler Çavuşbaşı-Şehnaz Yengel, Bahçeşehir-Kemal Aydın, Beylikdüzü-Nevzat Karadeniz, Esenyurt-Burhan Akbulak, Gürpınar- Velittin Küçük, Kıraç-Sonnur Yalnızoğlu, Mimarsinan-Ertat Çokimre, Tepecik-Soner Bengil, Binkılıç-Serdar Lim, Çiftlik-İsmail Sevinç, Muratbey-Önder Talı, Göktürk-Mustafa Gül, Bolluca-Mustafa Özkan, Bahçeköy-Muzaffer Altınsoy, Büyükçavuşlu-Mustafa Tanık, Gümüşyaka-İhsan Atun, Selimpaşa-Eşref Balaban, Ağva-Oktay Beyler, Orhanlı- Cemil Ekşi, Alemdar-Bahattin Ekşioğlu, Taşdelen-Hüseyin Avni Sipahi, Hadımköy-Cevat Önver. 

     
</TEXT>
</DOC>
