<DOC>
<DOCNO> 244345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/siyaset/siy06.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Taner, Merkez Bankası'nı suçladı 
</HEADLINE>
<TEXT>


Eski Devlet Bakanı Taner, Türkbank ihalesi sırasında Çakıcı bağlantısını gösteren istihbarat yazılarının Merkez Bankası tarafından gizlendiğini söyledi 

SALİHA ÇOLAK Ankara 


Eski Devlet Bakanı Güneş Taner, TBMM Soruşturma Komisyonu'na, Türkbank ihalesi sırasında Alaattin Çakıcı bağlantısını gösteren istihbarat yazılarının kendisinden gizlendiğini söyledi. Taner, dönemin Başbakanı Mesut Yılmaz'ın kendisine, "MİT'e sordum, sorun yok" dediğini, bunun üzerine onay verdiklerini anlatırken, istihbarat yazısının Merkez Bankası tarafından gizlenmesini "kara bir leke" diye nitelendirdi. 
Komisyon tutanaklarına göre Taner, "Bu evrakı ben veya Hazine'deki arkadaşlarımız görmüş olsaydı, biz bu ön izni vermezdik. Bu bizim için, gerek Hazine gerekse Merkez Bankası bürokrasisi için maalesef bir kara leke olmuştur. Bazen insanın ayağına hani bir şey dolanır da, ters gider de onun gibi bir şey olduğunu düşünmek istiyorum, arzum bu. 6 senedir düşünüyorum. Ben hiçbir başka değişiklik yapmadan aynı şeyi bir daha yaparım. Tüm tedbirleri almışım" dedi. 



</TEXT>
</DOC>
