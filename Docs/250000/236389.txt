<DOC>
<DOCNO> 236389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo09.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Visa'nın 'beyin' takımı 
</HEADLINE>
<TEXT>



Ünlüler bir arada 
VISA, Avrupa'da olimpiyatlara katılacak ve aralarında üç de Türk'ün bulunduğu 50 sporcuyu kapsayan "Team Visa" projesindeki yetenekli gençleri "maddi" destek yanında oyunlara "manevi" olarak da hazırlıyor. Sekiz ay önce başlatılan ve Dünya şampiyonu güreşçi Mehmet Özal, bayan halterci Emine Bilgin ve milli yelkenci Enver Adakan'ı da kapsayan destek programı çerçevesinde 12 sporcu, beş olimpiyat şampiyonu kürekçi Steven Redgrave ve ünlü Portekizli atlet Rosa Mota ile oyunlara psikolojik hazırlık çalışması yaptı. 

Oslo'da mentor günü 
OSLO Spor Akademisi'ndeki "mentor günü"nde "Team Visa" üyesi sporcular, efsane isimler Sir Redgrave ve Mota'nın olimpik tecrübelerini paylaştı. Toplantıya katılan Enver Adakan, bu tip psikolojik çalışmaların ülkemizde fazla yapılmadığını belirterek, "Fiziksel kadar mental hazırlık da önemli. Bu imkanı yakalaladığım için çok mutluyum" dedi. Visa Türkiye Genel Müdürü Berna Ülman da bugüne dek sporculara 100 milyon doların üstünde kaynak aktaran Visa'nın projesinde üç de Türk sporcu görmekten büyük gurur duyduğunu söyledi. 


</TEXT>
</DOC>
