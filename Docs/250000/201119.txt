<DOC>
<DOCNO> 201119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun44.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth "Türkiye doğru yolda ve Avrupa perspektifine ihtiyacı var" 
</HEADLINE>
<TEXT>

     Alman hükümetinin insan hakları sorumlusu olarak görev yapan Alman-Türk Parlamenterler Grubu Başkanı Claudia Roth, ''Türkiye'nin doğru yolda olduğunu ve Avrupa perspektifine ihtiyacı olduğunu'' belirtti. 
     Roth, yaptığı yazılı açıklamada, Birlik partilerinin CDU CSU federal meclis grubu başkan yardımcısı Wolfgang Schaeuble'nin, Türkiye'nin AB üyeliğine karşı olan tutumunu eleştirerek, ''Türkiye doğru yolda ve Avrupa perspektifine ihtiyacı var. Türkiye, geçen bir buçuk yıl içinde son 10 yılda yaptığından daha fazla reform adımı gerçekleştirdi. Bu, AB Komisyonu'nun İlerleme Raporu'nda da belirtildi'' şeklinde ifadeye yer verdi. 
     Buna rağmen Türkiye'de bazı köklü değişikliklerin olması gerektiğini savunan Roth, ''İşkenceye karşı hukuki alanda ve polislerin eğitilmesiyle daha iyi şekilde mücadele edildiği takdirde, Türkiye'de gerçek anlamda değişiklikler olacak. Türkiye'yi bu yolda desteklemeli ve dışlamamalıyız. Schaeuble bilinçli olarak Avrupa'nın coğrafi sınırlara değil, ortak değerlere dayandığını gözardı ediyor'' şeklinde görüş belirtti. 
     Roth ayrıca, Türkiye Araştırmalar Merkezi'nin TAM araştırmasının Alman halkının yüzde 58'inin Türkiye'nin AB üyeliğinden yana olduğunu gösterdiğini hatırlatarak, araştırma sonucunu ''Alman hükümetinin politikasının onayı ve Türkiye'yi dışlamaya çalışan Birlik partilerinin politikasının reddedilmesi'' olarak değerlendirdi. 
     
</TEXT>
</DOC>
