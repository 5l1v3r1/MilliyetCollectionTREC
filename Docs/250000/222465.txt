<DOC>
<DOCNO> 222465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko24.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Dernekleri Suda KDV kaldırılsın 
</HEADLINE>
<TEXT>

     Tüketici Dernekleri Federasyonu TÜDEF Başkanı Turhan Çakar, insan yaşamının en temel ihtiyaç maddelerinden biri olan suyun Türkiye'de çok pahalı olduğunu belirterek, ''Suda KDV'nin kaldırılmasını istiyoruz'' dedi. 
     Dünya Tüketici Hakları Günü nedeniyle Tüketici Hakları Derneği'nde bir basın toplantısı düzenleyen Çakar, bütün tüketicilerin 15 Mart Dünya Tüketici Hakları gününü kutlarken, Türkiye'de tüketicilerin birçok sorunla karşı karşıya geldiğini söyledi. 
     Çakar, tüketicilerin yaşadığı en önemli sorunlardan birinin su, elektrik, telefon, yakıt gibi temel kamusal hizmetlerin pahalı olması olduğunu ve tüketicilerin bu hizmetlere ulaşmakta güçlük çektiğini kaydetti. 
     Suyun, demokratik ve sosyal hukuk devletinde temel bir hak olduğunu anlatan Çakar, bu doğrultuda suyun olabildiğince ucuz şekilde tüketicilerin kullanımına sunulması gerektiğini bildirdi. 
     Türkiye'de suyun, kamu yararı ilkesi terk edilerek, tüketici ve insan haklarına aykırı olarak hızla ticari metaya dönüştürüldüğünü savunan Çakar, şöyle konuştu 
     ''Su ve hava, kullanmadan yaşamımızı sürdüremeyeceğimiz, yerine başka bir şey koyamayacağımız iki maddedir. Bugün, ülkemizde, sudan yüzde 18 KDV ve yüzde 50 dolayında atık su bedeli alınmaktadır. Ülkemizde, kişi başına gelir ölçeğine göre su fiyatları, dünya standartlarına göre çok yüksektir. Suya uygulanan fiyat politikası demokratik ve sosyal hukuk devleti ile kamu yararı anlayışına ve tüketici haklarına aykırıdır. İnsan yaşamının en temel ihtiyaç maddelerinden biri olan suyun Türkiye koşullarında çok pahalı olduğunu da dikkate alarak suda KDV'nin kaldırılmasını istiyoruz. Bununla birlikte, suda kademeli fiyat uygulamasına son verilmesini ve atık su bedelinin de düşürülmesini istiyoruz.'' Çakar, stratejik bir madde olan suyun üzerinde büyük oyunlar oynandığını da iddia ederek, '' Suda eşitlik deniliyor ama bizim gibi ülkelere göre zengin ülkeler 20 ile 100 kat daha fazla su kullanıyor. Zengin ülkeler suyumuza göz dikiyorlar ve ticari meta yapmaya çalışıyorlar. Bu oyunlara gelmemeliyiz'' diye konuştu. 
     Su, elektrik, telefon, doğalgaz için ayrılan en düşük aylık tutarın 100 milyon lira olduğunu da belirten Çakar, bu maddelerdeki yüzde 18 oranındaki KDV'nin de düşürülmesini istedi. 
     
</TEXT>
</DOC>
