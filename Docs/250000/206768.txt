<DOC>
<DOCNO> 206768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun30.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC Başkanı "K.Irak'ta Türkmen hakları tecavüze uğruyor" 
</HEADLINE>
<TEXT>

     Irak Türkmen Cephesi ITC Başkanı Faruk Abdullah Abdurrahman, Cephe'nin ABD yönetimindeki geçici hükümet konseyinde temsil edilmemesi yüzünden koalisyon kuvvetlerini eleştirdi. 
     Bağdat'ta yayımlanan Ezzaman gazetesine demeç veren Abdurrahman, kuzey Irak'ta Türkmenlerin haklarının tecavüze uğradığını söyledi ve Türkmenlerin her zaman Arap ve Kürtlerle kardeşçe, barış içinde yaşadıklarını kaydetti. 
     Abdurrahman, Türkmenlerle Kürtler arasındaki ilişkilerle ilgili bir soruyu şöyle yanıtladı 
     ''Bizim sorunumuz Kürtlerle değil. Çünkü biz onlarla uzun zaman yaşadık. Bizim onlarla kardeşlik, evlenme ile akrabalık ve yardımlaşma ilişkilerimiz var. Ama Kürtler arasında bölgede kargaşa ve istikrarsızlık yaratmaya çalışan gruplar var. Onlar bizim köylerimize el koymak için oldubitti politikası izlediler.'' Kürtlerin Kerkük ve bazı Türkmen bölgelerine Kürt aileler yerleştirdiklerini söyleyen Abdurrahman, ''Bu nedenlerden dolayı gelecekten korkuyoruz. Bu durum kargaşa yaratabilir. Kerkük ve Tuzhurmatı'da başgösteren olaylarda 11 kişi şehit oldu'' dedi. 
     Yeni Irak'ın kurulması ve bu Irak'ın içinde güçlünün zayıfı ezmemesi için Türkmenlerin iyi niyetle hareket ettiklerini ve siyasi açıdan anlayış gösterdiklerini ifade eden Abdurrahman, silahlı milislerinin olmadığını kaydetti. 
     Irak Türkmenlerinin Irak nüfusunun yüzde 10'unu teşkil ettiğini belirten Abdurrahman, ITC'nin içinde 7 Türkmen partisi bulunduğunu ve ITC'nin kültürel-sosyal Türkmen örgütleri temsil ettiğini bildirdi. 
     Abdurrahman, ITC'nin Saddam Hüseyin döneminde Irak muhalefetiyle birlikte mücadele verdiğini ifade etti ve Saddam rejimi devrildikten sonra Irak'taki etkinliğine dönen ITC'nin siyasal çalışmalarda işlevinin önemsenmediğini söyledi. 
     
</TEXT>
</DOC>
