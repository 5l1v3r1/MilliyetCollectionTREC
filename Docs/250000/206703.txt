<DOC>
<DOCNO> 206703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Davids sürprizi 
</HEADLINE>
<TEXT>

   Juventus'ta forma şansı bulamayan Hollandalı yıldızın, sezon sonuna kadar başka takımda oynamak için yönetime başvurduğu, İtalyan yöneticilerin de Galatasaray'a teklif götürdüğü ileri sürüldü 
      MEHMET ÇİFTÇİ 

   
   Dört maçta oynadı 
   İKİNCİ yarı öncesi takımda reforma giden Galatasaray'a, Juventus'tan sürpriz bir öneri geldiği iddia edildi. Bu sezon İtalyan ekibinde forma şansı bulamayan ve sadece dört maçta Lippi tarafından ilk onbirde sahaya sürülen orta saha oyuncusu Davids'in, yönetime başvurarak, "2004 Avrupa Şampiyonası'nda Hollanda Milli Takımı'nda şans bulmam için mutlaka oynamalıyım. Bu yüzden beni altı aylığına bir kulübe kiralık gönderin" dediği ileri sürüldü. 
   
   Frank de Boer aracı 
   BU gelişme üzerine Juventus'un, İtalya dışında takım aramaya başladığı, önce Barcelona'nın kapısını çalan İtalyan Kulübü'ne, "Bizim kadromuz çok şişti" yanıtının geldiği ve rotanın Galatasaray'a çevrildiği bildirildi. Frank de Boer'in de bu transferde aracılık ettiği, Davids'in Cim-Bom'a sıcak baktığı da iddia edildi. Juventus'un, Davids'in Galatasaray'a gitmesi halinde ücretinin bir kısmını karşılayacağı da belirtildi. 
   
   Bülent'e teklif    Sarı-Kırmızılılar, "Seni yurt dışına antrenör kursuna gönderelim, gelince de alt yapının başına geçersin" şeklinde kendisine ilginç bir öneri götürdüler 
   ERHAN TELLİ 

   Ayrı tutuldu 
   FATİH Terim ve yönetimin, sezon sonuna kadar kadroda düşünülmeyen Bülent Korkmaz'a ilginç bir teklifte bulunduğu ortaya çıktı. Arif, Hakan Ünsal ile Baliç'i sezon sonunda serbest bırakacaklarını açıklayan ve kulüp bulmaları halinde kendilerine devre arasında yardımcı olma sözü veren yönetim, kaptanını ayrı tuttu. Ali Dürüst ve Terim, Bülent ile gizli bir görüşme yaptı. 
   
   'Oynamak isterdim' 
   TERİM ve Dürüst'ün, "Seni alt yapının başına getirmek istiyoruz. Sezon sonunda jübileni yapalım. Ardından antrenörlük eğitimi için yurt dışına git" dediği öğrenildi. Tecrübeli oyuncunun teklife üzüldüğü ve "İki yıl daha oynamak isterdim" diyerek, odadan ayrıldığı bildirildi. Bülent'in, futbola devam edip, etmeme konusunda kararsız kaldığı öğrenildi. 
   
   Ali Dürüst'ten Kaptan'a destek    GALATASARAY Kulübü İkinci Başkanı Ali Dürüst, Florya'da alınan son kararların tepki görmesine bir anlam veremediğini belirtti. Dürüst yaptığı açıklamada "Biz hiç kimseye kapıyı göstermedik. Hiç kimseyi kovmadık. Bu çocukların hepsi olayı büyük bir anlayışla karşıladılar. Ama gereksiz fırtına koparılıyor. Bülent isterse 2005'de, 100. yılda takımımızın başında kaptan olarak sahaya çıkar" ifadelerini kullandı. 
   DÜRÜST üç oyuncunun da sözleşmelerinin bulunduğunu ve anlaşma şartlarını eksiksiz yerine getireceklerini belirtti. Cim - Bom'un 2. Başkanı, "Herkes burada. Hiç kimse bir yere gitmiyor. Ama takımda oynayıp oynamayacaklarına hoca karar verecek. Sezon sonunda üç futbolcu ile oturup görüşeceğiz. Lig maçlarının yanı sıra UEFA Kupası maçları, Türkiye Kupası maçları var. Hiç kimse bunları düşünmüyor" diye konuştu. 
   
   Terim'de indirim    TAHKİM Kurulu, Galatasaray Teknik Direktörü Fatih Terim'e verilen 30 günlük hak mahrumiyeti cezasını 23 güne indirdi. Kurul, PFDK'nın talimatların uygulanmasında hata yaptığını, 59. maddeye göre Terim'in alması gereken cezanın 23 gün olduğunu belirledi. Tahkim Kurulu ayrıca birer maç ceza alan Volkan ve Ayhan ile 20 gün hak mahrumiyeti bulunan Turgay Vardar'ın cezalarını da itirazları haklı bularak kaldırdı. 
   
   Stat projesi çöpe    Sarıgül'ün stat için Galatasaray'a önerdiği Ayazağa'daki arazi, Bakanlar Kurulu kararıyla 60 trilyon lira rayiç bedelle satışa çıktı. Böylece projenin hayata geçme şansı kalmadı 
   CEMAL ERSEN 

   3 Ocak'ta açıklandı 
   ŞİŞLİ Belediye Başkanı Mustafa Sarıgül'ün Galatasaray'a stat yapımı için Ayazağa'da önerdiği arazinin Bakanlar Kurulu tarafından 60 trilyon lira rayiç bedelle satışa çıkarıldığı ortaya çıktı. 3 Ocak 2004 tarih ve 25335 sayılı Resmi Gazete'de yayınlanan karar sonrasında Sarıgül'ün projesinin hayata geçirilme şansının kalmadığı bildirildi. 
   
   Tekliften sonra... 
   SARIGÜL, Ali Sami Yen Stadı'nın bulunduğu alana iş merkezi ve otel inşa edilmesi, kulübe ise Ayazağa'daki mülkiyeti hazineye ait arazi üzerinde stat yapılması şeklindeki teklifinin ardından, konuyla ilgili kararının Resmi Gazete'de yayınlandığı belirlendi. Aynı arazi, daha önce de Beşiktaş'a teklif edilmişti. 
   
   Başkan alarmda    BAŞKAN Özhan Canaydın, haftanın her günü 17.30 ile 19.00 arası Mecidiyeköy'deki Sportif A.Ş. binasında yöneticilerle toplantı yapacak. Herkesin toplantılara katılmasını isteyen Canaydın'ın tüm sorunları masaya yatırarak acil çözüm arayışlarına gitmekte olduğu öğrenildi. 
   
   
</TEXT>
</DOC>
