<DOC>
<DOCNO> 224964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/dunya/adun.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hepsini öldüreceğiz' 
</HEADLINE>
<TEXT>

   İsrail suikastlara devam edecek. Şeyh Yasin için ölüm kararı alınan İsrail Güvenlik Kabinesi toplantısında tüm HAMAS liderlerinin ortadan kaldırılmasının benimsendiği ileri sürüldü 
      DIŞ HABERLER SERVİSİ 

   
   HAMAS lideri Şeyh Ahmed Yasin'in önceki gün Gazze'de sabah namazının ardından cami çıkışında İsrail helikopterlerinden fırlatılan füzelerle öldürülmesinin geçen hafta İsrail Güvenlik Kabinesi toplantısında alınan bir kararın ilk adımı olduğu bildirildi. Toplantıda kabinenin İslami Direniş Hareketi olarak da bilinen HAMAS'ın tüm liderlerini öldürme kararı aldığı haber verildi. 
   İsminin açıklanmasını istemeyen İsrailli bir güvenlik yetkilisi, 14 Mart'ta 10 İsraillinin ölümüne yol açan Aşdod'daki çifte intihar saldırısının ardından düzenlenen toplantıda HAMAS liderlerinin fırsat bulunduğunda öldürülmeleri kararının çıktığını söyledi. 
   Ordu ve güvenlik yetkililerinin İsrail Savunma Bakanı Şaul Mofaz'ın da katılımıyla Tel Aviv'de yaptıkları bir toplantıda da "teröristlerin ortadan kaldırılması" politikasının sürdürülmesi kararı çıktı. Mofaz, toplantıda yaptığı açıklamada, "HAMAS'ın, İsrail'in stratejik düşmanı olduğunu ve ortadan kaldırılması gerektiğini" vurguladı. 
   
   Listede kimler var 
   Bu durum, HAMAS'ın yeni lideri Dr. Abdülaziz El Rantissi, Politbüro Şefi Halid Meşal, kuruculardan Mahmud El Zahar, siyasi kanattan İsmail Haniye ve örgütün askeri kanadı İzzettin El Kassam Tugayı komutanlarından Muhammed Deif'in İsrail'in olası hedefleri arasında olduğunu gösteriyor. 
   
   Arafat da hedefte mi 
   İsrail Genelkurmay Başkanı Moşe Yaalon ise, İsrail'in HAMAS liderlerinin yanı sıra Filistin lideri Yaser Arafat ve Hizbullah Örgütü'nün lideri Hasan Nasrallah'ın da suikast yoluyla öldürülebileceğini ima etti. Yaalon, Şeyh Yasin'in öldürülmesinin ardından sıradaki hedeflerin Arafat ve Nasrallah olup olmayacağı yolundaki soruya, "Olaya tepkilerinin kendilerinin bu duruma yakın olduğunu anladıklarını gösterdiğini düşünüyorum" yanıtını verdi. 
   İsrail İç Güvenlik Bakanı Tahi Hanegbi, Şeyh Yasin'in öldürülmesinden sonra bütün Filistinli militan liderlerinin kendi hedef alanları içinde olduğunu söyledi. 
   
   İsrail'de kırmızı alarm 
   Bu arada İsrail'in geçtiği yüksek alarm düzeyinin bir ay sürebileceği bildirildi. Haaretz gazetesinin haberine göre, Tel Aviv Emniyet Müdürü Yosi Sebdon, çok zor bir ay geçireceklerini ve alarm düzeyinin bir aydan önce düşürülmesini beklemediğini söyledi. 
   İsrail içinde ve Gazze Şeridi ile Batı Şeria'da, ordu ve polis birlikleriyle güvenlik birimleri alarm durumuna geçirildi, otobüsler ile ticari merkezlerde büyük güvenlik önlemleri alındı. İsrail'de Kudüs ve diğer kentlerdeki kalabalık yerlerin tenhalaştığı dikkat çekiyor. 
   
   HAMAS'ın yeni lideri Rantissi    İsrail'in füze saldırısıyla öldürülen HAMAS'ın lideri Şeyh Ahmed Yasin'in yerine örgütün Gazze'deki liderliğine Dr. Abdülaziz El Rantissi seçildi. Örgütün iç yönetim prosüdürlerine göre, Suriye'de sürgünde yaşayan Politbüro Şefi Halid Maşel de HAMAS'ı uluslararası alanda temsil edecek. Gazze'nin El Yermuk Stadyumu'nda dün akşam toplanan on binlerce HAMAS yandaşına yapılan gizli oylamada, Rantissi'nin örgütün yeni lideri olark seçildiği duyuruldu. Seçildikten sonra stadyumda yaptığı ilk açıklamasında İsrail'e tehdit savuran Rantissi, "İsrail Başbakanı Ariel Şaron ve İsrailliler artık güven içinde değiller. Her yerde savaşacağız. Her yerde vuracağız. Her yerde peşlerinde olacağız. Derslerini vereceğiz..." dedi. 6 çocuk babası 56 yaşındaki çocuk doktoru Rantissi, Gazze İslam Üniversitesi'nde okuduktan sonra eğitimine Mısır'da devam etti. Rantissi, basına sık sık yaptığı açıklamalarla, örgütün sözcülüğü görevini de kısmen yerine getiriyordu. İsrail'in hazirandaki hava saldırısında hedef alınan Rantissi, saldırıdan sadece ayağı yaralanarak kurtuldu. Rantissi, Filistin yönetimi ile uzlaşmayı reddediyor. 
   
   Birkaç aylık ömrü kalmıştı    İngiliz The Guardian gazetesine konuşan Gazze'deki İslam Üniversitesi'nden Adil isimli profesör, İsrail'in Şeyh Yasin suikastıyla büyük bir aptallık yaptığı görüşünü savundu. Profesör Adil, "66 yaşında ve çok hastaydı. Eminim ki 2 - 3 ay içinde ölecekti. Neden kendinizi ateşe atarsınız ki Her İsraillinin kendisine bu soruyu sormasını istiyorum. Gerçekten onları anlamıyorum" dedi. Prof. Adil, bölgenin daha büyük bir şiddet dalgasının içine sürükleneceğini söyledi. 
   
   
</TEXT>
</DOC>
