<DOC>
<DOCNO> 248437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy26.html </URL>
<DATE> 2004/06/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
KKTC'nin İKÖ'de ''Kıbrıs Türk Devleti'' olarak tanınması neler getirecek 
</HEADLINE>
<TEXT>

     KKTC'nin İslam Konferansı Örgütü İKÖ toplantılarına ''Kıbrıs Türk Devleti'' olarak katılacak olması Ankara ve Lefkoşa'da memnuniyetle karşılandı. 
     Diplomatik kaynaklar, kararın tanıma recognition ya da kabullenme acknowledgement anlamına gelmediğini kaydediyor, ancak gözlemci statüsünün değişmemesine karşın bu kararla KKTC'nin İKÖ bünyesindeki çalışmalarda yine de bazı olanaklara sahip olacağına dikkati çekiyorlar. 
     İKÖ toplantılarına ''gözlemci'' olarak katılan KKTC'nin statüsünde bir değişiklik öngörülmüyor. Bununla birlikte AA'ya bilgi veren üst düzey bir yetkili, KKTC'nin İKÖ içindeki statüsünün ''dikey bir ilerleme olmasa da yatay olarak değişikliğe uğradığını'' belirtti. 
     Bunun nedeni, İKÖ'deki gözlemcilerin kendi aralarında ''azınlıklar, gruplar, kuruluşlar ve devletler'' olarak sıralanması. İKÖ 31. dışişleri bakanları toplantısına kadar gözlemci olan devletler Bosna-Hersek ve Tayland idi. 
     Alınan karar sonucu, ''Kıbrıs Türk Devleti'' ile birlikte artık devlet olarak isimlendirilen gözlemcilerin sayısı üçe çıktı. Kaynaklar, ''devlet'' olarak adlandırılan gözlemci üyelerin, diğer gözlemcilere oranla üye ülkelerle daha yakın ikili temas kurabildiklerine dikkat çekiyorlar. 
     KKTC Dışişleri Bakanı ve Başbakan Yardımcısı Serdar Denktaş da dün soruları yanıtlarken bu konuya değinmiş, ''Bu toplantıya dek İKÖ üyeleriyle ikili görüşme taleplerinin kendilerini kırmayacak nazik bir üslupla reddedildiğini, ancak İstanbul'da yalnızca ilk günde 16 dışişleri bakanı ile ikili görüşme yapma olanağını bulduğunu'' söylemişti. 

     
</TEXT>
</DOC>
