<DOC>
<DOCNO> 221108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/eko12.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teminat verilmeden anlaşma yapılamaz' 
</HEADLINE>
<TEXT>

   Başbakan Yardımcısı Şener, Uzan Grubu'nun sunduğu önerinin teminatsız kabul edilemeyeceğini söyledi 
   ANKARA Milliyet 
   
   Devlet Bakanı ve Başbakan Yardımcısı Abdüllatif Şener, İmar Bankası hakim ortaklarının Tasarruf Mevduatı Sigorta Fonu'na TMSF yaptığı bir öneri olduğunu ancak Fon'un öneri konusunda henüz bir değerlendirme yapmadığını bildirdi. Şener, teminatları alınmayan bir ödeme planının kabul edilemeyeceğini söyledi. 
   Şener, Bilkent Otel'de düzenlenen "e-Devlet Uygulamaları" konferansı ve sergisinde gazetecilerin sorularını yanıtladı. İmar Bankası'nın hakim ortakları tarafından borçların ödenmesi konusunda bir öneri sunulduğunu kaydeden Şener, İmar Bankası hakim ortakları tarafından yapılan öneriyi değerlendirme yetkisinin Fon'da olduğunu belirterek, "Görüşmeye başlamak için önerinin kabul edilebilir olması gerekir. Değerlendirme olumlu olursa görüşmeye başlanabilir ama benim bu noktada görüş belirtmem doğru olmaz" diye konuştu. 
   Daha önce Fon'un uygulamalarına bakıldığında belli bir anlaşma, taksitlendirme yapıldığını belirten Şener, "Tahsilatı imk n dahiline sokacak birtakım teminatlar her zaman alındı. Dolayısıyla teminatların alınmadığı belli bir ödeme planı kabul edilir diye bir şey olamaz. Sunulan öneri ve belli bir takvim içinde İmar'da ortaya çıkan Hazine yükünün ödenmesine dair bir teklif var" dedi. 
   
   Akçakoca'ya bono davası 
   Bu arada Ankara Cumhuriyet Başsavcılığı, Bankacılık Denetleme ve Düzenleme Kurulu eski Başkanı Engin Akçakoca'nın da aralarında bulunduğu altı kişi hakkında, İmar Bankası'nın usulsüz Hazine bonosu satışı yapmasına göz yumdukları gerekçesiyle dava açtı. 
   İmar Bankası'ndan usulsüz Hazine bonosu satışına göz yumarak görevlerini ihmal ettikleri ileri sürülen İstanbul Menkul Kıymetler Borsası İMKB yöneticileri hakkında ise takipsizlik kararı verildi. 
   
   
</TEXT>
</DOC>
