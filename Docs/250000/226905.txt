<DOC>
<DOCNO> 226905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy17.html </URL>
<DATE> 2004/03/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ağar Merkez sağın gerçek adresinin DYP olduğu görülmüştür 
</HEADLINE>
<TEXT>

     DYP Genel Başkanı Mehmet Ağar, yerel seçimlerde partisinin ''merkez sağın adresi'' olduğunu gösterdiğini belirterek, ''1991'den bu yana geçen seçimlerde ilk defa eğri yukarıya doğru çıkmıştır ve bu çıkış artarak devam edecektir'' dedi. 
     Ağar, parti genel merkezinde düzenlediği basın toplantısında seçim sonuçlarını değerlendirdi. 
     Seçimlerin sağlıklı şekilde yapıldığını ancak bazı yerlerde yaşanan olaylar sonucu ölümlere üzüldüklerini ifade eden Ağar, ''Görünen odur ki merkez sağda DYP vardır ve çok önemli şekilde de var olacaktır'' dedi. 
     Seçim kampanyası döneminde baskı, şantajlar yapıldığını, anketlerle seçimin manipüle edilmeye çalışıldığını savunan Ağar, buna karşı DYP'nin milletin gönlündeki yerinin ne kadar güçlü olduğunu herkese gösterdiğini kaydetti. ''1991'den bu yana geçen seçimlerden bu yana ilk defa eğri yukarıya doğru çıkmıştır ve bu çıkış artarak devam edecektir'' diye devam eden Ağar, seçimlerden aldıkları mesajları bütünleştirdiklerini, ayrıntılı analizler yapacaklarını dile getirdi. Ağar, şöyle devam etti 
     ''Seçimin verdiği mesajlar ortadadır. Çalışmaları hız kesmeksizin devam ettireceğiz. Türkiye, alternatifsizlik olmadığını ortaya koymuştur. Hiç kimse kendini milletin üstünde görmemelidir. Millet ihtiyaç duyduğu anda alternatifleri ortaya çıkarmaktadır. Bu kadar baskıya rağmen millet tarafından ortaya çıkarılan manzara budur.'' Merkez sağın gerçek anlamda adres partisinin DYP olduğunun bir kere daha görüldüğünü kaydeden Ağar, Şehir belediyelerinden sadece Elazığ'da kazandıklarını, burada modern ve farklı belediyecilik anlayışını göstereceklerini belirtti. 
     Ağar, soruları yanıtlarken, merkez sağda bütünleşme konusunda herkesin gayretli olması gerektiğini ifade ederek, ''Zannediyorum ki bu seçim, merkez sağda son olarak ayrı partiler halinde girilen seçim olmuştur. Önümüzdeki seçimde bütünleşme tamamlanmış olacaktır'' dedi. 
     Anketler nedeniyle büyük şehirlerde oylarının aşağıya indiğini ve seçimin iki kutuplu hale getirildiğini savunan Ağar, 13 milyon seçmenin oy kullanmamasının demokrasi açısından çok önemli olduğunu vurguladı. 
     CHP'nin aldığı oylara ilişkin bir soruyu yanıtlarken Ağar, başka partilerin işlerine karışamayacağını ancak milletin kendilerine muhalefet görevi verdiğini, seçimde bunun tescillenmiş olduğunu belirtti. 
     Ağar, bir başka soruyu yanıtlarken, iktidarın karşısında yegane alternatifin DYP olduğunu savunarak, şunları kaydetti 
     ''DYP, Türk siyasetinin temel parametrelerinden birisi olduğunu bu seçimlerde millet eliyle tescil etmiştir. Üstesinden gelemeyeceğimiz hiçbir zorluk yoktur. Bugünkü iktidarın alternatifini arayanlar adresi bulmuşlardır. DYP muhalefetin gerçek sözcüsü olarak vardır ve çok güçlü olarak vardır, çok güçlü olarak da genel seçimlere giden yolu kat edecektir.'' DYP Genel Başkanı Ağar, Kıbrıs sorununun çözümü konusunda 4. Annan Planı'nı nasıl değerlendirdiği sorusunu yanıtlarken de net ve resmi bilgiler beklediklerini, basının verdiği haberlerdeki olumlu havayı ihtiyatlı bir iyimserlikle karşıladıklarını kaydetti. 
     
</TEXT>
</DOC>
