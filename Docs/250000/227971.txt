<DOC>
<DOCNO> 227971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy15.html </URL>
<DATE> 2004/04/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Şener Rum tarafından kaynaklanan sorunlar olursa bizim elimiz güçlenir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Kıbrıs'ta referandum aşamasına gelinmiş olmasını önemli bir gelişme olarak niteleyerek, ''Kıbrıs sorununun çözümüne yaklaşılmış olmasını önemli bir kazanım ve gelişme olarak görüyorum'' dedi. 
     Akdeniz Üniversitesi tarafından düzenlenen bir konferansta konuşmak üzere Antalya'ya gelen Başbakan Yardımcısı Şener, sırasıyla Kepez Belediye Başkanı AK Parti'li Erdal Öner, CHP'li Muratpaşa Belediye Başkanı Süleyman Evcilmen ve AK Parti'li Antalya Büyükşehir Belediye Başkanı Menderes Türel'i ayrı ayrı makamlarında ziyaret ederek, kutladı. 
     Şener, Büyükşehir Belediye Başkanı Türel'i ziyareti sırasında bir gazetecinin sorusu üzerine, Kıbrıs sorunuyla ilgili Newyork ve İsviçre'deki gelişmeleri özetledi ve son olarak BM Genel Sekreteri Kofi Annan'ın boşluklarını doldurarak hazırladığı metnin 24 Nisan'da Rum ve Türk tarafında referanduma sunulacağını anlattı. 
     Abdüllatif Şener, referandumun ardından çıkan metnin hukuki işlerliğinin olması için Türkiye parlamentosundan uluslararası anlaşma olarak geçmesi gerektiğini bildirdi. Şener, şöyle devam etti 
     ''Referanduma sunulacak metin belli oldu. Şimdi önümüzdeki süreçte referandum vardır. Bu sorunun mutlaka çözülmesi gereken boyutları vardır. Bu sorun, Yunanistan ve Türkiye açısından uluslararası arenada sürekli gündeme gelen bir konudur. Geldiğimiz nokta itibariyle Kıbrıs sorununun çözümüne yaklaşılmış olmasını önemli bir kazanım ve gelişme olarak görüyorum. 
     Bundan sonraki süreç içerisinde sorunun tamamıyla çözümlenmesini umut ediyorum. Referandumun hem Rum hem de Türk tarafında olumlu neticelenmesini bekliyorum. Netice itibariyle Birleşik Kıbrıs Cumhuriyeti olarak tek bayrak, ortak marş, iki kesimliliğin ve garantilerin korunduğu bir Kıbrıs'ın herkes açısından dünya barışına katkı sağlayacağına inanıyorum.'' 
     
     ''DENKTAŞ VE TALAT'TAN BÜYÜK KATKI'' 
     Şener, KKTC Cumhurbaşkanı Rauf Denktaş'ın, sorunun çözümüne katkı koymadığı yolunda görüşler bulunduğu sorusunu üzerine şöyle konuştu 
     ''Sayın Denktaş konuya ilişkin olarak bakış açısını ifade etmektedir. Her konuya, herkesin aynı yerden, aynı şekilde bakacağı düşünülemez. Farklı değerlendirmeler, farklı yaklaşım tarzları her zaman olabilir. Bu bir yaklaşım tarzıdır. KKTC Başbakanı Mehmet Ali Talat ve Cumhurbaşkanı Rauf Denktaş, bugüne kadar olan süreçte sorunun çözümüne büyük katkı sağlamışlardır.'' Başbakan Yardımcısı Şener, bir başka gazetecinin Rum tarafında referanduma ''hayır'' denilmesi halinde KKTC'ye uygulanan ambargo konusunda olumlu bir gelişme sağlanıp sağlanmayacağı şeklindeki sorusuna ise şu cevabı verdi 
     ''Şu anda iki ayrı devlet var. KKTC 1983'te bağımsızlığını ilan etti. Ama KKTC'yi şu ana kadar tanıyan devlet olmamıştır. KKTC'ye yönelik resmi spor müsabakalarına varıncaya dek bir ambargo uygulanıyor. KKTC Türk'ü pasaport sahibi olamıyor. Böyle bir ortamda Türkiye sorunun çözümlenebilmesi için tüm iyi niyetini göstermektedir. Bu iyi niyet gösterisinden ve olumlu adımlardan sonra Rum tarafından kaynaklanan sorunlar çıkarsa elbette Türkiye olarak bizim elimiz güçlenecektir. Artık dünyanın bu konuda takındığı tavır Türkiye lehine değişim gösterecektir ve bu konuda Türkiye açısından mesafe alınması mümkün olabilecektir.'' 
     
</TEXT>
</DOC>
