<DOC>
<DOCNO> 224815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko34.html </URL>
<DATE> 2004/03/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Unakıtan Fişle Türkiye kurtulur mu Evet, kurtulur... 
</HEADLINE>
<TEXT>

     Maliye Bakanı Kemal Unakıtan, alışverişlerde fiş almanın önemine dikkati çekerek, ''Fişle Türkiye kurtulur mu Evet kurtulur'' dedi. 
     Ankara Ticaret Odası'nın ATO Mart Ayı Olağan Meclis toplantısında konuşan Maliye Bakanı Unakıtan, ''Vatandaş habire fiş alsa, bu işi halledebiliyoruz'' dedi. 
     Fiş alma kültürünün artık yerleşmesi gerektiğini vurgulayan Unakıtan, vergi iadesi alınıp alınmadığını bakılmaksızın tüm vatandaşların alışverişlerde bunu alması gerektiğini belirtti. 
     IMF'nin de bir dönem vergi iadesinin kaldırılması teklifiyle geldiğini ancak buna karşı çıktıklarını söyleyen Unakıtan, Avrupa'da vergi iadesi bulunmadığını, buna karşılık insanların fişlerini aldıklarını kaydetti. 
     Unakıtan, ''Bu mesele Türkiye'nin kurtuluş meselesi. Fişle Türkiye kurtulur mu Evet kurtulur'' diye konuştu. 
     Türkiye'nin ileri gitmesini isteyenlerin bu konuda kendilerine yardım etmesi gerektiğini söyleyen Maliye Bakanı, ''Ne olur, fiş istemeyi ihmal etmeyin'' dedi. 
     Kendi yerinde kim olursa olsun popülist politika uygulamadıktan sonra, kendisinin yaptıklarını yapması gerekeceğini vurgulayan Unakıtan, ''zaten popülist politika yaparsa, yandı gülüm keten helva'' dedi. 
     
     BEYANNAMELER 

     ATO Başkanı Sinan Aygün'ün aktardığı beyannameler konusundaki sıkıntılarına ilişkin olarak da Maliye Bakanı, '' biz beyanname almayın demedik, bazılarını ikaz edin dedik'' diye konuştu. 
     Artık vergi daireleri otomasyon projesi VEDOP vasıtasıyla inceleme yapabileceklerini kaydeden Maliye Bakanı Unakıtan, kimsenin kabul edemeyeceği şekildeki beyanname sahiplerinin inceleneceğini söyledi. 
     Bir sektörde, sektörün yarıdan fazlası zarar beyan ediyorsa veya işverenin, yanında çalıştırdığı adamdan daha düşük beyan vermesi durumunda incelemenin olacağını ifade eden Unakıtan, kayıt dışı ekonomi konusunda işadamlarından yardım istedi. 
     Bu dönemde hiç vergi dairesine uğramamış 130 bin kişinin mükellefiyetinin ihdas edildiğini kaydeden Unakıtan, ''bir iki yanlış varsa düzeltiriz, ama gerçeğe yaklaşmak Türkiye için çok önemli'' dedi. 
     Sosyete pazarları konusunda üzerlerine düşeni yaptıklarını belirten Unakıtan, Türkiye'de herkesin vergi mükellefiyetini yerine getirmesi gerektiğini vurguladı. 
     
     IMF İLE İLİŞKİLER 

     Maliye Bakanı, ''Biz bu fişe baksak, ne IMF'ye gideriz, ne ABD kredisine ihtiyacımız var'' diye konuştu. 
     IMF ile ilişkilere de değinen Bakan Unakıtan, bu kuruluşun, bir çok ülkeye gittiğini ve daha çok IMF'yi bir audit mali denetim firması gibi görmek gerektiğini belirterek, IMF'nin Almanya'ya bile gittiğini kaydetti. 
     Aslında bundan sonra IMF kredisine ihtiyaç bulunmadığını belirten Unakıtan, şöyle devam etti 
     ''Gözden geçirmeler var. Taahhütlerimizi yerine getiriyoruz. Büyük fayda görüyoruz. Oradan gelecek krediye emin olun ihtiyacımız yok. Ama gözden geçirme bitince rayting kuruluşları notumuzu artırıyor. Hayret verici bir şey bu kadar etkili. Finans kuruluşlarına gidiyorsun, ne güzel ekonominiz çok başarılı bir devlet adamına gidiyorum çok başarılısınız, gözden geçirmeyi tamamlamışsınız , ne menem şeymiş bu gözden geçirme, bu kadar kardeşim hayret bir şey yani. Onun için hiç fazla bu işe takmayın.'' Öncelikle Türkiye'nin kendi ayakları üzerinde durması gerektiğini vurgulayan Unakıtan, bunun için mali disipline riayet edilmesi gerektiğini söyledi. 
     IMF görüşmelerinde Beşiktaş'ın durumunun gündeme gelmesine de değinen Unakıtan, ''Beşiktaş falan gibi şeyleri IMF'ye bırakmış halimiz yok'' dedi. 
     Brezilya Büyükelçisi geldiğinde arada çıkıp IMF heyetiyle görüştüğünü, bu arada gazetecilerin neler görüşüldüğünü sorması üzerine Beşiktaş'ın halini görüşüyoruz dediğini hatırlatan Unakıtan, içeriye girdiğinde de ''Rıza bak, Beşiktaş'ın halini soruyorlar dedim. Ne olacak Beşiktaş'ın halini konuşuyoruz dedim'' şeklinde konuştuğunu aktardı. 
     IMF heyetinde de Türk asıllı birinin bulunduğunu ve bu uzmanın da Beşiktaşlı olduğunu kendisine ifade ettiklerini söyleyen Unakıtan, ''O da üzülüp duruyormuş. O da dedi ki hakkaten bizim misyonda böyle bir sorun var'' şeklinde konuştu. 
     
     KDV İNDİRİMİ 

     KDV indirimi isteklerine de değinen Unakıtan, Avrupa Birliği'nde artık yavaş yavaş tek KDV oranının uygulanmaya başlandığını hatırlattı. 
     KDV oranının daha düşük olması durumunda kayıt dışının sona ereceği yönündeki savlara da değinen Unakıtan, bunun doğru olduğu yerler bulunduğunu, doğru olmadığı yerler de olduğunu söyleyerek, bazı yerlerde KDV'nin yüzde 1 olmasına rağmen, kaçaklar görüldüğünü ifade etti. 
     Unakıtan, KDV'de lokantacıların durumunun ilk önce düzeltileceklerden biri olduğunu kaydetti. 

     
</TEXT>
</DOC>
