<DOC>
<DOCNO> 240933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko15.html </URL>
<DATE> 2004/05/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Telekomda lisanslar dağıtıldı... İndirimli görüşmeler çok yakında... 
</HEADLINE>
<TEXT>

     Telekomünikasyon sektöründe tekelin kaldırılması ve özelleştirme yönünde önemli bir adım olarak görülen uzak mesafe telefon hizmetleri için Telekomünikasyon Kurumu'na başvuruda bulunan şirketlerden gerekli şartları taşıyan 27'sine dün düzenlenen bir törenle lisansları verildi. 
     Lisanslar, A, B ve C olmak üzere üç tipte verildi. A tipi lisansları Superonline, Koç.net, Eser Telekom, Doğan İletişim, Sabancı Telekom, Borusan Telekom, Global İletişim aldı. 
     B tipi lisanslar, Deltakom, Atlas Online, Mor-tel Telekom, Mega, Net İletişim, Kaya Telekom, İnko İletişim, Akcell Bilgi, Sgs Telekom, Gisad, Vianet, Turkonet ve L.D.T.S şirketlerine verildi. 
     C tipi lisanslari ise TSM Bilişim, Televersal, Telnet Telekom, İnterkom, İşnet, UTH ve İkon İletişim aldı. 
     Uzak mesafe telefon hizmetleri, halen "0" sıfır çıkış kodu ile yapılan görüşmeleri kapsıyor. Bu alanda, A, B ve C olmak üzere üç tip lisans verildi. A tipi lisans, B ve C tipi lisansların hizmetlerini de içeriyor. 
     
     KOÇ.NET GÖRÜŞMELER ÇOK YAKINDA BAŞLAYACAK 

     Koç.net Genel Müdürü Bülent Yıldırım, 'kullanıcıya en yakın telekom' devrini başlattıklarını belirterek, telefonda özel sektör dönemi ile uluslararası görüşme ücretlerinde yüzde 60 ile 80, şehirlerarası görüşme ücretlerinde ise yüzde 35-40 oranında indirim olacağını söyledi. 
     Türkiye'de 'özel alo' dönemini başlatan uzak mesafe telefon işletmeciliği lisansı alan firmalar arasında bulunan Koç.net'in Genel Müdürü Bülent Yıldırım ve şirketin Telekominikasyon Koordinatörü Murat Ardaç, basın mensuplarıyla düzenledikleri sohbet toplantısında, yeni dönemdeki hedefleri hakkında bilgi verdiler. 
     Lisans dağıtımının hemen ardından Koç.net üzerinden telefon görüşmelerine başladıklarını kaydeden Yıldırım, başta Koç grubu şirketleri olmak üzere birçok kuruluşun da birkaç gün içinde Koç.net üzerinden alo diyeceğini bildirdi. 
     Ses pazarında çok iddialı olduklarını dile getiren Yıldırım, şöyle devam etti 
     ''Biz, zaten kurumsalda lideriz. Çok fazla kurumsal müşterimiz var. Kart numaralarının belirlenmesiyle birlikte bunlar hemen Koç.net üzerinden telefon görüşmelerine geçecek. 2 hafta içinde bireysele de geçeriz. 
     Ses de bir borsadır. Bu fiyat savaşı içinde ayakta kalıp, bu alanda da lider olmak istiyoruz. Hiçbir zaman kaliteden taviz vermeden müşterilerimize hizmet vereceğiz. Bugüne kadar Koç.net'e 30 milyon dolarlık yatırım yaptık. Lisans çerçevseinde de en az 10-15 milyon dolarlık bir harcamada bulunmamaz lazım.'' 
     
     ALO DEMEK UCUZLAYACAK 

     Koç.net Genel Müdürü Yıldırım, lisans alan firma sayısının bir süre sonra 40-50'yi bulabileceğini, ancak 2 yıl sonra bu piyasada 10-15 şirket kalabileceğini söyledi. Yıldırım, 5 yılda ise alo hizmeti veren firma sayısının 5-6, en fazla da 7 civarında olacağı tahmininde bulundu. 
     Özel sektörün girmesiyle birlikte alo demenin oldukça ucuzlayacağını kaydeden Bülent Yıldırım, ''Yaptığımız hesaplamalara göre yeni dönemde uluslararası görüşme ücretlerinde yüzde 60-80, şehirlerarası görüşme ücretlerinde ise yüzde 35-40 oranında indirim olacak'' dedi. 
     Ara bağlantı ile birlikte özel sektör firmalarının çok daha ucuza hizmet verebileceğine de dikkat çeken Koç.net Genel Müdürü, A tipi lisans alans firmaların bu doğrultuda hizmet vermeye 8-10 aydan önce başlayamayacağını ifade etti. Yıldırım, ''Telekom, rakip üretmemek için bu işi uzatacaktır. Belki, sözleşmede yer alan 12 aylık sürenin bitiminde bunu yapacaktır. Aslında, Telekom, altyapı lisansı dahil bu alandaki bütün işlemleri geçen yıl Ekim-Kasım aylarında tamamlamalıydı. Aralık'ta da lisanslar verilmeliydi'' diye konuştu. 
     
     ŞEHİRİÇİ TELEKOM'UN 

     Yıldırım, Türk Telekom'un 4 milyar dolar civarında bir ciroya sahip bulunduğuna işaret ederek, alo pazarındaki beklentilerine ilişkin olarak da şu değerlendirmede bulundu 
     ''Bunun 400 milyon dolarlık bölümü uluslararası, 1 milyar dolara yakın bölümü de şehirlerarası görüşme ücretlerinden oluşuyor. Şehiriçi görüşmelerin payı ise 2.6 milyar dolar civarında. Bizim şehiriçinde rekabet etmemiz mümkün değil. Alternatif altyapı olması lazım. Bunun için de altyapı lisansı verilmesi gerekiyor. 
     Dolayısıyla şu an 1.4 milyar dolarlık bir pazar söz konusu. Telekom, rakip üretmeme çabasında olacak ama bize göre, 400 milyon dolarlık uluslararası pazarın yüzde 30-40'ı ilk yıl içinde özel sektöre gidecektir. Biz de, bunun yüzde 20-25'ini almayı hedefliyoruz. 
     Şehirlerarası görüşme pazarının ise ilk yıl yüzde 15-20'lik bölümü özel firmalara geçer. Burada da hedefimiz bunun yüzde 15-20'sini almak. Alo pazarında bizim en büyük rakibimiz Türk Telekom.'' 
     
     HİZMET PAKETLERİ AÇILACAK 

     Koç.net Telekominikasyon Koordinatörü Murat Ardaç da, yeni dönemde danışma hizmeti, bilinmeyen numaralar, sesli mesaj, uyandırma servisi gibi pek çok hizmet paketlerinin açılacağını bildirdi. 
     GSM firmalarıyla da anlaşma yapılacağını ve bu çerçevede cep telefonlarından yurtdışının aranması halinde bunun daha ucuz ücretlendirileceğini anlatan Ardaç, halen dakika bazında belirlenen telefon konuşma ücretlerinin ileride saniye bazında da hesaplanabileceğini vurguladı. 
     Ardaç, bağlantı ücreti olarak Türk Telekom'a 50 ile 70 bin lira arasında bir ücret ödenmesi üzerinde durulduğunu da kaydetti. 
     Murat Ardaç, Türk Telekom'un özelleştirilmesi konusundaki bir soru üzerine de, Sabancı Holding ile birlikte girmeyi planladıkları ihale için yabancı firmalarla da görüşmeler yaptıklarını belirtti. 
     
     KREDİ KARTINDAN ÖDEME 

     Bu arada Koç.net'in bireysel telefon hizmetleri dökümanında da verilecek hizmetler şöyle sıralandı 
     Telefon kartı Telefon kartları ile bireyler, Koç.net'in özel erişim numaralarını arayarak, kart üzerindeki kullanıcı kodunu ve PIN numarasını tuşladıktan sonra Türkiye içindeki ya da uluslararası herhangi bir yeri her türlü sabit hattan uygun fiyatlarla arayabilecek. Kartın kullanım hakkı bittikten sonra internetten kredi kartıyla doldurulabilecek veya yeni bir kart alınabilecek. Koç.net telefon kartı ücretsiz olacak. 
     Telefon hesabı Bireylerin Koç.net'ten açtıracağı telefon hesabı sayesinde şehirlerarası ve uluslararası telefon görüşmeleri, Telekom hattı üzerinden 4 rakamlı erişim kodu çevrilerek ya da Koç.net'ten temin edilebilecek aramatik cihazlar ile kolay ve düşük maliyette gerçekleştirilecek. Telefon kullanım bedelleri, her ayın sonunda kredi kartından çekilebilecek. Faturalar, abonenin adresine gönderilecek. 
     
</TEXT>
</DOC>
