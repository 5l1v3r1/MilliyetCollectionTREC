<DOC>
<DOCNO> 224866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo04.html </URL>
<DATE> 2004/03/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Cavcav Ersun Yanal, şu anda milli görevi üstlenmiş durumda... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Ersun Yanal zaten şu anda milli görevi üstlenmiş durumda'' dedi. 
     İlhan Cavcav, UEFA Kupası 4. tur rövanş maçında deplasmanda Valencia ile yapacağı maça hareketinden önce havaalanında Ersun Yanal'a milli takım teknik direktörlüğünün teklif edilmesine ilişkin yaptığı açıklamada, şöyle konuştu 
     ''Gençlerbirliği, Türkiye'yi Avrupa kupalarında şu anda temsil eden tek takım. Bu nedenle de Ersun hocanın üstlendiği görev zaten milli bir görev. Biz orada Gençlerbirliği adına değil tüm Türkiye adına mücadele ediyoruz. Herkes gibi biz de milliyetçiyiz. Vatanını ve milletini düşünen her Türk vatandaşının öncelikle mücadele ettiğimiz Avrupa kupalarında Gençlerbirliği'ne destek vermesi gerekir. İlerleyen zamanda Ersun hocayla ilgili gelişmelerin seyrini şimdiden tahmin edemeyiz.'' Cavcav, Valencia maçıyla ilgili olarak da takımına güvendiğini, Gençlerbirliği'nin Avrupa'da Türkiye'nin gururu olmaya devam edeceğini belirterek, ''Bundan önceki 3 turda da çok güçlü rakipleri eledik. Avrupa kupalarındaki tek Türk takımı oluşumuzun da haklı gururunu yaşıyoruz. İlk maçta Ankara'da elde ettiğimiz 1-0'lık skor üstünlüğümüz var. Ben takımıma güveniyorum. Orada da turu geçecek skoru alacaklarına yürekten inanıyorum. Avrupa'da Türkiye'nin gururu olmaya devam edeceğiz'' diye konuştu. 
     Gençlerbirliği Teknik Direktörü Ersun Yanal da Valencia'nın Avrupa'nın güçlü takımlarından birisi olduğunu ifade ederek, ''Valencia, belirli bir disiplin ve sistemle oynayan bir takım. Biz de öyleyiz. Bu maça çok önceden hazırız. Mütevazılık yapmayacağız. Onları eleyecek güçteyiz'' dedi. 
     Yanal, milli takım teknik direktörlüğü görevinin kendisine teklif edilip edilmediğiyle ilgili bir soruya ise, ''Şu anda biz milli takımız. Bizim konuşulmamız gerekir. Başka bir görev veya teklifin şu an için konuşulmaması gerekir'' diye yanıtladı. 
     Öte yandan, Türk Hava Yolları THY , Gençlerbirliği kafilesini Valencia deplasmanına CIP Salonu'nda verdiği bir kokteylle uğurladı. Kokteyle, başkan İlhan Cavcav, yöneticiler, misafirler, teknik heyet, futbolcular ve gazetecilerden oluşan yaklaşık 160 kişi katıldı. 
     Kafile, saat 10.00 itibariyle Valencia'ya gitmek üzere hareket etti. 

     
</TEXT>
</DOC>
