<DOC>
<DOCNO> 235008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur10.html </URL>
<DATE> 2004/04/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Eskişehir'e ''alışveriş merkezi''... 
</HEADLINE>
<TEXT>

     Eskişehir Büyükşehir Belediyesi, Kentsel Gelişim Projeleri kapsamında Çevre Yolu'ndaki belediye otobüs bakım atölyelerinin yerine yapılması planlanan Midas Alışveriş Merkezi'nin projesini tamamladı. 
     AA muhabirinin aldığı bilgiye göre, Bursa-Ankara Karayolu üzerinde bulunan ve yakında Alpu Yolu'ndaki yeni yerine taşınacak Büyükşehir Belediyesi Araç Bakım Atölyeleri'nin bulunduğu alanda konumlandırılan, yaklaşık 60 bin metrekarelik alanı kapsayan Midas Alışveriş Merkezi Projesi 4 ana bölümden oluşuyor. 
     Proje kapsamında halen otobüs atölyeleri olarak kullanılan iki yapı, tadilata tabi tutularak alışveriş ve eğlence merkezine dönüştürülecek. 
     Projede, atölyeler arasındaki boş alan giriş holü olarak tasarlanırken, yeni inşa edilecek ve serbest alan olarak tanımlanan dördüncü bölümde yatırımcının istek ve işletme projeksiyonuna uygun plaza da bulunuyor. 
     ''Eskişehir'de mevcut alışveriş merkezlerinin durumu, Bursa-Ankara Karayolu'ndaki araç yoğunluğu ile Kuzeybatı Anadolu ile Güney Anadolu Karayolu bağlantısının kentin üzerinden yapılması, arsa ile kent arasındaki ulaşımın kolaylığı, otopark sorununun bulunmaması'' gibi etkenlerin projeyi cazip hale getirdiği bildirildi. 
     Projenin, gerekli finansman ya da yatırımcı bulunduğu takdirde yaşama geçirileceği belirtildi. 
     
</TEXT>
</DOC>
