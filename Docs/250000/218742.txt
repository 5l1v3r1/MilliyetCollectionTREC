<DOC>
<DOCNO> 218742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'ya 32.6 trilyon liralık bina... 
</HEADLINE>
<TEXT>

     Ankara-Eskişehir karayolu üzerinde bulunan Sermaye Piyasası Kurulu binasının 30 trilyon 695 milyar liraya İMKB tarafından satın alındığı, sigorta muamele vergisi ve tapu harcıyla beraber 32 trilyon 635 milyar 487 milyon 557 liraya malolduğu bildirildi. 
     CHP Hatay Milletvekili Züheyir Amber'in soru önergesini yanıtlayan Devlet Bakanı ve Başbakan Yardımcısı Abdüllatif Şener'in verdiği bilgiye göre, İş Bankası'na ait bina, dönemin Devlet Bakanı Kemal Derviş'in onayıyla İMKB tarafından 2001 tarihinde satın alındı. 
     Satın alınmadan önce İş Bankası ve İMKB tarafından ayrı ayrı ekspertiz ettirilen bina, 32 trilyon 635 milyar 692 milyon 487 bin 557 liraya mal oldu. 
     Bina satın alındıktan sonra da KDV hariç, 724 milyar 775 milyon bin 2 TL, 7 milyon 638 bin 694.52 Euro ve 5 milyon 866 bin 960.32 ABD doları tutarında harcama yapıldı. 
     Şener'in yanıtında, ''İMKB tarafından bu harcamaların SPK'nın düzenleme ve denetleme işlevinin günümüz teknolojik gereklerine uygun ve çağdaş koşullarda yürütülebilmesi ve uluslararası niteliği açısından biranın yeni konseptine uygun hale getirilmek amacıyla yapıldığı belirtilmiştir'' denildi. Harcamaların, Genel Kurul ve yönetim kurulu kararları ile İMKB bütçesinden karşılandığı ifade edildi. 
     Şener'in verdiği bilgiye göre, bina tamamlandıktan sonra eski Devlet Bakanı Kemal Derviş'in Başbakanlık'tan istemi ve Başbakanlığın da onayı ile 7 ocak 2002 tarihinde SPK'ya kiralandı. 
     SPK'nın aylık 64 milyar 735 milyon lira kira ödediği, elektrik, su, doğalgaz ve temizlik gibi işletme giderlerinin de ortalama ortalama 85 milyar lira, Aralık 2003 sonu itibarıyla SPK'nın aylık gelir ortalamasının da 1 trilyon 658 milyar lira olduğu ifade edildi. 
     Başbakan Yardımcısı Şener, ''binanın satın alınması, binada tadilat işlemlerine ve harcama yapılmaya başlanması ve SPK'ya kiralanmasının uygun görülmesi, hükümetimizin göreve başlamasından önceki dönemlerde gerçekleştirilmiştir'' dedi. 
     Şener yanıtında, SPK personelinin maaşlarının ilgili kanun ve diğer düzenlemelerde belirlenen kriterlere göre belirlendiğini, 13 Temmuz 2001 tarihinden itibaren Bakanlar Kurulu kararıyla belirlenen oranlarda ve devlet memurlarına yapılan maaş artışından daha düşük oranlarda artırıldığını bildirdi. 
     
</TEXT>
</DOC>
