<DOC>
<DOCNO> 213959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/guncel/agun.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammet umut oldu 
</HEADLINE>
<TEXT>

   Zümrüt Apartmanı faciasında ölü sayısı dün 75'e ulaşırken, 132 saat sonra sağ kurtarılan Muhammet, enkaz altında yakınları olanları umutlandırdı 
      Aydın Hasan 
   
   Konya'da geçen pazartesi çöken Zümrüt Apartmanı'nın enkazında sürdürülen arama çalışmalarında dün beklenmedik bir gelişme yaşandı. Olaydan tam 132 saat sonra 15 yaşındaki Muhammet Saltuk Kalem, beton yığınlarının arasından burnu bile kanamadan çıkarıldı. Enkazda zaman zaman uyuyarak kurtarılmayı bekleyen Muhammet'in ilk sözleri, "Ağabey beni kurtarın. Daha önce yanıma kadar geldiniz, sonra bırakıp gittiniz. Çok acıktım, ekmek, su istiyorum" oldu. Muhammet kurtarıcılarına bir de bayramın kaçıncı gününde olduklarını sordu. 
   Ekipler, saat 06.50'de sallanan bir hortum fark etti. Hortuma asılan Afyon Sivil Savunma ekibinden Ömer Çevikbaş, aşağıdaki kurtarılmayı bekleyen Muhammet'le karşılaştı. Yaralı olmadığını söyleyen genç, bina sallanınca 3. kattaki evlerinden kaçtığını ancak 2. kat merdivenlerinde felakete yakalandığını anlattı. Bulduğu yaşam boşluğunda günlerce kurtarılmayı bekleyen Muhammet, dışarıya çıkınca ilk önce elini ve yüzünü yıkamak için su istedi. Genç, daha sonra sağlık kontrolu için Konya Numune Hastanesi'ne kaldırıldı. 
   
   Kefeni, mezarı hazırdı 
   Lise öğrencisi Muhammet yaşadıklarını şöyle anlattı "Bina çöktükten sonra umutsuzluğa kapılmadım. Zaman zaman uyudum. Yukarıda çalışanları duyuyordum. 'Nasıl olsa beni kurtarırlar' diyerek kendimi rahatlatmaya çalıştım. Bulunduğum yerde cep telefonu aradım ama bulamadım. Annemin ve kardeşlerimin durumunu düşündüm." 
   Oğlu sağ çıkarılınca sevinç gözyaşları döken baba Ahmet Kalem ise "Mezarını ve kefenini hazırlamıştık. İnşallah eşim ve diğer oğlum da sağ kurtulur. Muhammet'in onlardan haberi yok" dedi. 
   
   Uyuduğu için kurtuldu 
   Başhekim Dr. Rıza Sarıbabıçcı, bilinci açık olan Kalem'in tahlillerinin de normal olduğunu belirterek, "Mücadele etmek yerine uyuduğu için vücut fazla enerji harcamamış. Bu sayede hayatta kalmış" diye konuştu. 
   
   Eminönü'nde işhanı çöktü 3 yaralı    Emİnönü Süleymaniye Fetva Yokuşu üzerindeki, kullanılmayan dört katlı 80 yıllık Doğu İşhanı'nın arka kısmında yapılan onarım çalışmaları sırasında, binanın bir kısmı henüz belirlenemeyen bir nedenle çöktü. O sırada çalışan beş işçiden Hasan Çakır, Haydar Uzun ve Yakup Cazır yaralanırken, bir işçi binadan kaçarak kurtuldu. Çökme sırasında çatıda bulunan inşaat işçilerinden Ali Midilli de binanın yıkılmayan kısmında mahsur kaldı. Midilli'yi itfaiye ekipleri kurtardı. 
   
   
   
   
</TEXT>
</DOC>
