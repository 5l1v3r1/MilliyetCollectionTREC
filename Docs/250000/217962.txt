<DOC>
<DOCNO> 217962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun33.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da çöp kaçakçıları .. 
</HEADLINE>
<TEXT>

     Hindistan'a kaçak çöp ihraç eden Hollanda ve İrlanda şirketleri, Belçika'da polise yakalandı. 
     Belçika'nın Anvers limanı polisi, İrlanda'dan Hindistan'a gönderilmek üzere gemilere yüklenen ve gümrüğe ''kağıt'' olarak beyan edilen konteynerlerden bin ton çöp çıktığını açıkladı. 
     Polis, son bir hafta içinde kağıt, plastik ve cam şişe, boş konserve kutuları ve çeşitli gıda atıklarıyla dolu 56 konteyner ele geçirildiğini, kaçakçılığa bir Hollandalı ve bir İrlandalı şirketin karıştığının belirlendiğini, bu şirketlerin daha önce de çöp kaçakçılığı nedeniyle takibata ve yasaklamalara hedef olduğunu, soruşturmanın derinleştirildiğini bildirdi. Olayın, konteynerlerden gelen ''tahammül edilmez kokular'' nedeniyle ortaya çıktığı duyuruldu. 
     Çöp toplama ve arındırma sistemleri diğer AB ülkelerinden farklı olan İrlanda'da bu alanda hizmet veren bazı firmaların, atıkları Asya ülkelerine ihraç etme yöntemini ''daha ucuz olduğu'' gerekçesiyle tercih ettiği ve bu amaçla yasadışı yollara başvurduğu belirtiliyor. 
     Anvers limanında ele geçirilen kaçak çöplerin İrlanda'ya geri gönderileceği bildirildi. 
     
</TEXT>
</DOC>
