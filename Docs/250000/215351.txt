<DOC>
<DOCNO> 215351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/ekonomi/eko03.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Intesa Grubu ile ilişkiler hiçbir zaman kopmadı' 
</HEADLINE>
<TEXT>

   Türk bankalarına olan yabancı ilgisinin 2005 ve 2006 yıllarında artacağını belirten Garanti Bankası Genel Müdürü Ergun Özen, 2001 krizi öncesinde neredeyse ortaklık imzalayacakları İtalyan Intesa Grubu ile ilişkilerinin hiçbir zaman kopmadığını söyledi 
      Finans Sohbetleri KADİFE ŞAHİN 
   
   Türkiye'nin yakaladığı istikrarı kalıcı hale getirmesi halinde ekonominin ve bankacılık sektörünün önemli oranda büyüme kaydedeceğini belirten Garanti Bankası Genel Müdürü Ergun Özen, yabancı yatırımcıların 2004'te harekete geçmeyerek Türkiye'nin Kıbrıs ve Avrupa Birliği'nde alacağı sonuçları bekleyeceğini söyledi. Türkiye'yi yakından tanıyan bazı yabancıların ise ilgilerini hiçbir zaman kesmediklerini belirten Özen, Türk bankalarına olan ilginin 2005 ve 2006'da artmasını beklediğini kaydetti. 
   
   'Vizyonumuz değişmedi' 
   Garanti Bankası'nın yabancı bir bankayla ortak olma kararının değişmediğini belirten Özen, kararın 1998 yılında Garanti Bankası'nı bölgesel bir banka yapmak amacıyla Doğuş Holding tarafından alındığını hatırlattı. 
   Bankanın bu vizyon ve stratejisinde değişiklik olmadığını belirten Özen, "Garanti Bankası'nı bölgesel bir banka yapmak adına bir yabancı ile ortaklığa her zaman açığız. Bu vizyon ve stratejide en ufak bir değişiklik yok. Bize katkıda bulunacak, bizi hakikaten bölgesel olarak bir numaralı banka yapacak bir yabancı ortak bulduğumuz takdirde bu ortaklığa hissedarlarımız açık" dedi. 
   
   'Intesa değişiyor' 
   2001 krizi öncesinde İtalyan Intesa Grubu ile ortaklık konusunda neredeyse anlaşma noktasına gelen Garanti Bankası'nın bu grupla olan bağlantısını değerlendiren Özen, ilişkilerinin hiçbir zaman kopmadığını ifade ederek şöyle konuştu 
   "Intesa Grubu'nda yeni bir genel müdür liderliğinde inanılmaz bir değişim yaşanıyor. Bunu bilançosunun her alanında görebiliyorsunuz. Dolayısıyla eğer Intesa'nın niyeti varsa Garanti Bankası ile zaten 2001'de görüşmeler yapmıştı. İlişki hiçbir zaman için kopmamıştı. Eğer kendileri geldikleri takdirde sanırım hissedarlarımız görüşme olanağını açacaktır. Ama bu kendilerinin kararıdır." 
   
   'Yatırımlar patlayabilir'    Ekonominin 2002'den itibaren istikrar yakalamaya başladığını ifade eden Özen, bunun 2004'te de devam edeceğini söyledi. 2005'te hükümetin kendi iradesi ile IMF'siz bir program uygulama aşamasına geleceğini söyleyen Özen, "IMF ile ilişkilerin 2005'te çok daha düşük bir seviyeye geleceği açık" dedi. Özen, "Mevcut hükümet 2005'te de bu iradeyi gösterirse güven son derece artacaktır. Faizlerin daha da düşeceğini, enflasyonun tek haneli olacağını ve yatırımların patlayacağını düşünüyorum" diye kaydetti. 
   
   'Bankaların aktifleri büyeyecek' 
   Bankacılığın bu yıl içinde makul bir büyüme göstereceğini belirten Özen, izleyen yıllarda rekor büyümeler olacağını söyledi. 
   Özen, "2005, 2006 ve 2007'de büyük patlamalar olabilir. Enflasyonunun tek haneli rakamlara indiği ülkelerde bankacılıkta aktifler inanılmaz artışlar kaydediyor. Biz de bunun 2005'ten sonra geleceğini tahmin ediyor" dedi. 
   
   'Türk bankası murabaha yapabilir' 
   Bazı şirketlerin normal kredi almak yerine yabancı bankalardan murabaha kredisi ihtiyaç duyulan malı vadeli olarak belli k r marjı ile sağlamak almalarını değerlendiren Özen, Türk bankalarının teknik engeller nedeniyle bu işlemi yapamadığını söyledi. Özen, "Vergi ve mevzuat açısından zorluklar var. Yabancı bankalarda bu zorluklar yok. Bu nedenle murabaha işlemini yapmıyoruz. Bürokratik ve teknik engeller kaldırıldığı takdirde Türk bankaları da murabaha işlemini yapabilir." 
   
   'Sigorta fonu özelleştirilmeli'    Tasarruf Mevduatı Sigorta Fonu'nun TMSF şu anda geldiği nokta artık bellidir' diyen Özen, TMSF'de ağırlığın tahsilat yönünde geliştiğini söyledi. Özen şöyle konuştu "Sigorta tarafının TMSF'den ayrılmasına sıcak bakıyorum. Bu özelleştirilebilir. Bir şirket kurulabilir. Bankalar buna ortak olur. Bu tür metodlar yurtdışında vardır. Bunlar uygulanabilir. 
   Şu andaki yapısından sanırım kurtulmak lazım, çünkü bugün TMSF deyince aklımıza hep tahsilat geliyor. Sigorta prim işlerini artık TMSF'den ayırmak lazım. Bu kamuda da kalabilir, özel sektöre de geçebilir. Bunun değişik modelleri var. Sektörde şu anda böyle bir çalışma yok. Ama kamuda böyle bir çalışma olabilir." 
   
   
</TEXT>
</DOC>
