<DOC>
<DOCNO> 207038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko22.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar lastiği ve zincir satışları arttı... 
</HEADLINE>
<TEXT>

     Bursa'da, yoğun kar yağışının ardından, zincir ve kar lastiği satışlarının arttığı bildirildi. 
     Bursa'da lastik ve zincir ticareti yapan bayilerin yetkililerinden aldığı bilgiye göre, kış aylarında araçların kaymasını önleyen ve güvenli sürüş olanağı sağlayan kar lastiği ve zincir temini, kar kapıya dayanmadan çoğu sürücünün aklına bile gelmiyor. 
     Yaz ve bahar ayları boyunca, tedbir için kar lastiği ya da zincir almak üzere gelen müşteri sayısının yok denecek kadar az olduğunu ifade eden Gürkoru Oto Lastik Ticaret A.Ş. ve Ayhan Kurtoğlu Oto Yedek Parça Sanayi Ticaret A.Ş yetkilileri, bu yüzden kışa hazırlıksız yakalananların sayısının da arttığını belirttiler. 
     Bu nedenle, kaza riskinin artmasının yanı sıra sürücülerin kar lastiği ve zincir için daha fazla para ödemek durumunda kaldığına dikkati çeken bayiler, günde 30-40 adet kar lastiği sattıklarını, zincirin ise birçok bayide tükenmiş durumda olduğunu kaydettiler. 
     Bu arada, sürücülerin, ekonomik kaygılarla sadece kış döneminde kullanılabilen kar lastikleri yerine, 4 mevsim lastiklerini tercih ettikleri bildirildi. 
     Kar lastiklerinin fiyatı, genellikle 70-100 milyon lira arasında değişirken, cant çapına göre 500 milyon liraya kadar da ulaşabiliyor. Zincirler ise 30-50 milyon lira arasında satılıyor. 
     
</TEXT>
</DOC>
