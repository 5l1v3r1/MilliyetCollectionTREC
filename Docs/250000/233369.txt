<DOC>
<DOCNO> 233369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yasam/yas03.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatta kalmak için 'hep' okudu 
</HEADLINE>
<TEXT>

   Böbrek hastası Erkan Gülyüzü, parasız bakımla hayatta kalabilmek için, art arda sınavlara girip, üniversite üniversite dolaştı 
      NESRİN COŞKUN İzmir DHA 
   
   Sosyal güvencesi olmadığı için yıllardır üniversite sınavlarına girerek kazandığı okulların olanaklarıyla tedavisini yaptıran Erkan Gülyüzü 34 , böbrek nakliyle 'ikinci hayatı'na başladı. 
   Semahat ve terzi Emin Gülyüzü'nün 4 çocuğundan biri olan Gülyüzü, 15 yıl önce Dokuz Eylül Üniversitesi DEÜ Hukuk Fakültesi 2. sınıf öğrencisiyken böbrek yetmezliğine yakalandı. Gülyüzü'nün tedavi masraflarını okulu karşıladı. Mezun olduktan sonra tedavi masrafları için yeniden sınava giren Gülyüzü, bu kez de DEÜ İktisat Fakültesi'ni kazandı. Askerliğini yapmadığı için okula alınmayan Gülyüzü, çürüğe ayrıldı. 
   Sonraki yıl Ege Üniversitesi EÜ Su Ürünleri'ni kazanan Gülyüzü, 3. sınıftan atıldı. Yine EÜ Meslek Yüksekokulu Süt Ürünleri Programı'nı kazanan Gülyüzü, avukatlık stajı ve tedavisi nedeniyle bu okuldan da atıldı. 2003-2004 öğretim yılında EÜ Edebiyat Fakültesi Felsefe Bölümü'ne giren Gülyüzü, EÜ Hastanesi'nde sonunda geçen cuma günü, Prof. Dr. Cüneyt Hoşcoşkun'un gerçekleştirdiği nakille böbrek hastalığı esaretinden kurtuldu. Gülyüzü, acılı hayatını şöyle anlattı "Hastalığın sıkıntılarından çok sosyal güvence sıkıntılarıyla uğraştım. Bunun için 27 yıldır öğrenciliğim hiç bitmedi. Yaşamak için başka çarem yoktu. 5 kez üniversite sınavına girdim, hepsini kazandım. Okulların hepsini bitirmek isterdim. Yaptığımı marifet diye anlatmıyorum, çaresizlikten yaptım." 
   
   
   
</TEXT>
</DOC>
