<DOC>
<DOCNO> 225816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko23.html </URL>
<DATE> 2004/03/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sabancı'nın 3 bin çalışanı Ak Emekli oldu... 
</HEADLINE>
<TEXT>

     Sabancı Holding 3 bin çalışanını, Ak Emeklilik'le Bireysel Emeklilik Sistemi'ne BES dahil etti. 
     Sabancı Holding'den yapılan açıklamaya göre, grup emeklilik sözleşmesi Sabancı Center'da düzenlenen bir törenle imzalandı. 
     Törende konuşan Sabancı Holding CEO'su Celal Metin, şirketleri değerli kılan en önemli unsurlardan birinin insan kaynakları olduğuna dikkat çekti. 
     Tüm dünyada insan kaynaklarının bir şirketin gelişim ve başarısındaki öneminın yıllar önce kavrandığına işaret eden Metin, bu nedenle tüm şirketlerin çalışanlarının motivasyonunu yüksek tutmak, gelişimlerine katkıda bulunmak, şirkete bağlılığını sağlamak için sağlık ve hayat sigortası, bireysel emeklilik gibi çeşitli imkanlar sunduğunu, böylece emekli olanların mevcut yaşam standartlarının korunması ve geleceğe güvenle bakmalarının sağlandığını kaydetti. 
     Amaçlarının, çalışanlarının geleceklerini güvencede hissetmeleri olduğunu belirten Celal Metin, ilk etapta çalışanların sisteme dahil edildiğini, ailelerinin de avantajlı imkanlarla BES'e dahil olabileceklerini söyledi. 
     Sabancı Holding olarak, dünya standartlarında insan kaynakları yönetimi vizyonlarıyla çalışanları için çeşitli çalışmalar yaptıklarını anlatan Metin, bu anlamda dünyada gördükleri birçok başarılı uygulamayı faaliyet gösterdikleri tüm alanlardaki şirketlere taşıdıklarını kaydetti. 
     Celal Metin, ''AK Emeklilik ile imzaladığımız grup emeklilik sözleşmesi ile de çalışanlarımızın gelecek kaygısı duymadan çalışmalarını sürdürmelerine imkan sağlamaktan büyük mutluluk duyuyoruz. Bunu yaparken de, ekonomik yapısı güçlü olan, fonları güvenli kullandığına ve kullanacağına inandığımız Ak Emekliliği seçtik'' dedi. 
     AK Emeklilik Yönetim Kurulu Başkanı Akın Kozanoğlu da BES'in ilk kurumsal sözleşmesini Sabancı Holding gibi büyük bir grupla yapmaktan gurur duyduklarını ifade etti. 
     
     EŞİT ORANDA KATKI 
     Verilen bilgiye göre, 31 Mart 2004 tarihi itibariyle Bireysel Emeklilik Sistemi'nden yararlanmaya başlayacak Holding çalışanlarının katkı payları, AK Emeklilik'in kendileri için özel olarak oluşturduğu grup planı doğrultusunda sisteme aktarılacak. Holding çalışanları, BES'e holdingle eşit oranda katılımda bulunacak. Çalışan dilerse holdingin katılım payının üzerinde bir katılımda bulunabilecek. 
     Çalışanların aileleri de zaman içerisinde emeklilik planına dahil olabilecek. 
     AK Emeklilik, holding çalışanları için Bireysel Emeklilik dışında, grup hayat sigortaları paketi de hazırlıyor. 
     
</TEXT>
</DOC>
