<DOC>
<DOCNO> 226632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy46.html </URL>
<DATE> 2004/03/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Seçimi kazanamayan AK Parti adayı saldırıya uğradı 
</HEADLINE>
<TEXT>

     Denizli'nin Sarayköy İlçesi'nde, bir grubun saldırısına uğrayan, Belediye Başkanı ve Ak Parti adayı Ahmet Çelikak, hastaneye kaldırıldı. 
     AA muhabirinin aldığı bilgiye göre, Sarayköy'de bir kahvehanenin önünde park halindeki otomobilinde oturan Çelikak'ın yanına gelen 3-4 kişilik grup, hakaret ettiği Çelikak'a kahvehaneden aldıkları sandalyelerle saldırdı. Çelikak'ın yere yığılması üzerine saldırganlar olay yerinden kaçtı. 
     Ambulansla Denizli Devlet Hastanesi'ne kaldırılarak tedavi altına alınan Çelikak'ın durumunun iyi olduğu bildirildi. 
     Olayla ilgili olarak yakalanan 4 kişi gözaltına alındı. 
     Denizli'nin Sarayköy İlçesi'nde AK Parti'den yeniden belediye başkanı adayı olan ancak seçilemeyen Ahmet Çelikak, seçimden bir gün önce CHP ilçe binası önünde 10 kişinin silahla yaralanması olayında ''azmettirici'' olduğu iddiasıyla gözaltına alınmış, çıkarıldığı nöbetçi mahkemece tutuksuz yargılanmak üzere serbest bırakılmıştı. 
     Sarayköy Belediye Başkanlığı seçimini CHP adayı Orhan Karaköse kazandı. 
     
</TEXT>
</DOC>
