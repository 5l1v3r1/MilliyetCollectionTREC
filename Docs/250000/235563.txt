<DOC>
<DOCNO> 235563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko20.html </URL>
<DATE> 2004/04/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Wolfensohn Türkiye'ye yapıcı bir destek vermek istiyoruz 
</HEADLINE>
<TEXT>

     Dünya Bankası Başkanı James Wolfensohn, IMF'den gelecek ciddi bir fon olduğunu ifade ederken, ''açıkçası eğer hükümet, buna rağmen IMF ile devam etmeme kararı alırsa çok şaşırırım'' dedi. 
     Wolfensohn, Yabancı Sermaye Derneği'nin YASED ''İn sight Yased'' adlı dergisinin Nisan sayısına verdiği demeçte Türkiye'ye yapıcı bir destek vermek istediklerini, IMF olsa da olmasa da destek vermeyi düşündüklerini kaydetti. 
     Wolfensohn, gelecek 3 yıl içinde Türkiye'ye 4.5 milyar dolarlık bir destek vereceklerini hatırlatırken, şartlar yerine getirildiğinde bu yıl içinde 1.5 milyar dolarlık destek vereceklerini Başbakan Recep Tayyip Erdoğan'a söylediğini ifade etti. 
     Türkiye'nin reform programının başında olduğunu anlatan Wolfensohn, şunları kaydetti 
     
     BANKACILIK SİSTEMİ 
     ''Bankacılık sisteminin biraz daha temizlenmeye ihtiyacı var. Daha fazla reform yapılması, özellikle gümrük vergileri ve bürokrasi alanında gerekli yasal sistemin daha da hızlandırılması gerekiyor. Dolayısıyla Dünya Bankası'nın dayattığı bir şey değil bu. AB ile müzakereler yaklaştığı dönemde, AB'deki uygulamalara eşit düzeyde bir uygulamanın burada oluşturulması gerekecek. Dolayısıyla hükümet bunun farkında. Ülkenin yararına olacağını da biliyor. Uygulamaya ihtiyaç var.'' Yatırıma açık olması istenen her ülkede, yasal sistemin, mali sistemin işler hale gelmesi, yolsuzlukla mücadelenin önemine dikkati çeken Wolfensohn, faiz oranlarının indiğini, çok daha dinamik bir ortam yaratıldığını, bütün bu unsurların yatırım çekmek için gerekli olduğunu belirtti. 
     Öte yandan sade vatandaşın enflasyonun düşüşünden faydalanacağını anlatan Wolfensohn, gelecek 1-2 yıl içinde insanların kendilerini biraz daha rahat hissedeceklerini kaydetti. 
     
</TEXT>
</DOC>
