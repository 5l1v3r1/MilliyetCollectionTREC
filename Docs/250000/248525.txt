<DOC>
<DOCNO> 248525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur42.html </URL>
<DATE> 2004/06/16/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Fidye cinayeti sanıklarına müebbet hapis isteniyor 
</HEADLINE>
<TEXT>

     Isparta'da geçen hafta fidye istemek amacıyla kaçırdıkları 8 yaşındaki çocuğu boğarak öldürdükleri iddiasıyla tutuklanan liseli 4 gencin ağırlaştırılmış müebbet hapis cezasına çarptırılmaları istendi. 
     Olayla ilgili soruşturmayı yürüten Cumhuriyet Savcısı Mustafa Tefon, Isparta Ağır Ceza Mahkemesi'ne sunduğu iddianamede, lise öğrencisi T.K'nın, amcasının oğlu Ömer Faruk K'nın öldürülmesi olayında ''Adam öldürmeye azmettirmek ve güveni kötüye kullanma'', diğer sanıklar M.A.G, M.A.S. ve T.T.G'nin de ''Adam öldürmek'' suçlarından ''ağırlaştırılmış müebbet hapis cezasına çarptırılmalarını'' talep etti. 
     İddianamede, sanıkların kaçırdıkları çocuğu, yaptıklarının açığa çıkmaması kastıyla öldürmeye karar verdikleri belirtilerek, ''Aldıkları karar doğrultusunda M.A.G'nin koli sicimiyle çocuğu boğmaya çalıştığı, M.A.S. ve T.T.G'nin de çocuğu kol ve ayaklarıyla, muhtelif yerlerinden tutarak hareketsiz hale getirdikleri, M.A.G'nin de boğma işini tamamlaması sonucu adam öldürme fiilini gerçekleştirdikleri, bu esnada T.K'nın mağaranın dışında azmettirdiği olayın gerçekleşmesini beklediği delillerle sabittir'' denildi. 
     
     OLAY 
     Isparta'da 10 Haziran 2004'te meydana gelen olayda, lise öğrencisi T.K. 16 ile arkadaşları M.A.G, M.A.S. ve T.T.G, T.K'nın amcasının oğlu 8 yaşındaki Ömer Faruk K'yı babasından fidye istemek amacıyla kaçırmış, ancak arandıklarını öğrenince paniğe kapılarak, küçük çocuğu bir mağarada boğarak öldürmüşlerdi. 
     
</TEXT>
</DOC>
