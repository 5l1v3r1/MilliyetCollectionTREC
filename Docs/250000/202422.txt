<DOC>
<DOCNO> 202422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun05.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın hakim önüne çıkması zaman alacak 
</HEADLINE>
<TEXT>

     ABD'nin, Irak'ın önceki gün yakalanan devrik lideri Saddam Hüseyin'i kovuşturma hakkını saklı tutacağı ve yargılamanın başlamasının biraz zaman alacağı bildirildi. 
     Adının açıklanmasını istemeyen üst düzey bir Dışişleri Bakanlığı yetkilisi, ABD'nin Saddam hakkında, 1993'te eski ABD Başkanı George Bush'a yapılan suikast girişiminden dolayı dava açıp açmayacağı konusunda bilgi vermekten kaçınarak, ''Her zaman şunu söylüyoruz ABD olarak, bize karşı işlenmiş olan her türlü suç konusunda kovuşturma hakkını saklı tutuyoruz'' dedi. 
     Saddam'ın yargılanmasına başlamadan önce bir dizi sorunun halledilmesi gerektiğini belirten yetkili, bunlar arasında uluslararası mahkemelerin mi yerel mahkemelerin mi yargılama yetkisine sahip olduğu, Saddam'ın hangi yasalara göre yargılanacağı, Irak'ın gözetimine verilirse Saddam'ın güvenliğinin nasıl sağlanacağı, kendisine karşı tanıklık yapacak insanların nasıl korunacağı ve İran, İsrail gibi ülkelerin iddiaları karşısında neler yapılacağı gibi konular bulunduğunu söyledi. 
     Tüm bu konuların Iraklılarla görüşüleceğini belirten yetkili, savaş suçları meselesinden sorumlu Amerikalı büyükelçi Pierre-Richard Prosper'in danışmalarda bulunmak için ocak başlarında Irak'a gidebileceğini bildirdi. 
     Saddam'ın hakim önüne ne zaman çıkabileceğinin sorulması üzerine de yetkili, bunun biraz zaman alacağını, haftalar sonra olmayacağını söyledi. 
     
</TEXT>
</DOC>
