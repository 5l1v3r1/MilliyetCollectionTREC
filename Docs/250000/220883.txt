<DOC>
<DOCNO> 220883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/spo03.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi de yolcu 
</HEADLINE>
<TEXT>

   Kolombiyalı kaleci, Galatasaray'dan ayrılacağını, bir İngiliz kulübüyle anlaştığını açıkladı. Mondragon'un Southampton ile el sıkıştığı öğrenildi 
      MEHMET ÇİFTÇİ 

   
   Terim'den dolayı... 
   GALATASARAY'A bir şok da kalesinden geliyor. Sarı - Kırmızılılar'ın file bekçisi Mondragon, İspanyol basınına Cim - Bom'dan sezon sonunda ayrılacağını, İngiltere'den bir takımla anlaştığını açıkladı. Sezon başında, Beşiktaş ile girilen yarış sonrasında, kıran kırana bir mücadele verilerek alınan Mondragon, Terim'in bazı kararları nedeniyle ayrılmak istediğini açıkladı. 
   
   AS'a açıkladı 
   AS gazetesine konuşan Kolombiyalı file bekçisi, Fatih Terim'in gitmesi için verdiği listede ilk sırada bulunduğunu öğrendiğini belirterek, "Bunu duyduktan sonra yönetime başvurdum, kendim ayrılmak istedim" dedi. İstenmediği yerde durmayacağını, bu nedenle İngiltere'den bir takımla anlaştığını vurgulayan başarılı kaleci, "Her şeye rağmen Terim'e kırgın değilim" diye konuştu. 
   
   Menajeri doğruladı 
   ASLAN'DA şu anda formalite maçlarına çıktığını da ifade eden Mondragon, "Kulüpten bir miktar da alacağım bulunuyor" diye konuştu. Kolombiyalı futbolcunun, Southampton ile anlaşma sağladığı, iki yıllık sözleşmesine rağmen lig bitiminde Türkiye'den ayrılacağı vurgulandı. Menajeri de, bu oyuncunun Sarı - Kırmızılılar'dan kopacağını doğruladı. 
   
   Sabri'nin büyük aşkı    Futbol topu 
   GALATASARAY'IN genç yıldızı Sabri Sarıoğlu, Aria sohbet servisinde taraftarla buluştu. Sarı - Kırmızılılar'ın sorularını yanıtlayan Sabri'nin, bazı sorular karşısında zor anlar yaşadığı da dikkat çekti. Bir taraftarın, "Aşık mısınız " sorusuna "Evet" diye yanıtlayan Cim - Bomlu oyuncu, "Ama futbol topuna" diyerek şaşırtıcı bir cevap verdi. 
   
   100. yıl beklentisi 
   SON dönemde Fatih Terim'in ilk on bire almadığı Sabri Sarıoğlu, Galatasaray için de ümitli konuştu. Gelecek sezon Avrupa Kupaları'na katılacaklarından emin olduğunu söyleyen Sarı - Kırmızılı futbolcu, değişim konusunda yorum yapmaktan kaçındı. Genç oyuncu, "100. yılımızda taraftarımıza mutluluklar yaşatmak istiyoruz" yanıtını verdi. 
   
   'Keşke gitmeseydi'    CİM - BOM taraftarı, Fatih Terim'in ayrılmasından hoşnut olmadı. "www.galatasaray.com" sitesinin yaptığı, "Sizce Fatih Terim'in istifa etmesi doğru bir karar mı " anketinde kullanılan, 43 bin 180 oyun yüzde 67.4'ü "Hayır" yanıtını verirken, kalan 14 bin 69 kişi ise, bu kararın doğru olduğunu savundu. 
   
   Kriz masası    Cansun ve ekibi dün kritik konular için biraraya geldi, teknik direktör ve stat konularını görüştü 
   ERHAN TELLİ 

   Ali Sami Yen'e dönüş 
   BAŞKANLIK için adaylığını koyan ve seçim için düğmeye basan Mehmet Cansun dün kurmaylarıyla Eren Talu'nun ofisinde buluştu, teknik adam ve stat konusunu görüştü. Toplantıya, Cansun ve Talu'nun dışında, Abdurrahim Albayrak, Eşref Hamamcıoğlu, Tuncer Hunca, Sedat Doğan, ve Osman Güneri katıldı. Bu isimlerin, yeni yönetimde yer alacağı ifade edildi. Cansun ve ekibinin seçilmeleri halinde Ali Sami Yen'e kesin dönüş yapacakları öğrenildi. 
   
   Yalman'dan ince mesaj 
   CANSUN, Alp Yalman ve Turgay Kıran ile birleşmeye sıcak baktığını belirterek, "Gereken açıklamaları önümüzdeki hafta yapacağım" dedi. Yalman ve Cansun'un birbirlerine listeye girmesi için teklifte bulundukları öğrenildi. Yalman, "Geleneklerimiz, Mehmet'in gelip bize katılmasını gerektirir. Benim onun listesine girmem söz konusu olmaz" diye konuştu. Alp Yalman, her şeye rağmen birleşmeyi istediğini de vurguladı. 
   
   Yönetim çalışıyor    GALATASARAY Yönetimi, Başkan Özhan Canaydın'ın çağrısı üzerine dün olağanüstü toplandı. Sportif A.Ş. binasındaki görüşmeye, tüm idarecilerin katılması dikkat çekti. Başkan adaylığını açıklayan ve şu anki yönetimde bulunan Alp Yalman'ın, davete icabet ettiği, ancak diğerlerinden çok daha erken binayı terk ettiği görüldü. 2. Başkan Ali Dürüst, toplantının hisseler ve mali portre konusunda yapıldığını açıkladı. Bu arada Ünal Aysal'dan hisseleri almak için yapılan anlaşma bir yıldan iki yıla çıktı. 
   
   
</TEXT>
</DOC>
