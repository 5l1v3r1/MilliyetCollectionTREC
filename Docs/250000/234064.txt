<DOC>
<DOCNO> 234064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/akyol.html </URL>
<DATE> 2004/04/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Leyla Zana meselesi 
</HEADLINE>
<TEXT>

   
   ANKARA DGM Leyla Zana ve üç arkadaşıyla ilgili mahkumiyet kararında ısrar etti. Avrupalı bazı beşinci sınıf politikacılar makul bir tepki göstermek yerine, öylesine azıttılar ki, mesela İtalyan Luigi Vinci mahkemeyi "faşist" diye suçladı 
   Karmaşık olaylardaki bütün kestirme değerlendirmeler gibi, Zana olayındaki bu kestirmeci tavırlar da yanlıştır. 
   Ama ortada bir problem olduğu da gerçektir. 
   Meselenin bir hukuki boyutu vardır, bir de siyasi. 
   Hukuki bakımdan, AİHM, Zana ve arkadaşları hakkında, suçlu mu, suçsuz mu tartışmasına girmeden "adil yargılanmadıklarına" karar vermiştir. 
   DGM de Zana ve arkadaşlarını 'yeniden yargılamış' ve eski mahkumiyet kararında ısrar etmiştir. 
   
   AİHM, üç sebepten dolayı Zana ve arkadaşlarının "adil yargılanmadığına" hükmetmişti 
   DGM'de askeri hakim olması hukuka aykırı idi Bu durum düzeltilmiş, Zana ve arkadaşlarının 'yeniden yargılanması' sivil hakimlerce yapılmıştır. 
   Bütün şahitlerin mahkeme önünde dinlenmesi gerekirdi. DGM uzak illerdeki şahitleri 'talimatla' yani mahalli mahkemeler yoluyla dinlemiş, bu yüzden avukatlar şahitlere soru soramamıştı. 'Yeniden yargılama'da bu sakınca da giderilmiş, bütün şahitler Ankara DGM'de dinlenmiş, avukatlar istedikleri soruları sormuştur. 
   Ek savunma süresi verilmeliydi Zana ve arkadaşları hakkında Apo'nun mahkum olduğu 125. maddeden dava açılmış ama, 168. maddedeki "terör örgütü üyeliği" suçundan mahkum edilmişti. Madde değişikliği için bir ek savunma süresi verilmeliydi, verilmemişti. 'Yeniden yargılama' sırasında bu gerek de yerine getirilmiştir. 
   Yani DGM'nin yeni kararı, AİHM'nin kararına tamamen uygundur 
   
   LEYLA Zana ve arkadaşları hukuken "terör örgütü üyesi" midir Dosyada bu konuda çok delil var. Mesela Leyla Hanım, terörün o korkunç yıllarında Apo'nun emriyle, PKK'ya katılmaları için çeşitli aşiret reisleriyle görüşmeler yapmış. Bir hukukçu olarak benim kanaatim, bu tür eylemler sürekli bir şekilde yapılmışsa "terör örgütü üyeliği" suçu oluşur. Tabii bu konu hukuken tartışılabilir ama siyasi ahkam kesmenin anlamı yoktur. 
   Fikir suçundan mahkum olmuş DEP'liler çoktan çıktılar, zaten bölücü fikirlerin ifade edilmesi "uyum yasaları" ile suç olmaktan çıkarıldı. Zana ve tutuklu arkadaşları ise, fikir suçundan değil, "terör örgütü üyeliği" suçundan mahkum edilmiştir. 
   Mahkemeye yüklenmenin hiçbir hukuki değeri yoktur, siyasi lafazanlıktır. 
   Ancak, Zana ve arkadaşlarının içeride olmaları onları, özellikle de genç bir bayan olması sebebiyle Zana'yı 'idol' haline getirmekte, bir 'simge' gibi kullanılmaktadır. Bu, kanunların korumak istediği milli bütünlük amacına daha fazla zarar veriyor. 
   Kürt hareketindeki ılımlılaşma sürecini de dikkate alarak, bu sorunun çözümü, 168. maddenin ceza hadlerinde bir miktar indirim yapılması ve kanundaki suç unsurlarının evrensel hukuka göre yeniden tarif edilmesidir. 
   Bu mesele "uluslararası sorun" haline gelmeden çözülmelidir. 
   
      
   
   
</TEXT>
</DOC>
