<DOC>
<DOCNO> 203421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur17.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
''2003 Ömer Seyfeddin Hikaye Yarışması''nı Anaforoğlu kazandı 
</HEADLINE>
<TEXT>

     Türk Edebiyatı Vakfı ile Kültür ve Turizm Bakanlığı'nın düzenlediği ''2003 Ömer Seyfeddin Hikaye Yarışması''nda birincilik ödülünü, ''Kurban'' adlı eseriyle İnan Anaforoğlu kazandı. 
     Vakıf Başkanı Servet Kabaklı, bu yıl 9'uncusu düzenlenen yarışmaya son 3 yıldır Kültür ve Turizm Bakanlığı'nın maddi katkıda bulunduğunu ifade ederek, Ömer Seyfeddin adına düzenlenen bu yarışmayla genç kalemlere güzel hikayeler yazmaları için davetiye çıkardıklarını anlattı. 
     Kabaklı, bu yıl dereceye giren ilk 10 eserin, ''Kurban'' adıyla bir kitapta toplandığını söyledi. 
     Törende, daha sonra, dereceye girenlere ödülleri verildi. Birincilik ödülü, ''Kurban'' adlı hikayesiyle İnan Anaforoğlu'na verilirken, ''Kahraman'' adlı eseriyle Arif Hakan Yeter ikincilik, ''Kirlos'' adlı hikayesiyle Mehmet Koca da üçüncülük ödülünü aldı. 
     İlk 3'e giren eserlerin sahiplerine sırasıyla 1 milyar, 750 milyon ve 500 milyon lira para ödülü verildi. 
     
</TEXT>
</DOC>
