<DOC>
<DOCNO> 200934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur08.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdür Yardımcısı'nın kitabı, dizi oldu... 
</HEADLINE>
<TEXT>

     Emniyet Genel Müdür Yardımcısı Feyzullah Arslan'ın ''Bir Polisin Anı Defterinden'' isimli kitabı, dizi film oldu. Yapımcılığını Canan Tarancı, yönetmenliğini İsa Okutan'ın yaptığı ve her bölümde farklı öykülerin işlendiği TRT'nin yeni dizisi ''Suç Dosyası'', 14 Aralık Pazar günü izleyicilerle buluşacak. 
     Emniyet Genel Müdür Yardımcısı Arslan'ın yaşanmış polis olaylarından derlediği ''Bir Polisin Anı Defterinden'' isimli kitabı, Sibel Ağan tarafından senaryolaştırıldı. Yapımcılığını Canan Tarancı'nın üstlendiği dizinin yönetmenliğini ise İsa Okutan yaptı. 
     Narkotik, uyuşturucu, kapkaç, dolandırıcılık ve tecavüz gibi öykülerin işlendiği 9 bölümlük dizinin çekimleri, Ankara ve çevresinde seçilen yüzlerce mekanda gerçekleştirildi. 
     TRT'nin GAP kanalında 14 Aralık Pazar günü saat 16.00'da yayına girecek ve 9 hafta sürecek dizinin gerçeklere yakın olması için Emniyet Genel Müdürlüğü'nden iki kişi danışman olarak görevlendirildi. Komiser Kenan Özkan ve Emniyet Amiri İbrahim Üney, dizide rol alan oyunculara, silahın nasıl çekileceği, nasıl tutulacağı, nasıl ateş edileceği, kelepçenin nasıl takılacağı gibi konularda eğitim verdi. 
     
     ''POLİSLİK ZOR İŞ'' 
     AA muhabirinin sorularını yanıtlayan dizinin yapımcısı Canan Tarancı, bu dizi sayesinde polislik mesleği hakkında ''artık sıradan vatandaş gibi düşünmediklerini'' söyledi. Bu diziyi çekmeden önce, ''polis, meydana gelen olayları bir an önce bulsun ve çözsün'' diye düşündüklerini belirten Tarancı, bu dizi ile polis olmanın ne kadar zor olduğunu fark ettiklerini anlattı. 
     Her bölümünde farklı olayların ve dosyaların işlendiği ''Suç Dosyası'' için 30'u devlet tiyatrosu sanatçısı, 24'si set ekibi olmak üzere 200'e yakın kişinin görev yaptığını kaydeden Tarancı, dizide, Ümit Sergen, Tayfun Orhan, Erdal Beşikçioğlu, Mithat Erdemli, Levent Şenbay, Hakan Boyan ve Bersun Goriçyan gibi devlet tiyatrosu oyuncularının kamera karşısına geçtiğini söyledi. 
     Tarancı, 27 gün gibi kısa bir sürede çekimleri tamamlanan ve 175 milyar liraya malolan dizi için Emniyet Genel Müdürlüğü'nün bir harcama yapmadığını, sadece gönüllerini ve emeklerini ortaya koyduklarını anlattı. Suç Dosyası'nın bütçesinin TRT tarafından karşılandığını ifade eden Tarancı, dizinin TRT GAP kanalının tüm kamu kurum ve kuruluşlarına ürettiği projeler kapsamında hayata geçirildiğini kaydetti. 
     Tarancı, dizinin ilk olarak GAP televizyonunda yayınlanacağını, TRT üst yönetiminin kararı doğrultusunda diğer kanallarda da yayınlanmasının mümkün olabileceğini belirtti. 
     
     ''EMNİYETİN GÜLEN YÜZÜ...'' 
     ''Bir polisin anı defterinden'' isimli kitabı ''güzel ve değişik'' olarak yorumlayan Tarancı, kitap yazarı Feyzullah Arslan için ise ''Emniyetin gülen yüzü'' ifadesini kullandı. Tarancı, Feyzullah Arslan'ın insanlar ile sıcak ilişkiler kurabildiğini ve poliste olması gereken pek çok karakteri bünyesinde bir arada barındıran bir kişilik olduğunu söyledi. 
     Tarancı, dizinin tanıtımının 12 Aralık'ta Emniyet Genel Müdürlüğü tarafından verilecek kokteyl ile yapılacağını, kendilerinin de bu tanıtıma hazırladıkları sinevizyon ile katılacaklarını kaydetti. 
     
</TEXT>
</DOC>
