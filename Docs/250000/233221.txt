<DOC>
<DOCNO> 233221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo19.html </URL>
<DATE> 2004/04/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hertha Berlin'in tercih ettiği adaylar arasında Fatih Terim de bulunuyor 
</HEADLINE>
<TEXT>

     Almanya Birinci Futbol Ligi'nde küme düşme tehlikesi yaşayan Hertha BSC Berlin Kulübü'nün, sezon sonunda görevinden ayrılacak Hans Meyer'in yerine tercih ettiği teknik direktör adayları arasında Fatih Terim'in de bulunduğu ileri sürüldü. 
     B.Z gazetesi, Hertha BSC Berlin Menajeri Dieter Hoeness'in, Meyer'in yerine ilk tercih olarak Falko Götz'ü istediğini, ancak Ralf Rangnick, Fatih Terim ve Srecko Katanec'in de aday olarak tercih edildiklerini yazdı. 
     Terim'in uluslararası alanda başarılı olduğu, Galatasaray'ı 4 kez lig şampiyonu yaptığı ve takıma 2000 yılında da UEFA Kupası'nı kazandırdığı hatırlatıldı. 
     Haberde ayrıca, Hertha BSC Berlin'in birinci ligde kalması durumunda, görevinden ayrılacak olan Meyer'in 500 bin euro ve gelecek 2 yıl boyunca kulübe danışmanlık yaparak toplam 250 bin euro alacağı kaydedildi. 

     
</TEXT>
</DOC>
