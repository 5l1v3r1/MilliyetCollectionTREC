<DOC>
<DOCNO> 242242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/gun10.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat edinmede 18 yaş fark şart 
</HEADLINE>
<TEXT>


ANKARA Milliyet 

Yargıtay 2. Hukuk Dairesi'nin evlat edinmeye ilişkin iki yeni kararı, dünkü Resmi Gazete'de yayımlandı. Bu kararlarda, evlat edinmek isteyen kadın veya erkeklerin, evlat edinecekleri kişilerden en az 18 yaş büyük olmaları gerektiğine, ayrıca ergin ve kısıtlıyı evlat edinmek isteyenlerin çocuğu olmaması gerektiğine işaret edildi. Evlat edinmek isteyenle çocuğun menfaatlerinin çatışması durumunda, çocuğa resen temsil kayyumu atanması gerektiğine hükmeden daire, evlat edinme davalarına asliye hukuk mahkemelerinin bakmakla yükümlü olduğunu hükme bağladı. Bir başka kararda ise, 16 yaşını doldurmuş kişilerin evlenmeleri için vasileri tarafından açılan davalarda, çocuklar adına velayeti kullanan kişiyle evlenmek isteyen küçüğün mahkemede dinlenilmeden, duruşma açılmadan evlenmelerine karar verilmesinin usul ve yasaya aykırı olduğu belirtildi. 


</TEXT>
</DOC>
