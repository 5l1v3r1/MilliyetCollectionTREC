<DOC>
<DOCNO> 205893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun03.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında Latin buğulama 
</HEADLINE>
<TEXT>

   Yılbaşı gecesi bir balıkçıda düzenlenen 'Latin' gecesine katıldım. Program yapan grubun solisti "Doymadım doyamadım" diye sahneye çıkınca, Latinsever biri olarak "Eyvah" dedim 
      Ayten Görgün Özel 
   
   Yılbaşı gecesi birçok muhabir arkadaşım çeşitli meydanlara, denetimlere, polisiye olaylara ve bir dolu ayrıntıyı size ulaştırmak için şehrin her köşesine dağıldı. Latin danslarıyla alakadar olduğum için bana da Kireçburnu'nda bir balık restoranındaki "Latin" gecesini izleme işi düştü. Ne yalan söyleyeyim sevinmedim değil. Üç yıl önce Taksim kutlamaları takibi sırasında buz kesmiştim de... Bir yandan da merak ediyordum Boğaz'da bir balık restoranında Latin gecesi nasıl olur diye 
   
   Sanat müziğine geçiş... 
   Kireçburnu Parkı'nın tam karşısında olan Deniz Restoran, geçtiğimiz eylülde İspanya'da bulunan Uluslararası Lider İşadamları Kulubü tarafından "29. Uluslararası Turizm, Otelcilik ve Catering Endüstrisi 2004" yılı ödülüne layık görülmüş. 
   Bu bilgileri restoranın sahibi Abdullah Haşhaş'tan öğrendiğim vakit balık restoranı konseptine, Latin müziğini kafamda biraz oturtmaya başlıyorum. 'İspanyol meslektaşlarınız size esin kaynağı olmuştur değil mi Sayın Haşhaş ' Yokmuş öyle bir şey, Latin grubu sadece bu geceye özel çalacakmış. Üstelik, restoranda müzik programı diğer günlerde de hiç olmazmış. 
   50 kişilik restoranda soğuk mezelerini yemeye başlayan müşterileri incelemeye başlıyorum. Amacım Latinsever olduklarına dair giysilerinde bir ipucu bulmak. Belki bir file çorap ya da burnu topuklu siyah iskarpinler... Latin müziği icra edecek grubun adı Raça. Söylediklerine göre bir anlamı yokmuş. Raça, programına başlıyor. Tamam belki çaldıkları salsa, cha cha, rumba, merenque gibi kıvrak bir şeyler değil, haklarını yememek lazım biraz yemek müziğine benzese de Latin müziği yapıyorlar. Derken, Raça'nın solisti sahne alıyor. O da ne "Doymadım doyamadım sevmelere seni ben " Yahu bu Sezen Aksu'nun parçası değil miydi demeye kalmadan solist, "Hani o saçlarına taç yaptığım çiçekler. Hani o güzel gözlü ceylanların pınarı..." diyerek başka ufuklara doğru yelken açıyor. 
   Gece daha yeni başlıyor, belki sonra başlarlar Latine diye kendimi teselli ediyorum. Saatler ilerliyor, 2004'e artık saniyeler var. Işıklar söndürülüyor, mumlar yakılıyor, yılbaşı şapkaları takılıyor. 
   
   Yıldız Tilbe'yle devam 
   Herkes olduğu yerde bir iki zıplıyor hopluyor. İnanır mısınız, o zamana kadar herkes yerinde oturuyordu. Hani anladım Latin dansı bilmiyor olabilirler ama bari çiftetelli falan yapsalardı. Solist de zaten yeni yılın ilk dakikalarında, Yıldız Tilbe'nin yürek yakan parçalarını söylemeyi tercih ediyor. Birkaç çift sahneye çıkıp iki ileri bir geri geleneksel slow dansı yapıyorlar, o kadar. CD'den mizik yayını başladığında ise oturduğum masadaki kızlar "Yaşasın" diye bağırıp göbek atmaya başlıyorlar. Ben de 'Haberi yetiştirmem lazım' diyerek mek nı terk ediyorum. Eve varınca havaya girmek için ilk işim Compay Segundo ya da İbrahim Ferrer CD'si çalıp öyle haber yazmak olacak. 
   Öyle de yapıyorum... 
   
   
   
   
</TEXT>
</DOC>
