<DOC>
<DOCNO> 203542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sonspo15.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Futbol Ligi'nde görünüm 
</HEADLINE>
<TEXT>

     Birinci Süper Futbol Ligi'nde 2002-2003 sezonunun ilk yarısı, 1 maç dışında dün ve bugün yapılan karşılaşmalarla tamamlanırken, ligde ilk yarıyı Beşiktaş, 43 puanla yenilgisiz olarak lider tamamladı. 
     32 gol atılan ligin 17. haftasında, lider Beşiktaş, sahasında Çaykur Rizespor'u 5-3 yenerek puanını 43'e yükseltti ve en yakın rakibinin 9 puan önünde ilk yarının lideri oldu. 
     Haftaya 2. sırada giren Trabzonspor, sahasında ligin güçlü ekiplerinden Gençlerbirliği'ne 3-1 yenilerek şampiyonluk yarışında önemli bir yara daha alırken, zirve mücadelesi veren ekiplerden Fenerbahçe de zorlu Malatyaspor deplasmanında 2-2 beraberlikle dönerek, 1 maç eksiğiyle yine 3. sırada yer aldı. 
     4. sıradaki Denizlispor, sahasında alt sıralarda yer alan Adanaspor ile 1-1 berabere kalıp 2 puan yitirmesine karşın yerini korurken, düşmeme mücadelesi veren Elazığspor ile son saniyelerde yediği penaltı golüyle deplasmanda 2-2 berabere kalan Galatasaray, 29 puanla yine 5. sıradan kurtulamadı. 
     2 maçı evsahibi, 2 maçı da deplasman takımlarının kazandığı 17. haftada 5 maç berabere bitti ve bunların 1'inde gol atılamadı. 
     Ligde ilk yarı sonunda gol krallığı yarışmasında, gol sayısını 13'e çıkaran Fenerbahçeli Van Hooijdonk ilk sıraya yerleşti. Hollandalı futbolcuyu 12 golle Samsunsporlu Serkan Aykut, 11 golle Fenerbahçeli Tuncay, 10 golle de Konyasporlu Zafer Biryol izliyor. 
     Ligin ikinci yarısı 23 Ocak Cuma günü başlayacak... 
     
</TEXT>
</DOC>
