<DOC>
<DOCNO> 246526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy08.html </URL>
<DATE> 2004/06/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Üç özel televizyon, Kürtçe yayın hazırlığında 
</HEADLINE>
<TEXT>

     TRT anadilde yayına başladı sırada ise özel televizyonlar var. Radyo Televizyon Üst Kurulu, yerel kuruluşlara yayın iznini değerlendirmeye aldı. 
     RTÜK, üç yerel televizyonun istemini karara bağlamak için Diyarbakır Valililiği ve Dicle Üniversitesi’ne, "bölgede konuşulan lehçe ve dilleri" sordu. 
     TRT uzun süren değerlendirme ve görüşmelerden sonra, aralarında Kürtçe'nin de bulunduğu beş ayrı dil ve lehçede yayına başladı. Anadilde yayına TRT'nin öncülük etmesini isteyen Radyo Televizyon Üst Kurulu, ilk adımın atılmasından sonra, yerel kuruluşların isteklerini de gündemine aldı. 
     
     Üç yerel televizyon Kürtçe yayın izni için başvurdu 

     RTÜK, önümüzdeki günlerde üç yerel televizyon kuruluşunun Kürtçe yayın istemini karara bağlayacak. Karar öncesinde hazırlık için RTÜK Diyarbakır Valililiği ile Diyarbakır'daki Dicle Üniversitesi'ne bölgede konuşulan dil ve lehçeleri sordu. 
     Valilik tarafından RTÜK'e verilen yanıtta, "bölgemizde, Kirmançi ve Zazaca yaygın olarak konuşulmaktadır" denildi. 
     Yürürlükte olan anadilde yayın yönetmeliğinde, RTÜK'ün ulusal yayın yapan kuruluşlar dışında yerel kuruluşlara anadilde yayın izni vermesine bir engel bulunmuyor. 
     
     RTÜK yayın izni vermek için izleyici profili’ çalışmalarını bitirecek 

     Yönetmeliğe göre, RTÜK'ün yerel kuruluşlara izin vermesi için "izleyici profili" adı verilen bir çalışmayı sonuçlandırmayı gerekiyor. Bu çalışma, yerel kuruluşların yayınlarında kullanacakları dil veya lehçenin yayın kapsamındaki bölgede yaygın olup olmadığını belirlemek için gerekli. 
     RTÜK, Diyarbakır Valiliği ve Dicle Üniversitesinin yanıtına göre, yerel kuruluşların Kürtçe yayın isteklerini karara bağlayacak. 

     
</TEXT>
</DOC>
