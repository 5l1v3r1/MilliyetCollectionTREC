<DOC>
<DOCNO> 246591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo32.html </URL>
<DATE> 2004/06/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Canaydın'dan transferler konusunda ümit dolu mesajlar... 
</HEADLINE>
<TEXT>

     Galatasaray Kulübü Divan Kurulu toplantısına katılan kulüp başkanı Özhan Canaydın, yapılacak transferler konusunda üyelere ümit dolu mesajlar verdi. 
     Özhan Canaydın, Florya Metin Oktay Tesisleri'nde gerçekleştirilen toplantıda, öncelikle kulübün tesisleriyle ilgili bilgiler verirken, daha sonra transfer konusundaki çalışmaları açıkladı. Yöneticilerin halen Avrupa'da çalıştığını, kendisinin de yarın gideceğini anlatan Canaydın, ''Faydalı ve ihtiyaç duyulan oyuncuları kadromuza katmaya çalışıyoruz. Elimizdeki imkanlarla çok iyi şeyler yapacağız. Sizleri mutlu edecek haberleri vereceğiz. 100. yılda keyif verecek bir takım oluşturmak istiyoruz'' dedi. 
     Transferde her takımın hata yapabildiğini dile getiren başkan Canaydın, bugün hedef olarak belirlenen kulüplerin dahi 12-20 milyon dolar bonservis bedeli ödeyerek kadrolarına kattıkları futbolcuları kiralamaya çalıştığını hatırlattı. 
     Canaydın, transferi teknik adama bıraktıkları zaman eleştirildiklerini hatırlatarak, ''Yönetim yaptığı zaman da teknik direktöre sorulmadan transfer gerçekleştirilir mi deniliyor. Biz ortasını bulmaya çalışıyoruz. En az hata ile transferi yapmayı istiyoruz'' diye konuştu. 
     100. yıl kutlamaları için çok ciddi biçimde çalıştıklarını anlatan Canaydın, Galatasaray Postane Binası'ndaki müzeyi 100. yıla yetiştireceklerini söyledi. 
     
     KOMBİNE BİLETLER 

     Ali Sami Yen Stadı için kombine bilet satışı yapacaklarını açıklayan Canaydın, bu biletlerin Atatürk Olimpiyat Stadı'nda da karşılığının olacağını bildirdi. 
     Canaydın, kapalı ve numaralı tribünlerin yanısıra taraftarların açık tribün kombine biletlerini de alacağına inandığını dile getirdi. 
     Ali Sami Yen Stadı'nın ekonomik ömrünü doldurduğunu kaydeden Canaydın, Seyrantepe'de yepyeni bir projeyle stat yapacaklarını vurguladı. 
     Canaydın, Kalamış Tesisleri'ni yarın, Galatasaray Adası'nı da 17 Haziran'da hizmete açacaklarını söyledi. 
     
     SORU YAĞMURU 

     Galatasaray Kulübü Divan Kurulu üyeleri, konuşmasının ardından başkan Canaydın'ı soru yağmuruna tuttu. 
     Bir üyenin, medyada zavallı bir görüntülerinin olduğunu ve Fenerbahçe ile Beşiktaş'ın gerisine düştüklerini belirterek, ''Beşiktaş'ın, Galatasaraylı Okan Buruk'u alması bile kullanılıyor. Torunum sizden bunu değiştirmenizi istiyor'' demesi üzerine Canaydın, ''Gündem değiştirmek çok kolay. Biz yapabileceklerimizi söylüyoruz. Bu sene hem sizin torununuz, hem de kendi torunum mutlu olacak, müsterih olun'' diye konuştu. 
     Çok sayıda üye de başkana çeşitli konularda sorular sorarak, bilgi edinmeye çalıştı. 
     
     BORÇ ARTTI 

     Divan kurulu toplantısında, kulübün 31 Mart 2004 tarihi itibariyle mini bir ekonomik bilançosu da açıklandı. 
     Bilançoda kulübün yılbaşı itibariyle 111.6 milyon dolar olan borcunun, 133.2 milyon dolara çıktığı ifade edilirken, bu artışın, kulübün AIG şirketinin elinde bulunan hisselerinin alınmasından kaynaklandığı bildirildi. 
     Toplantıda konuşan kulüp başkan yardımcısı Turgay Kıran da 8 komite kurarak, kulübün 100. yılı kutlamalarına hazırlandıklarını söyledi. 
     Divan kurulu toplantısında ayrıca, üyelere Metin Oktay Tesisleri ile Burhan Felek Yüzme Havuzu hakkında açıklayıcı bilgiler verildi. 
     Üyeler, toplantı öncesinde de topluca yemek yedi. 

     
</TEXT>
</DOC>
