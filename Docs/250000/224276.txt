<DOC>
<DOCNO> 224276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur06.html </URL>
<DATE> 2004/03/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sezer Orman alanlarının artırılmasına yönelik düzenleme yapılmalı 
</HEADLINE>
<TEXT>

     Cumhurbaşkanı Ahmet Necdet Sezer, yapılacak yasal düzenlemelerin, orman alanlarının artırılmasına yönelik olması gerektiğini belirterek, ''Yok olan ya da işlevini yitiren orman alanlarının başka amaçlar için kullanılmasına olanak tanınması, diğer orman alanlarımızın da zamanla yok olmasına ve işgal edilmesine neden olacaktır'' dedi. 
     Sezer, Dünya Ormancılık Günü dolayısıyla bir mesaj yayımladı. 
     Tükenebilir olduğu gerçeği gözardı edilerek, bilinçsizce kullanılan tüm kaynakların doğal dengenin bozulmasına neden olduğunu belirten Sezer, ortaya çıkan büyük çevre sorunlarının, canlıların yaşam alanlarını ve yaşam kalitelerini olumsuz yönde etkilediğini ifade etti. 
     Doğal dengenin korunmasında yaşamsal öneme sahip olan ormanların, sağladığı sayısız yararlarla yaşamın sürdürülmesinde önemli işlevler üstlendiğini anlatan Sezer, bilinçsiz kullanım, yanlış uygulamalar, çevresel değerleri gözönünde bulundurmayan kalkınma politikaları, savsaklama ve dikkatsizlik gibi nedenlerle dünya ormanlarının gün geçtikçe azaldığına işaret etti. 
     Cumhurbaşkanı Sezer, şunları kaydetti 
     ''Ormanların yok olması doğal dengeyi bozmakta, insanlığı bu konuda çözümler üretmeye ve daha büyük sorunlar yaşanmaması için önlemler almaya zorlamaktadır. 
     Dünyayı tehdit eden ortak sorunların çözülmesi, uluslararası işbirliği ve yardımlaşmayı gerektirmektedir. Bu konuda tüm ülkeler üzerlerine düşen sorumlulukları yerine getirmek ve bu çabalara destek vermek durumundadır. Türkiye, ormancılık konusunda yapılan uluslararası toplantılara katılarak, çözüm önerileri getirmekte, alınan kararların uygulanması konusunda da olanaklarını kullanmaktadır.'' Sezer, orman kaynaklarına zarar vermeden, sürdürülebilir bir yönetimin gerçekleştirilmesinde, siyasal kararlılığın yanı sıra sivil desteğin de öneminin büyük olduğunu vurguladı. 
     
     ''YANAN ORMANLAR GELECEK İÇİN BÜYÜK TEHDİT'' 
     Orman varlığının artırılması ve verimli orman alanlarının çoğaltılmasının, Türkiye'nin en önemli sorunlarından olan erozyonun önlenmesine de katkıda bulunacağını vurgulayan Sezer, bu konuda çaba gösteren yurttaşları ve sivil toplum örgütlerini kutlayarak, çalışmalarını aynı inanç ve kararlılıkla sürdürmelerini diledi. 
     Her yıl yanan ormanların gelecek için büyük tehdit oluşturduğuna işaret eden Sezer, şöyle devam etti 
     ''Yüzlerce yılda oluşan orman varlıklarının dikkatsizlik sonucu bir anda yok olması hepimizi bu konuda daha dikkatli olmaya ve savaşım vermeye zorlamaktadır. 
     Yurdumuzun orman varlıkları yönünden daha zengin bir ülke konumuna gelebilmesi için, gelecek kuşakların da iyi bir çevre bilinciyle yetiştirilmesinin önemi büyüktür. Eğitim programlarında ormanların ve çevrenin öneminin vurgulanması, medyanın konuyu sürekli gündemde tutarak bireyleri bilinçlendirmesi duyarlılığı artıracaktır. 
     Yapacağımız yasal düzenlemeler orman alanlarının artırılmasına yönelik olmalıdır. Yok olan ya da işlevini yitiren orman alanlarının başka amaçlar için kullanılmasına olanak tanınması, diğer orman alanlarımızın da zamanla yok olmasına ve işgal edilmesine neden olacaktır. Bu alanların yeniden ağaçlandırılarak eski dokusuna kavuşturulması ormanlarımızın sürekli yaşatılmasını ve daha yeşil bir Türkiye'de yaşamamızı sağlayacaktır.'' 
     
     ''ORMANI KORUMAK YURTTAŞLIK GÖREVİ'' 
     Cumhurbaşkanı Sezer, orman köylülerinin ekonomik ve sosyal durumunu iyileştirecek kırsal kalkınma projeleri uygulanmasının, bu bölgelerde yaşayan yurttaşların sorunlarını gidereceği gibi, ormanların korunması ve geliştirilmesinde önemli katkı sağlayacağını kaydetti. 
     ''Atatürk'ün gösterdiği çağdaş uygarlık hedefine ekonomik kalkınma ve çevre arasında denge kurularak ulaşılabileceğinin unutulmamasını'' isteyen Cumhurbaşkanı Sezer, ormanları korumak ve geliştirmenin, insanlık ve yurttaşlık görevi olduğunu ifade etti. 
     Herkesi ağaçlandırma etkinliklerine katkı yapmaya ve çevre sorunlarının çözümünde sorumluluk üstlenmeye çağıran Sezer, mesajını, ''Ormanlarımıza ve çevre sorunlarına karşı duyarlılığımızın en üst düzeye çıktığı, daha yeşil bir Türkiye'de yaşamak umuduyla Dünya Ormancılık Günü'nde yurttaşlarıma esenlikler diliyorum'' şeklinde tamamladı. 
     
</TEXT>
</DOC>
