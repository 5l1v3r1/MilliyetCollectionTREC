<DOC>
<DOCNO> 228465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur03.html </URL>
<DATE> 2004/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türk Ceza Kanunu değişiyor... 
</HEADLINE>
<TEXT>

     Türk Ceza Kanunu, 78 yıl sonra yenileniyor. 
     TBMM'nin ara tatili nedeniyle TCK Tasarısı üzerindeki çalışmalarına ara veren TBMM Adalet Alt Komisyonu, bu hafta yeniden toplanarak tasarıyı görüşmeye devam edecek. 502 maddelik TCK Tasarısı'nın üçte ikisinden fazlasını bitiren Alt Komisyon, yaklaşık bir aylık çalışmayla geçen yıl Kasım ayında başlayan çalışmalarını sonlandıracak. 
     Temel felsefesinde değişikliğe gidilen yeni TCK birey özgürlüklerini korumayı amaçlarken, bireyin güvenli bir toplumda yaşama hakkını ve suçların önlenmesi için önemli değişiklikler yapılıyor. 
     TCK Tasarısı'nda özellikle kadın hakları bakımından ciddi değişiklikler öngörülüyor. Cinsel suçlar yeni bir bakış açısıyla ele alınırken, kamuoyunda tartışmalara neden olan ve kadın örgütlerinin karşı çıktığı tecavüze uğrayan bir kadının tecavüzcüyle evlenmesiyle ilgili madde metinden çıkarıldı, evlilik dışı doğan çocuğunu öldüren anneye ceza indirimi kaldırıldı. 
     TCK Tasarısı'nda çocukların cinsel istismarını engellemeye yönelik caydırıcı cezalar konurken, aynı şekilde çocukların korunması bakımından çocuk pornografisi ve çocukların fuhuşa sürüklenmesi konusunda ciddi yaptırımlar getirildi. Çevrenin ceza hukuku tarafından da korunması için çevrenin kirletilmesine yönelik suçlar ilk kez TCK içine alınırken, denizlere radyoaktif madde atılmasına yönelik yüksek cezalar getirildi. 
     Kişinin özel hayatına yapılan haksız saldırıların önüne geçmek bakımından yeni suç tipleri düzenlendi. 
     
     TÖRE CİNAYETLERİNE CEZA İNDİRİMİ KALKTI 

     Töre cinayetlerinde ceza indirimini kaldırıldı. ''Haksız Tahrik'' maddesi yeniden düzenlendi. Buna göre, haksız bir fiilin meydana getirdiği hiddet ve şiddetli elemin etkisi altında suç işleyen kimseye ağırlaştırılmış müebbet hapis cezası yerine 18 yıldan 24 yıla, müebbet hapis cezası yerine 12 yıldan 18 yıla kadar hapis cezası verilecek. 
     Evlilik dışı doğan çocuğu öldüren annenin cezası indirilmeyecek, aksine insan öldürme suçundan ceza alacak. 
     Bir insanı kasten öldüren kişi, müebbet hapis cezasıyla cezalandırılacak. Suçun ani kastla işlenmesi durumunda kişi, 24 yıldan 30 yıla kadar hapis cezası alacak. 
     Müstehcenlik ve fuhuş suçunun cezası artırılırken, çocukların bu amaçla kullanılmasını önlemek amacıyla yeni düzenlemeler yapılıyor. 
     Alenen, hayasızca davranışlarda bulunan kişiye 2 aydan 6 aya kadar hapis cezası öngörülüyor. Mevcut düzenlemede bu ceza, 15 günden 2 aya kadar uygulanıyordu. 
     Müstehcen görüntü, yazı veya sözleri içeren ürünlerin üretiminde çocukları kullanan kişi hakkında 5 yıldan 10 yıla kadar hapis ve beş bin güne kadar adli para cezasına hükmolunacak. 
     Çocuğu fuhuşa teşvik eden, bunun yolunu kolaylaştıran, bu amaçla tedarik eden veya barındıran ya da aracılık eden kişi hakkında, 4 yıldan 10 yıla kadar hapis ve beş bin güne kadar adli para cezası istenecek. 
     Bir kimseyi fuhuşa teşvik eden, bunu kolaylaştıran ya da fuhuş için aracılık eden veya yer temin eden kişi hakkında 2 yıldan 4 yıla kadar hapis ve üç bin güne kadar adli para cezası öngörülüyor. 
     Fuhuşa sürüklenen kişi, tedavi ve terapiye tabi tutulacak. Hastanede sıkça karşılaşılan yeni doğmuş çocukları karıştırma, ayrı bir suç haline getiriliyor. Özen göstermeden hastanedeki bir çocuğun başka bir çocukla karışmasına neden olan kişi, 1 yıla kadar hapis cezasıyla yargılanacak. 
     Çocuğun soybağını nezhebini değiştiren veya gizleyen kişi, 1 yıldan 3 yıla kadar hapis cezasına çarptırılacak. 
     Ev halkından birine karşı kötü muamelede bulunan kimseye 2 aydan 1 yıla kadar hapis cezası verilecek. 
     Aile hukukundan doğan bakım, eğitim veya destek olma yükümlülüğünü yerine getirmeyen kişi, şikayet üzerine 1 yıla kadar hapis cezasına çarptırılacak. 
     
     CEZA SORUMLULUĞU YAŞI 

     TCK' da 11 olan ceza sorumluluk yaşı 12 olarak değiştiriliyor. Suçu işlediği sırada 12 yaşını doldurmamış olan çocukların ceza sorumluluğu olmayacak. Uçucu madde bağımlısı çocukların barınma ve eğitimlerini sürdürecekleri yerlere yerleştirilmeleri, tedavi edilip topluma kazandırılmaları ve meslek edinmelerini sağlayıcı tedbirler getiriliyor. 
     Suç işlediği sırada akıl hastası olan ve hakkında güvenlik tedbiri verilen kişi, yüksek güvenlikli sağlık kurumunda koruma ve tedavi altına alınacak. 
     Suç işleyen alkol veya uyuşturucu madde bağımlısı kişilerin, güvenlik tedbiri olarak alkol veya uyuşturucu madde bağımlılarına özgü sağlık kuruluşunda tedavi altına alınmasına karar verilecek. 
     Anne ve babanın ilgisizliği ve önemli ihmali sebebiyle suça itilen çocukların velayeti anne-babadan alınabilecek, yeni vasi tayin edilebilecek. Bu durumdaki çocukların barınmalarını temin edecek bir kuruma veya şahıs yanına yerleştirilmesine mahkemece karar verilebilecek. Bu durumdaki anne-baba, çocuk için 18 yaşına kadar nafaka ödeyecek. 
     Suç işlemeyi alışkanlık haline getiren kişi, cezanın infazından sonra da takip edilecek. 
     
     İŞKENCEYE AĞIR CEZA 

     TCK Tasarısı içinde ''örgüt'' tanımı yeniden yapıldı. Daha net bir tanımlama yapmak amacıyla ''örgüt'' yerine, ''örgüt için suç işleyen kişi'' ibaresi konuldu. 
     Başkasını intihara azmettiren, teşvik eden, başkasının intihar kararını güçlendiren ya da intiharı için yardım eden kişi, 2 yıldan 5 yıla kadar hapisle cezalandırılacak. İntiharın gerçekleşmesi durumunda ceza, 4 yıldan 10 yıla kadar uygulanacak. 
     TCK'da, ''işkence'' suçuna verilecek ceza ağırlaştırılıyor. Gerçekleşmiş olsun veya olmasın bir suçun soruşturması kapsamında bir kişiye karşı insan onuruyla bağdaşmayan ve bedensel veya ruhsal yönden acı çekmesine, algılama veya irade yeteneğinin etkilenmesine, aşağılanmasına yol açacak davranışını gerçekleştiren kamu görevlisi hakkında 5 yıldan 12 yıla kadar hapis cezasına hükmolunacak. Mevcut düzenlemede bu ceza, 3 yıldan 6 yıla kadardı. 
     Fiilin cinsel yönden taciz şeklinde gerçekleşmesi halinde 10 yıldan 15 yıla kadar hapis cezası verilecek. 
     İşkence sonucunda ölüm meydana gelmişse, ağırlaştırılmış müebbet hapis cezası uygulanacak. 
     Aile içi şiddete de ceza öngörülüyor. Ancak, aile içi şiddet ''işkence'' olarak değil, ''eziyet'' olarak cezalandırılacak. Bir kimsenin eziyet çekmesine yol açacak davranışları gerçekleştiren kişi hakkında 2 yıldan 5 yıla kadar hapis cezası verilecek. 
     Tecavüz ve çocuklara karşı cinsel istismar yeniden düzenlenirken, cezalar ağırlaştırılıyor. 
     Kız ya da kadına karşı cinsel saldırı farklı sayılmayacak ve aynı ceza verilecek. 
     Cinsel davranışlarda bir kimsenin vücut dokunulmazlığını ihlal eden kişi, mağdurun şikayeti üzerine 2 yıldan 7 yıla kadar hapis ile cezalandırılacak. Bu ceza, yürürlükte olan TCK'da 1 yıldan 3 yıla kadar uygulanıyordu. 
     TCK'da eşe karşı cinsel saldırı da ilk kez düzenleniyor. Fiilin eşe karşı işlenmesi halinde soruşturma ve kovuşturmanın yapılması mağdurun şikayetine bağlı olacak ve cezası 7 yıldan 12 yıla kadar hapis olacak. 
     TCK'da çocukların cinsel istismarına ağır cezalar getiriliyor. 18 yaşından küçükler çocuk sayılırken, her türlü cinsel eylem, ''cinsel istismar'' olarak değerlendirilecek. Buna göre, bir çocuğu soyup seyreden kişi de cezalandırılacak. 
     Çocuğun üzerinde herhangi bir cinsel davranışta bulunan veya çocuğu bu davranışlara yönlendiren kişi, 3 yıldan 8 yıla kadar hapis ile cezalandırılacak. 
     Cinsel tacizde bulunanlara, mağdurun şikayeti üzerine, 3 aydan 2 yıla kadar hapis cezası veya adli para cezası verilecek. 
     
     ÜFÜRÜKÇÜ VE MEDYUMLARA CEZA 

     Kişiyi hürriyetinden yoksun bırakma, tehdit, şantaj, cebir, dolandırıcılık, hırsızlık suçlarının cezası artırılıyor. 
     Mevcut TCK'da cezası 6 aydan başlayan kapkaç, ''nitelikli hırsızlık'' içinde değerlendiriliyor ve buna 3 yıldan 7 yıla kadar ceza öngörülüyor. 
     Üfürükçü ve medyumlara ceza getiriliyor. Bir başkasının dini inanç ve duygularını istismar edip kendisini dolandıran kişiye 2 yıldan 7 yıla kadar hapis ve beş bin güne kadar adli para cezası verilecek. 
     Otomatlar aracılığıyla sunulan ve bedeli ödenerek yararlanılabilecek bir hizmetten ödeme yapmadan yararlanan kişi, 2 aydan 6 aya kadar hapis ve para cezasına çarptırılacak. 
     Telefon hatları ve frekanslardan veya elektromanyetik dalgalarla yapılan şifreli veya şifresiz yayınlardan sahibinin rızası olmadan yararlanan kişi için, 6 aydan 2 yıla kadar hapis ve adli para cezası istenecek. 
     Malvarlığını eksik göstererek hileli tasarruflarda bulunan kişiye, iflasa karar verilmiş olması halinde 2 yıldan 7 yıla kadar hapis verilecek. 
     
     ÇEVREYE KARŞI SUÇLAR 

     Genel tehlike yaratan, topluma ve çevreye karşı işlenen suçlar yeniden düzenleniyor. 
     İnşaat veya yıkım sırasında insan hayatı veya beden bütünlüğü açısından gerekli tedbirleri almayan kişi için 6 aydan 1 yıla kadar hapis veya adli para cezası istenecek. 
     Çevreye zarar verecek şekilde atık veya artıkları toprağa, suya veya havaya kasten veren kişi hakkında 6 aydan 2 yıla kadar hapis cezası istenecek. 
     Atık veya artıkları izinsiz olarak ülkeye sokan kişi, 1 yıldan 3 yıla kadar hapisle yargılanacak. Atık veya artıkların toprakta, suda veya havada kalıcı özellik göstermesi halinde bu ceza 2 katı kadar artırılacak. 
     Başka bir kimsenin sağlığının zarar görmesine elverişli bir şekilde gürültü yapan kişi, 2 aydan 2 yıla kadar hapis veya adli para cezasına çarptırılacak. 
     İçilecek ve kullanılacak sulara, yenilecek veya tüketilecek her türlü besinlere zehir katarak veya başka şekilde bunları bozarak kamu sağlığını tehlikeye düşüren kişi hakkında 2 yıldan 15 yıla kadar hapis cezası verilecek. 
     Kişilerin hayatını veya sağlığını tehlikeye atacak şekilde ilaç üreten veya satan kişi 6 aydan 2 yıla kadar hapis cezasına çarptçırlacak. 
     Gözetimi altındaki hayvanı tehlike yaratan kişilere, 1 aydan 6 aya kadar hapis cezası verilecek. 
     
     UYUŞTURUCU MADDE TİCARETİNE AĞIR CEZA 

     Uyuşturucu madde ticaretine karşı ağır cezalar getiriliyor. 
     Uyuşturucu madde kullanan kişi hakkında 1 yıldan 2 yıla kadar hapis cezası istenecek ve hakkında ''denetimli serbestliğe'' hükmolunacak. Denetimli serbestlik süresi, 1 yıldan 3 yıla kadar olacak. 
     Uyuşturucu madde imal ve ithal edenler hakkında 10 yıldan az olmamak üzere hapis cezası ve yirmibin güne kadar adli para cezası istenecek. 
     Akıl hastası üzerindeki bakım ve gözetim yükümlülüğünü ihmal eden kişi cezalandırılacak. 
     
     TCK 312... 

     TCK'nın 312. maddesi yeniden düzenleniyor. Bu maddede suç, daha somut hale getiriliyor. Halkı sosyal sınıf, ırk, din, mezhep veya bölge bakımından farklı özelliklere sahip bir kesimini, diğer kesimi aleyhine kamunun güvenliği için tehlikeli tarzda kin ve düşmanlığa alenen tahrik eden kimse hakkında, 1 yıldan 3 yıla kadar hapis cezası istenecek. 
     Halkın bir kesimini sosyal sınıf, ırk, din, mezhep, cinsiyet ve bölge farklılığına dayanarak alenen tahkir eden kişi, 6 aydan 1 yıla kadar hapis cezasına çarptırılacak. 
     Toplumun benimsediği dini değerleri alenen tahkir eden kişiye, 6 aydan 1 yıla kadar hapis cezası öngörülüyor. 
     Halkı kin ve düşmanlığa tahrik veya tahkir suçunda somut tehlike aranacak. 
     Alkol veya uyuşturucu alarak araç kullanan kişi, 2 yıl kadar hapis cezasına çarptırılacak. 
     Kişiler arasında haberleşmenin hukuka aykırı olarak engellenmesi halinde 6 aydan 2 yıla kadar hapis veya adli para cezasına hükmolunacak. 
     ''Haklı işi'' için rüşvet veren kişi yerine, rüşveti alan ''zimmet'' ya da ''görevi kötüye kullanma'' suçundan ceza alacak. 

     
</TEXT>
</DOC>
