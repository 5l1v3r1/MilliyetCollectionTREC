<DOC>
<DOCNO> 206685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'den 'sınır tanıyan' anlaşma 
</HEADLINE>
<TEXT>

   Suriye, Hatay üzerinde hak iddiasından vazgeçiyor. Suriye lideri Esad, Ankara'yı ziyaretinde imzalayacağı ticaret anlaşmalarıyla Türkiye sınırlarını resmen tanıyacak 
      UTKU ÇAKIRÖZER Ankara 

   
   Suriye Devlet Başkanı Beşar Esad'ın Türkiye gezisi, Şam'ın Hatay'a ilişkin taleplerinden vazgeçtiğini resmen teyit eden tarihi bir adımla başlayacak. Esad'ın Cumhurbaşkanı Ahmet Necdet Sezer'le imzalayacağı ticaret anlaşmalarıyla Suriye, Türkiye Cumhuriyeti'nin sınırlarını resmen tanımış olacak. 
   Sezer, üç günlük resmi ziyaret için bugün Türkiye'ye gelen Esad'ı Çankaya Köşkü'nde resmi törenle karşılayacak. İki liderin baş başa ve heyetlerarası görüşmelerinin ardından ticari ilişkileri geliştirmeyi amaçlayan üç önemli belge imzalanacak. 
   Sezer ve Esad'ın imzalaması beklenen çifte vergilendirmenin önlenmesi ve yatırımların karşılıklı teşviki anlaşmaları, Şam'ın Hatay'a ilişkin hak iddialarında dönüm noktası oluşturacak. 
   Abdullah Öcalan'ın 1998'de sınır dışı edilmesinden sonra hızla gelişen ilişkilere rağmen, Suriye Hatay'ı Türkiye sınırları içinde kabul etmeyen görüşünden vazgeçmedi. Suriye'nin okul kitaplarındaki haritaları değiştirme, Hatay Valisi'nin Suriye'ye ziyareti gibi yumuşama yönünde atılan adımlara rağmen resmi platformlarda Suriye Hatay konusundaki tavrını korudu. 
   
   Ülke tanımı çözüldü 
   Suriye Başbakanı Mustafa Miro'nun 2003'te Ankara'ya yaptığı resmi ziyarette Başbakan Recep Tayyip Erdoğan ile imzalaması öngörülen anlaşma, Türkiye Cumhuriyeti'nin tanımının yapıldığı "ülke tanımı" bölümünün kabul edilmemesi üzerine hayata geçirilemedi. Ancak, Esad'ın ziyareti öncesi yapılan temaslarda Suriye, anlaşmaları imzalamaya hazır olduğunu iletti. Anlaşmalardaki "ülke tanımı" bölümlerine itiraz etmeyen Suriye, Türkiye'nin sınırlarını tanıdığını da dolaylı olarak kabul etmiş oldu. 
   
   İşte o tanım    Anlaşmaların "Genel tanımlar" bölümlerinde, iki ülkenin "tanımı" yapılır. Geçmişte Türkiye'nin 50 kadar ülkeyle imzaladığı anlaşmalarda Türkiye tanımı şöyle yapıldı "Bu anlaşmadaki 'Türkiye' terimi, Türkiye'nin sahip olduğu egemenlik alanını, karasularını, aynı zamanda uluslarası hukuka uygun olarak doğal kaynakların araştırılması, işletilmesi, korunması amaçlarıyla yargı yetkisi veya egemenlik haklarına sahip olduğu deniz alanlarını ifade eder." Kaynaklar, bugün imzalanacak metnin de bunun aynısı olacağı ya da aynı anlama gelen benzer ifadeler içereceğini belirtti. Esad'ın gezi öncesi yaptığı açıklamalar da Ankara'da memnuniyetle karşılandı. 
   
   
   
   
</TEXT>
</DOC>
