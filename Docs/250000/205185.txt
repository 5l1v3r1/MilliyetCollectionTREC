<DOC>
<DOCNO> 205185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur09.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında cezaevlerinde açık görüş var... 
</HEADLINE>
<TEXT>

     Tutuklu ve hükümlüler, yeni yılda yakınlarıyla açık görüş yapacaklar. 
     Buna göre, Bayrampaşa Kapalı Cezaevi'nde kalan hükümlü ve tutuklular, 2-3-4 ve 5 Ocak 2004 tarihlerinde olmak üzere 4 gün açık görüşten yararlanacaklar. 
     Açık görüş Adana, Ankara, Antalya, Aydın, Bakırköy-Metris, Bakırköy Kadın ve Çocuk, Bayrampaşa H Tipi, Bursa E Tipi, Gaziantep E Tipi, İzmir-Buca, Kartal, Kayseri, Konya, Mersin, Muğla ve Ümraniye E Tipi kapalı cezaevlerinde kalan hükümlü ve tutuklular için 2-3-4 Ocak 2004 tarihlerinde gerçekleştirilecek. 
     Diğer ceza infaz kurumlarında kalan tutuklu ve hükümlüler, 3-4 Ocak 2004 tarihlerinde açık görüş yapacaklar. 
     Sayıları ve konumları değerlendirilmek suretiyle, adli suçlardan hükümlü ve tutuklular ile Terörle Mücadele Yasası ve Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     RESMİ NİKAH BELGESİ İSTENECEK 
     Hükümlü ve tutuklular, belgelendirmek suretiyle sadece anne, baba, kardeş, eş ve çocuklarıyla görüştürülecek, bunun dışındaki akrabaları ile açık görüş yapmalarına izin verilmeyecek. 
     Hükümlü ve tutukluların eşi olduğunu belirten kişilerden, resmi nikahlı eş olduğuna ilişkin belge istenecek. 
     Ancak anne, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok 3 kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Tutuklu ve hükümlü sayısı verilen açık görüş sayısına bölünecek ve açık görüş gününe kadar gruplar oluşturulacak. Her grubun açık görüş günü ve saatleri, ailelerine bildirilmek üzere hükümlü ve tutuklulara tebliğ edilecek ve her ziyaretçinin, ziyaret gününde cezaevine gelmesi sağlanarak izdiham önlenecek. 
     Açık görüşlere, görüş süresi bir saatten az olmamak kaydıyla 09.00-17.00 arasında izin verilecek. Belirtilen gün ve saatler dışında görüş yaptırılmayacak, bir defa görüş yapan hükümlü ve tutuklular ile ziyaretçilere ikinci defa izin verilmeyecek. 
     Açık görüş, açık görüş yeri bulunan ceza infaz kurumlarında bu yerde, açık görüş yeri bulunmayan infaz kurumlarının yapısal durumuna göre koğuşlar hariç, idarenin kurum içinde uygun göreceği bir yerde yaptırılacak. 
     Normal haftalık ziyaretler ile aylık eş ve çocuk ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra yaptırılacak. 
     Kamuoyunda yanlış anlaşılma, tartışma ve polemiklere neden olduğu için, açık görüşü basın mensuplarının izlemesine izin verilmeyecek. 
     
</TEXT>
</DOC>
