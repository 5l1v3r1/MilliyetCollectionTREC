<DOC>
<DOCNO> 249771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas04.html </URL>
<DATE> 2004/06/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"İşimizi kurmak istiyoruz ama cesaretimiz yok.." 
</HEADLINE>
<TEXT>

     Avrupa Birliği İş Geliştirme Merkezi ABİGEM Proje Yöneticisi Barbaros Tunç, çalışan nüfusun, kendi işini kurma isteğinin çok olmasına karşılık, kültürel ve ekonomik nedenlerle risk almayı sevmediğini bildirdi. 
     Tunç, AA muhabirine yaptığı açıklamada, bu konuda yapılan bazı araştırmaları görüşüne dayanak olarak gösterdi. Tunç'un, ''www.insankaynaklari.com'' sitesinde yapılan bir araştırmadan da aktardığı bilgiye göre, çalışan nüfusun büyük bir çoğunluğu, işinden memnun değil. Söz konusu araştırmada, soru yöneltilen bin 100 katılımcıdan yüzde 87'sinin kendi işini kurmak istediğini bildirdiği öğrenildi. 
     Ülke genelinde yapılan bir başka araştırmaya göre de, çalışanların üçte ikisine yakınının benzer tercihte bulunduğunu belirten Tunç, ''Girişimcilik, insanın içinde. Ama bunu yapmak için adım atılmıyor'' dedi. 
     Türkiye'de kültürel ve ekonomik alışkanlıklarla girişimciliğe uzak durma potansiyeli bulunduğunu ifade eden Barbaros Tunç, şöyle konuştu 
     ''Girişimcilik konusunda yoğun bir istek var. Ama buna bastırılmış istek diyebiliriz. Bizde çocukluktan itibaren çizilmiş bir kılıf var. 'Sen yapamazsın, önce okulunu bitir, askere git, evlen' gibi çizilen bir yaşam şekli var. Bunu bırakıp adım atmak çok kolay değil. Batılı toplumlarda kişi, bunun için bir birim düşünürken, bizde 5 birim düşünülüyor. Altında yatan alışkanlıklarda, sabit gelirle risk almadan düzenli yaşam isteği var. Aslında kendi kendine bir şey yapma, bağımsız olma isteğimiz diğer ülkelere göre çok fazla ama bunu yaşama geçirmede aynı şeyleri söyleyemeyiz.'' 
     
     ''İŞ KURMAK, GELİR DEVAMLILIĞINI SAĞLAR'' 
     İnsanların biriktirdiği paralarla hayallerini barındırdığı işi kurmak yerine, güvence olarak saklamayı tercih ettiklerini belirten Tunç, ''Halbuki iş kurmak, gelir devamlılığını sağlar'' dedi. 
     Tunç, '' Kriz çıkar da batar mıyım şeklinde kötü senaryoları düşünüyoruz. Bunun göz önüne alınması zaten riski düşürür. Böyle bir durum için alınacak önlemler önceden planlanmalıdır. Biz risk faktörlerini yanlış ele alıyoruz'' diye konuştu. 
     
</TEXT>
</DOC>
