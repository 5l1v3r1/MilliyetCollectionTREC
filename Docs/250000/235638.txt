<DOC>
<DOCNO> 235638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo23.html </URL>
<DATE> 2004/04/28/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gaziantepspor, transfer çalışmalarını yurtdışında sürdürüyor... 
</HEADLINE>
<TEXT>

     Ligde UEFA Kupası iddiasından uzaklaşan Gaziantepspor'da, yeni sezona yönelik olarak başlatılan transfer çalışmaları sürdürülüyor. 
     Yönetim kurulu, Macaristan'da milli takımda yer alan ve daha önce sürekli izlenen 5 oyuncunun son durumlarının belirlenmesi amacıyla teknik direktör Nurullah Sağlam'ı bu ülkeye gönderdi. 
     Sağlam'ın çeşitli mevkilerde oynayan oyuncuları izleyip görüştükten sonra yönetim kuruluna rapor vereceği öğrenildi. Sağlam'ın daha sonra Mısır ve Sırbistan-Karadağ'da bazı oyuncuları izleyeceği bildirildi. 
     Kulüp profesyonel futbol şubesi sorumlusu Asım Atmaz, yeni sezona yönelik olarak gidecek, kalacak ve transfer edilecek oyuncuların isim belirleme çalışmalarının sürdüğünü belirterek, ''Sezon bitmeden önce yollarımızı ayıracağımız oyuncuları hemen hemen tespit ettik. Kalacak oyuncuların yanısıra yurtdışında tespit ettiğimiz bazı yabancı oyuncular bulunuyor. Sezon bitmeden önce bu oyuncuların son durumlarını görüp, karar vereceğiz'' diye konuştu. 
     Macaristan Milli Takımı'nda oynayan 5 oyuncuyu yakından izlediklerini ifade eden Atmaz, şöyle konuştu 
     ''Macaristan-Brezilya milli takımlarının maçını izlemek üzere teknik direktörümüz Nurullah Sağlam'ı bu ülkeye gönderdik. Takip ettiğimiz oyuncuların son durumlarını görmek istedik. Gelecek hafta da Mısır, Hırvatistan ve Sırbıstan-Karadağ'da oyuncular izlenecek. Gelecek sezonun iddialı kadrosunu oluşturma çalışmalarımız devam edecek. 
     Bu arada sezon sonunda sözleşmesi sona eren milli kaleci Ömer Çatkıç ile görüşmelerimiz sürüyor. Sonuçta kaptanımızın burada kalmasını arzu ediyoruz, gereken fedekarlıklar yapılacaktır. Ancak yine de gitmek istiyorsa, elimizden birşey gelmez. İbrahim Toraman ise sözleşmesi devam oyuncumuz. İyi tekliflere açığız. Toraman'ı satarak bütçemizi denkleştireceğiz.'' Atmaz, cumartesi günü Trabzonspor ile yapacakları karşılaşmaya büyük önem verdiklerini, sahaya mutlak galibiyet parolasıyla çıkacaklarını ifade ederek, sözlerini şöyle sürdürdü 
     ''Trabzonspor şampiyonluk biz de lig dördüncülüğü için mücadele veriyoruz. Herşeyden önce yine şunu belirtmekte fayda görüyorum, Anadolu dayanışması diye birşey söz konusu olamaz. Dedikodularla biryere varılamaz. Her iki takım açısından da önemli bir 90 dakika oynanacak. Şaibeden uzak, formamızın rengine yakışır mücadele vereceğiz. İstanbulspor defterini kapattık şimdi sırada Trabzon defteri var. Bu maçtan da alnımız ak çıkacak. 
     Trabzonspor havuzdan 15 milyon dolar, biz ise 2.5 milyon dolar havuz payı alıyoruz. O parayı biz alsak şimdi ligde Gaziantepspor fırtınası eser, şampiyonluğa oynardık. Aslında biz bir mucizeyi gerçekleştiriyoruz. Onun için kimse kalkıp Anadolu dayanışmasından filan bahsetmesin. '' Atmaz, Trabzonspor maçında teknik direktör Sağlam'ın muhtemelen İstanbulspor maçında sahaya sürdüğü 11'le çıkacağını sözlerine ekledi. 
     
</TEXT>
</DOC>
