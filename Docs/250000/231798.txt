<DOC>
<DOCNO> 231798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur36.html </URL>
<DATE> 2004/04/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Atatürk Havalimanı ek terminali açılıyor... 
</HEADLINE>
<TEXT>

     Atatürk Havalimanı Dış Hatlar Terminali'nin yıllık yolcu kapasitesini 20 milyona çıkaracak ilave tesis, açılışa hazır. 
     Tepe-Akfen-Vie Konsorsiyumu tarafından, yaklaşık 600 mimar, mühendis ve işçinin çalışmasıyla 24 ayda tamamlanan ek terminalin açılış töreni, 7 Mayıs'ta yapılacak. 
     Atatürk Havalimanı Dış hatlar Terminali'nin yıllık yolcu kapasitesini 14 milyondan 20 milyona çıkaracak ek terminal, 90 milyon dolara mal oldu. 
     Ek terminalle birlikte, özellikle transit yolculara dinlenme imkanı sağlayan 85 odalı otel de hizmete girecek. Tesiste ayrıca, 400 metrekarelik sanat müzesi, spor salonu, yeni VIP girişi, 3 CIP salonu, genel ve personel restoranları yer alıyor. 
     Dış Hatlar Terminali'nin 78 bin metrekarelik ilave tesisinde, yolcu grupları için otobüs parkı ve özel giriş alanlarının yanı sıra metro katından terminale girmek için geçiş noktaları bulunuyor. 
     
     EN UZUN CEPHELİ BİNA 
     Ek terminalin hizmete başlamasıyla Atatürk Havalimanı Dış Hatlar Terminali'nde yolcu kapasitesi saatte 10 bin yolcuya ulaşırken, check-in banko sayısı 224'e, asansör sayısı 57'ye, yürüyen merdiven sayısı 24'e, yürüyen bant uzunluğu da 2 bin 60 metreye çıkacak. 
     Atatürk Havalimanı Dış Hatlar Terminali'nin, ilave tesisin tamamlanmasıyla beraber 1 kilometreyi bulan dış cephe uzunluğu ile ''Türkiye'nin en uzun cepheli binası'' olma özelliğini de elde ettiği bildirildi. 
     
</TEXT>
</DOC>
