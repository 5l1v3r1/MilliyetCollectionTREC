<DOC>
<DOCNO> 201598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko14.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Türkiye, yolsuzluğu algılamada 77. sırada 
</HEADLINE>
<TEXT>

     Türk Sanayicileri ve İşadamları Derneği TÜSİAD Ekonomik Araştırmalar Bölümü'nce hazırlanan Kamu Sektörü Göstergeleri konulu raporda, Türkiye'nin Yolsuzluğu Algılama Endeksine göre ülke sıralamasında 2003 yılında 77. sırada yer aldığı belirtildi. 
     Ankara'da Sheraton otelde TÜSİAD Yüksek İstişare Konseyi YİK toplantısı öncesinde basın mensuplarına dağıtılan raporda, Danimarka'nın 3., İsveç'in 6., Hollanda'nın 7., Avusturya'nın 8., Almanya'nın 16., İtalya'nın 35. sırada olduğu endekste, Rusya ise 86. sırada olduğu kaydedildi. 
     Raporda, ''IMF destekli ekonomik program ile makro ekonomik dengesizliklerin kalıcı olarak ortadan kaldırma amacı ile faiz dışı fazla politikasına devam edilmelidir'' denildi. Rapora göre, uzun ve orta vadede, bu politikaların kamu sektöründeki yapısal reform programları ile desteklenmesi gerektiği vurgulanarak, kısa ve uzun vadede bu hedeflerin, Türkiye'nin AB üyelik hedefi ile örtüştüğü kaydedildi. 
     Kamunun ekonomide rolünün düzenleyicilik, vergilendirme, üretim, tüketim transferlerini kapsayan bütüncül bir yaklaşımla ele alınması önerisinde bulunulan raporda, şöyle denildi 
     ''Türkiye'de bu alanların birbirleri ile ilişkisi göz ardı edilmiş, kamunun ekonomideki rolü sadece harcamalar ve istihdam gibi tekil başlıklara odaklanmıştır. Harcamalar ne şekilde olursa olsun, kısmak ve vergi gelirlerini ne şekilde olursa olsun artırmak gibi dar bakış açılarının ötesine geçilmeli. Kurumları ve kuralları ile iyi işleyen bir serbest piyasa ekonomisi perspektifi hakim kılınmalıdır. 
     Geçtiğimiz 15 yılda etkin bir kamu harcama sistemi kurma kapasitesinden yoksun bir yapı oluşmuş, tüm fonksiyonlar bütçe kıstasına tabi olmuştur.'' 
     
</TEXT>
</DOC>
