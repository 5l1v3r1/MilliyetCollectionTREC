<DOC>
<DOCNO> 200244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur13.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye uyuşturucu için önlem alsın, Hollanda'da serbest kalsın 
</HEADLINE>
<TEXT>

     AB, Türkiye üzerinden Avrupa'ya yönelik uyuşturucu madde rotalarının etkin denetim altına alınmasını isterken, Hollanda'da hint kenevirinin serbest olduğu kafelerin açık kalmasına imkan tanıdı. 
     Orta Asya va Orta Doğu'dan kaynaklanan uyuşturucu rotalarının, Türkiye üzerinden Avrupa'ya yönlenmesi konusunda AB, Türkiye'nin bu güzergahları denetim altına alması ve uyuşturucu ile etkin mücadele etmesi konusunda önemli uyarılarda bulunuyor. Ancak Birlik, geçtiğimiz günlerde yaptığı bir toplantıyla, Hollanda'da, esrarın hammaddesi olan hint kenevirinin serbestçe kullanıldığı kafelerin faaliyetlerine devam etmesine imkan tanıyan kararı kabul etti. 
     
     "İKRAM" A YOL AÇIK, "DAĞITIM" YASAK 
     AB Adalet Bakanları'nın bir araya geldiği toplantıda, 15 Bakan, AB ülkelerinde uyuşturucu kaçakçılığıyla mücadeleyi etkin ve eşgüdümlü hale getirmeyi öngören bir anlaşmaya vardı. Ancak, anlaşmada, bireylerin uyuşturucuyu hazırlaması, bulundurması veya "ikram etmesinden" kaynaklanan cezai sorumluluklarından muaf tutulup tutulmayacaklarıyla ilgili karar tek tek üye ülkelerin kendisine bırakıldı. 
     Anlaşmaya göre, üretim ve dağıtım yaparken yakalanan veya afyon çiçeği, koka bitkisi veya hint keneviri yetiştiren uyuşturucu kaçakçıları, bir ile üç yıl arasında hapis cezasına çarptırılacak. 
     "Dağıtım ve ikram" arasındaki farkın nasıl anlaşılacağı ise merak konusu oldu. 
     
     "KİŞİSEL TÜKETİM" SINIRI DA BELİRSİZ 
     Büyük miktarlarda uyuşturucu madde söz konusu olduğunda ise, ceza beş yıldan çok, on yıldan az olacak. Ancak, yine bu durumda da hangi miktarda uyuşturucunun "kişisel tüketim" kapsamına girdiğinin tayin edilmesi tek tek üye devletlerin kararına bırakılacak. 
     Anlaşma ile ilgili olarak, Avrupa Parlamentosunun görüş bildirmesi gerekiyor. 
     
</TEXT>
</DOC>
