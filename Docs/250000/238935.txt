<DOC>
<DOCNO> 238935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/magazin/amag.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'EURO'PARTİ 
</HEADLINE>
<TEXT>


Reina, 15 Mayıs'ta düzenlenecek Eurovision şarkı yarışmasına katılacak ülkeler ve yabancı gazetecileri muhteşem bir partiyle ağırladı.. 

Deniz Altuntaş 

49. Eurovision Şarkı Yarışması'nın şarkıcı, vokalist ve dansçıları ile yarışmayı takip etmek için İstanbul'a gelen yabancı basın mensupları, Kültür ve Turizm Bakanlığı'nın Çırağan Sarayı'nda verdiği davetin ardından düzenlenen partide stres attı. 
Eurovision temsilcileri, Reina'daki partide geç saatlere kadar dans edip eğlendi. Çırağan'daki davete prova yaptıkları için katılamayan Athena Grubu, partiye ancak yetişebildi. 

Etkinlikler bitmiyor 
Athena'nın Eurovision'da Türkiye'yi temsil edeceği 'For Real' isimli şarkı defalarca çalındı. Reina'da coşup eğlenen 22 ülke temsilcisini, yarın yapılacak yarı finalin heyecanı sardı. Bu ülkelerden 10'u, 15 Mayıs'taki final için vize alacak. Eurovision'a katılanlar onuruna yarın Polat Rönesans Otel'deki partide de 48. Eurovision Şarkı Yarışması'nın birincisi Sertab Erener konser verecek. Denizcilik İşletmeleri de Eurovision temsilcileri için bir program düzenledi. 13 Mayıs'ta Ankara Feribotu ile yapılacak Boğaz turuna Başbakan Recep Tayyip Erdoğan'ın da katılacağı belirtildi. 


</TEXT>
</DOC>
