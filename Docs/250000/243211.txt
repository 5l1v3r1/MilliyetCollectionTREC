<DOC>
<DOCNO> 243211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun16.html </URL>
<DATE> 2004/05/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mukteda Es Sadr'dan ABD'ye ateşkes teklifi 
</HEADLINE>
<TEXT>

     Iraklı Şii din adamlarından Mukteda Es Sadr, Amerikan birliklerine ateşkes önerdi. Es Sadr'a bağlı milisler yaklaşık iki aydır Amerikan askerleriyle çatışıyordu. 
     BBC'nin haberine göre, Şii din adamı, kendisine bağlı milislerin silahlarını kullanmayacaklarını ve Necef dışından gelen milislerin kentten çekileceklerini söyledi. 
     Es Sadr Amerikalılardan ise Necef'ten çekilmelerini ve kendisi hakkında bir açılan bir soruşturmanın askıya alınmasını istedi. 
     Şii liderin ateşkes teklifi, kayın biraderinin dün Amerikan birliklerince gözaltına alınmasını izliyor. 
     Bu gelişmeler sonrası Necef'te son haftaların en sessiz gününün yaşandığı belirtiliyor. 
     Bölgede çatışmaların son bulması için Irak Geçici Yönetim Konseyi'nin devrede olduğu bildiriliyordu. 
     Konseyin ulusal güvenlik danışmanı Muvaffak El Rubai'nin bugün Necef'teki son durumla ilgili olarak bir açıklama yapması bekleniyor. 
     Amerikan birlikleriyle Es Sadr'a bağlı milisler arasında yaklaşık iki aydır süren çatışmalarda yüzlerce kişi ölmüştü. 
     Bu nedenle Necef'in güvenliği, Irak'ta egemenliğin yerel unsurlara devredileceği 30 Haziran öncesi koalisyonun önündeki en büyük sorunlardan biri olarak görülüyordu. 
     
</TEXT>
</DOC>
