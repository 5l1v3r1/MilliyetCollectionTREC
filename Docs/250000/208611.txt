<DOC>
<DOCNO> 208611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko41.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, AB Büyükelçilerine yemek verdi... 
</HEADLINE>
<TEXT>

     Türkiye Sanayici ve İşadamları Derneği TÜSİAD Başkanı Tuncay Özilhan, Avrupa Birliği AB konusunda pozitif bir sürecin başladığını belirterek, Kıbrıs'da hükümetin kurulduğunu, kurulan hükümetin çözüm taraftarı olduğunu, Türk hükümetinin inisiyatifi aldığını söyledi. 
     Özilhan, Ankara Sheraton Oteli'nde AB Birliği Büyükelçilerine veda yemeği verdi. Özilhan, öğle yemeğinin ardından yaptığı açıklamada, Hükümetin, Kıbrıs sorununun çözümü için yaklaşımının belli olduğunu belirterek, ''Ankara siyasi irade koyup, konunun çözümü görüşünde. Genel olarak bütün taraflar bu görüşte'' dedi. Yaklaşımın pozitif olduğunu vurgulayan Özilhan, ''Ama kimse bu pozitifliği görüp de rehavete kapılmamalı. Uygulamalarda önemli adımlar atılmalı, anayasal değişiklikler muhalefetle birlikte yapılmalı, muhalefet de proaktif olmalı, hem anayasal değişikliklerde hem de yurtdışındaki sosyal demokrat partilerle ilişkilerinde...'' diye konuştu. 
     
     UYGULAMALAR BİR AN EVVEL GERÇEKLEŞTİRİLMELİ 
     Türkiye'nin 2003 yılında yaptığı anayasal değişikliklerin bir an evvel uygulamaya girmesi gerektiğini ifade eden Özilhan, ''önümüzde zaman az, Temmuz, Ağustos ayına kadar uygulamalarda önemli adımların atılması gerekir'' ifadesini kullandı. 
     Müzakere tarihi almış bir Türkiye'nin neler yapabileceğini ve AB'ye neler katabileceği konusunda, büyükelçilere görüşlerini anlattıklarını kaydeden Özilhan, toplantıda, Türk ekonomisi ve AB'ye ilişkin görüşlerini aktardıklarını kaydetti. 
     Özilhan, iki tarafın birbirlerinin ayrılmaz parçası olduğunu dile getirdiklerini, TÜSİAD'ın, Kıbrıs konusunda görüşlerinin belli olduğunu, hükümetin görüşlerinin de kendilerine yakın olduğunu düşündüklerini söyledi. Özilhan, ''Yani oturarak müzakere masasında, Annan planını temel alarak, onun üzerinden görüşmeler yürütülmeli'' diye konuştu. 
     Öte yandan, AB diplomatik temsilcilerinin TÜSİAD yetkililerine, Kıbrıs'da çözümün ne yönde olacağının yanı sıra ekonomik ve siyasi istikrarda kalıcılık konusunda sorularını yoğunlaştırdıkları öğrenildi. 
     
</TEXT>
</DOC>
