<DOC>
<DOCNO> 238915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/dunya/adun.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitsin artık bu işkence 
</HEADLINE>
<TEXT>


Ebu Gıreyb'den her gün yeni bir işkence fotoğrafının yayımlanması, Bush yönetimi için gerçek bir işkence halini aldı. Beyaz Saray bir defada tüm işkence belgelerini açıklayıp bu azaptan kurtulmayı planlıyor 

DIŞ HABERLER SERVİSİ 


ABD ve Avrupa medyası her geçen gün Amerikalı askerlerin Ebu Gıreyb cezavevindeki Iraklı tutuklulara işkence ve cinsel tacizini kanıtlayan yeni fotoğraflar yayımlarken, skandalla ilgili haberler Bush yönetimi için "işkence" haline dönüştü. 
İnsanlık dışı uygulamalar nedeniyle uluslararası kamuoyunun şiddetli tepkisine hedef olan ve ABD halkı nezdinde hızla itibar yitiren Başkan George W. Bush, skandalın boyutlarını anlayabilmek için işkenceyle ilgili elde ne kadar fotoğraf ve belge varsa hepsini görmek istediğini belirtti. Bush yönetiminin nabzını tutan Washington Post gazetesi, Beyaz Saray'ın tüm fotoğraf ve bilgileri kamuoyuna açıklama seçeneğini değerlendirdiğini bildirdi. Pentagon ise görüntülerin yalnızca senatör ve milletvekillerine verilmesinden yana. 

Ebu Gıreyb stüdyosu 
Kongreden de skandalın Amerikan halkına anlatılması yolunda çağrılar yapılıyor. Senatör Lindsey Graham, yankıları giderek büyüyen skandalın ABD üzerinde nükleer serpinti gibi bir tahribat yapmasını önlemek için tüm fotoğrafların bir an önce kamuoyuna açılmasını talep etti. Savunma bakanlığı kaynakları, "Saatli bombanın üzerinde oturuyoruz" diyerek gelişmelerin vahim sonuçlar doğurabileceğini ifade ettiler. 
Bu arada Başkan Bush'a, dün Savunma Bakanlığı'na gerçekleştirdiği ziyaret sırasında, basına yansımamış işkence fotoğraflarının bir bölümü gösterildi. Fotoğraflardan oldukça rahatsız olduğu belirtilen Bush, Bakan Rumsfeld ile görüşmesinin ardından yaptığı açıklamada, skandalla ilgili "tam hesap verileceğini" kaydetti. 
New Yorker dergisi son olarak iki eğitimli köpeğin saldırısına uğrayan çıplak Iraklı tutuklunun fotoğrafını yayımladı. Ancak Beyaz Saray ve askeri yetkililerin elinde binden fazla fotoğraf ve hatta dijital kamerayla çekilmiş video görüntüleri olduğu belirtiliyor. 
ABD gazeteleri Ebu Gıreyb skandalını ortaya çıkaran 24 yaşındaki Joesph Darby adlı asker ve eşiyle yapılan mülakatlara geniş yer verirken, Beyaz Saray'ın elinde şimdiye kadar kamuoyuna yansıyandan çok daha iğrenç içerikli fotoğraf ve video görüntüler bulunduğunu ve görüntülerin şu eylemleri yansıttığını bildirdiler 
Amerikan askerleri Iraklı kadın tutuklulara tecavüz ediyor. 
Askerler, bir erkek tutukluyu öldüresiye dövüyor. 
Iraklı gardiyanlar, küçük Iraklı erkek çocukların ırzına geçiyor. 
Amerikalı askerler, öldürülen Iraklı bir tutuklunun cesediyle uygunsuz pozlar veriyor. 
Iraklı bir tutuklu Amerikalı askere oral seks yapıyor. 
İki çıplak tutuklu birbirlerinin ırzına geçiyor. 

Madalyadan oldular 
Irak ve Afganistan'daki cezaevlerinde görevlendirilen ABD askeri 800. Askeri Polis Tugayı mensuplarına işkence skandalı patlak vermeden önce kahramanca hizmetlerinden dolayı bronz madalya verilmesinin planlandığı ancak skandal üzerine bundan vazgeçildiği ortaya çıktı. 

Laura Bush İçim sızlıyor 

ABD Başkanı George Bush'un eşi Laura Bush, Iraklı esirlerle ilgili olarak patlak veren işkence skandalına ilişkin açıklamasında, "Gerçekten çok üzücü" ifadesini kullandı. ABC televizyonuna demeç veren Laura Bush, "Bu, aşağılanan ve kötü muamele gören Iraklılar için üzücü olduğu gibi bu eylemleri yapan kadın ve erkekler için de üzücü" dedi. "Bu fotoğraflardan biri çıktığında içimiz sızlıyor. Bu Amerikan askerlerine yakışan bir imaj değil" diyen Laura Bush, yayımlananlar haricinde başka fotoğraf görmediğini belirtti. 

Tony Blair Özür dileriz 

İngiltere Başbakanı Tony Blair, İngiliz askerlerinin Irak'ta tutuklulara yaptığı işkence için özür diledi. 
Blair, Fransız televizyon kanalı FR3 ile yaptığı röportajda, Iraklı esirlere yapılan kötü muameleden sorumlu olan kişilerin, askeri kurallara göre cezalandırılacaklarını söyledi. "Bizim askerlerimiz tarafından kötü muameleye uğrayan her kim varsa hepsinden derinden özür diliyoruz" diyen Blair, bu durumun kabul edilemez olduğunu ifade etti. 



</TEXT>
</DOC>
