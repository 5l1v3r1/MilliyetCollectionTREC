<DOC>
<DOCNO> 234713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas04.html </URL>
<DATE> 2004/04/25/ </DATE>
<TIME> 10.00 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
TÜBİTAK'a ödevini yaptırmak isteyen öğrenci de başvuruyor... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , merak edilen bilimsel konularla ilgili sorulara internet üzerinden yanıt vermeye başlayınca, başta ödevlerini yaptırmak isteyen öğrencilerin soruları olmak üzere 10 bine yakın soruyla karşılaştı. 
     TÜBİTAK Bilim ve Teknik Dergisi Genel Yayın Yönetmeni Raşit Gürdilek, TÜBİTAK Bilim ve Teknik Dergisi'nin internet sitesinde ''Merak Ettikleriniz'' adı altında bir bölüm oluşturdu. 
     ''Herkesin merak ettiği ancak sormaya cesaret edemediği ya da kolayca soramadığı'' sorulara yanıt vermek ve bunların bilimsel dayanaklarını ortaya koymak üzere hazırlanan bölüme kısa süre sonra soru yağmuru başladı. 
     Genel kültürün yanı sıra Antropoloji, Astronomi, Bilgisayar, Biyoloji, Botanik, Çevre Ve İklim, Elektrik ve Elektronik, Fizik, Kimya, Matematik, Psikoloji, Satranç, Tıp, Yerbilim ve Zooloji konu başlıkları altında toplanan sorular 10 bine yaklaştı. Sorular, genel kültür ile biyoloji, fizik, elektrik ve elektronik ile kimya alanlarında yoğunlaşıyor. 
     Gürdilek, ''Merak Ettikleriniz'' bölümünü açmakla ''iyi bir iş yaptıklarını'' ancak bu bölümün bazıları tarafından kötüye kullanılma riski altında kaldığını kaydetti. ''Herkesin merak ettiği ancak kolayca sorulamayan soruları almak istediklerini'' ifade eden Gürdilek, bu sorulara yanıt vererek aslında herkesin merakını gidermeyi amaçladıklarını kaydetti. 
     
     ''HERKESİN MERAKINI GİDERMELİ'' 
     Bölüme kısa sürede soru yağmuru başladığını belirten Gürdilek, bugüne kadar yaklaşık 10 bin dolayında soru aldıklarını, bunun sevindirici olduğunu ancak yüklerini de hayli artırdığını belirtti. 
     İmkanlar ölçüsünde bütün sorulara yanıt vermeye çalıştıklarını, gerektiğinde uzmanlarından sorulara yanıt istediklerini ifade eden Gürdilek, sorulardan yaklaşık 2 bin 600 adedinin cevaplandığını söyledi. Gelen soruların bir elemeden geçirilerek yanıtlandığını, herkesin faydalanabileceği soruların seçilmeye çalışıldığını vurgulayan Gürdilek, doktora düzeyindeki öğrencilerden bile soru aldıklarını bildirdi. 
     Bölümün bazıları tarafından da kötüye kullanılmak istendiğini, özellikle ilköğretim düzeyindeki öğrencilerin ödevlerini bu bölüm aracılığında yaptırmayı düşünerek, kolaycılığa kaçtığını anlatan Gürdilek, ''Biz istiyoruz ki yanıtladığımız bir soruyla başkalarının da merakı giderilsin'' dedi. 
     
</TEXT>
</DOC>
