<DOC>
<DOCNO> 234792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/ysenay.html </URL>
<DATE> 2004/04/26/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Bileğinin hakkıyla 
</HEADLINE>
<TEXT>



Tarihi derbiye soyunmuş iki takım da son derece sinirli ve nereye nereden başlamayı bilmez bir plansızlığın içinde giriyorlardı oyuna nedense... Beşiktaş sahasında oynamanın rahatlığını bir türlü oyunu yayamıyor, Fenerbahçe ise maçın başlarında oldukça dağınık bir şemasızlıkla yerleşmeye çalışıyordu hem sahaya, hem oyuna... 
Sergen ve Hooijdonk kendilerini kolayca gösterecek boş alanlara çıkıp, top bekliyorlar, aldıkları pasları yerden ve bilinçle kullandıkları için de bu ikili arkadaşlarını futbola davet edip, derleyip toparlıyorlardı takımlarını ilerleyen dakikalarla sanki... Sonra Beşiktaş Sergen, Pancu, Tümer, Serdar, İbrahim gibi isimlerle Fenerbahçe kalesine sık sık inmeye başlıyor, ancak oldukça kalabalık Sarı - Lacivertli savunmayı aşamıyordu bir türlü... Fenerbahçe Hooijdonk, Serhat, Tuncay, Ümit Özat ve Aurelio ile toparlanıp, kontr ve uzun toplarla eksik yakalayarak bulmaya çalışıyorlardı Siyah - Beyazlı kaleden bekledikleri sayıyı... Bu arada Selçuk Dereli pozisyonları olur olmaz faul düdükleri ile kesip duruyor, zaten henüz sahaya yerleşmemiş futbol zevkini daha da geciktiren suratı buruşuk bir hakem portresi olarak çiziyordu oyundaki varlığını... 
Oyun yarım saati bir iki dakika geçmişken sürekli yan toplarda Fenerbahçe hücumlarına takviye olarak çıkan Luciano, Hooijdonk'un uzun pasına çizgi üstünden, Beşiktaş kalesinin ve de Cordoba'nın şaşkınlığından da yararlanarak, arka direğe kaldırıyor ve sağ kanattan kopup gelen Serhat, fuleli deparı sonucu topla birlikte ağlara düşüyordu ilk sayıyla... Burada kimseler bu top dışarıdan çevrildi tarzındaki düşüncelere fal açmasınlar lütfen... Çünkü oyunda "kılı kırk yararak" çalacak düdük sebebi arayan Selçuk Dereli, pozisyonun doğduğu bölgeye o kadar yakındı ki... 

İkinci yarı yediği ilk golü fazla düşünemeyen Beşiktaş, soyunma odasında hangi talimatları almıştı bilinmez... Ama zaten arızalı olduğu defansını bu kadar yalnız bırakarak, Fenerbahçe ceza sahası içinde sürekli sayı aramak ve rakibinin yaratabileceği karşı çıkış fırtınalarını hiç düşünmeden yarışmak ne derece doğruydu ki Fenerbahçe'nin Serhat, Tuncay gibi genç kramponlarının uzun boyutlu kontrataklara çıkabileceğini hiç mi hesaplamıyordu Lucescu... Sonrası bizim maç öncesi TV'lere söylediğimiz ve yazdığımız gibi de oldu zaten... Serhat ve de Tuncay'ın diri çıkışlarla tehlike dolu karşı ataklara hızla kalkmaları, önce Serhat'ı ikinci sayıyla buluşturuyor, sonrasında da Tuncay oyunun kaderini ve sonucunu Fenerbahçe lehine yazıyordu sayı tabelasına... Sonrası Beşiktaş'ın umutsuz atakları ile geçiyordu zaman... Ancak farklı bir öne geçişin moralitesiyle oynayan Fenerbahçe'nin kalesini savunması, sonucun doğası olarak yüceliyordu İnönü çimenlerinde tabii... 
Evet Fenerbahçe, dün geceki haklı oyunu ve galibiyetiyle şampiyonluğu belki matematik olarak kazandı diyemeyiz... Ama Şampiyonlar Ligi'nin vizesini cebine koyduğu da gerçek Fenerbahçe'nin. 



</TEXT>
</DOC>
