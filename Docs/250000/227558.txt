<DOC>
<DOCNO> 227558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun62.html </URL>
<DATE> 2004/04/01/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Almanya Başbakanı Schröder, Annan'ı Kıbrıs çabalarından dolayı övdü 
</HEADLINE>
<TEXT>

     Almanya Başbakanı Gerhard Schröder, BM Genel Sekreteri Kofi Annan'ın Kıbrıs girişimini takdirle karşıladığını bildirdi. 
     Schröder, İsviçre'deki Kıbrıs görüşmeleri ile ilgili olarak yaptığı yazılı açıklamada, ''BM Genel Sekreteri Kofi Annan, Kıbrıs girişimi ile adadaki soruna tarihi bir çözüm bulunması için gerekli olan şartları yarattı. Tükenmek bilmeyen çabalarından ve arabuluculuk girişimlerinden dolayı kendisine teşekkür borçluyuz'' şeklinde ifadeye yer verdi. 
     ''İsviçre'deki müzakerelere katılanların da Kıbrıs sorununun çözümüne yapıcı katkılarda bulunduklarını ve bu çabaları takdir ettiğini'' ifade eden Schröder, ''Annan tarafından sunulan planın taraflardan tavizlerde bulunmalarını istediği, ancak genel olarak adil ve dengeli bir uzlaşma temeli oluşturduğunu'' belirtti. 
     Schröder, ''Kıbrıs'ın 1 Mayıs'ta 'birleşmiş bir ülke' olarak AB'ye girebilmesi için Kıbrıslıların bu şansı iyi değerlendirmelerini ümit ettiğini'' kaydetti. 
     
</TEXT>
</DOC>
