<DOC>
<DOCNO> 244001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo17.html </URL>
<DATE> 2004/05/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Daum Bu kadroyla Şampiyonlar Ligi'nde hiç şansımız yok... 
</HEADLINE>
<TEXT>

     Fenerbahçe Teknik Direktörü Christoph Daum, ''Fenerbahçe'yi sadece yurtiçinde değil, uluslararası alanda da ön sıralarda görmek bizim en büyük hedeflerimizden biri'' dedi. 
     Köln Fenerbahçeliler Derneği tarafından düzenlenen Şampiyonluk Balosu'na bayan arkadaşı Angelika Camm, oğulları Marcel 17 ve Jean Paul 3 ile birlikte katılan Daum, gazetecilere yaptığı açıklamada, Şampiyonlar Ligi'nin tecrübe açısından önemli olduğunu belirterek, amaçlarının grupta başarılı olarak bir üst tura çıkmak olduğunu söyledi. 
     Şu anda nasıl bir gruba düşeceklerini bilemediklerini, ama ne olursa olsun başarmak için ellerinden geleni yapacaklarını ifade eden Daum, şunları söyledi 
     ''Buradaki başarımız yeni transferlere de bağlı. Ayrıca yeni futbolcuların takıma uyumu ve bunun ne kadar süreceğini çok önemli. Geçtiğimiz sezon içinde bu zorlukların hepsini yaşadık. Önümüzdeki sezon süper lig, Türkiye kupası ve şampiyonlar ligi olmak üzere üç cephede uğraş vereceğiz. Ancak şu anda Eylül ayından itibaren başlayacak şampiyonlar ligi grup karşılaşmalarına hazır olmamız gerekiyor. Bunun için de en azından 8 ile 10 yeni oyuncuyu almayı düşünüyoruz. Bu yeni kuracağımız takımın daha önceki takımla kesinlikle bir ilgisi olmayacaktır. Bu yeni bir başlangıç, yeni bir şans ve benim için yeni bir meydan okuma gibi bir şey. Benim Fenerbahçe'ye gelmemdeki neden sadece Türkiye Süper Ligi şampiyonluğu değildi. Tabi ki buradaki şampiyonluk şampiyonlar liginde oynamak açısından önemli. Benim hedefim, başkan Aziz Yıldırım ile de konuştuğumuz gibi Fenerbahçe'yi Avrupa takımı yapmak. 2007 yılında şampiyonlar liginde Fenerbahçe'nin ciddi bir şekilde ön plana çıkmasını istiyorum. Ancak ilk etapta önümüzdeki şampiyonlar ligini düşünmemiz gerekiyor''. 
     
     ''BU KADROYLA ŞAMPİYONLAR LİGİ'NDE HİÇ ŞANSIMIZ YOK'' 
     Avrupa'dan kendisine teklif geldiğini de belirten Alman hoca, önümüzdeki sezon için kesin olarak Fenerbahçe'de kalacağını söyledi. Kimseyle bu konuda görüşme yapmadığını da ifade eden Daum, bu konuda Aziz Yıldırım'a ve kulübe sonsuz güveni olduğunu kaydetti. Alman Teknik Direktör, Süper Lig Şampiyonu oldukları bu takımla Şampiyonlar Ligi'nde kesinlikle hiçbir şanslarının olmadığını vurguladı. 
     Brezilyalı futbolcu Alex'in iyi bir orta saha oyuncusu olduğunu da belirten Daum, kendisini almak için geçtiğimiz kış ara sezonda uğraştıklarını, ancak eşinin hamile oluşu nedeniyle transfer işinin gerçekleşmediğini söyledi. 
     Alex'in iki hafta önce baba olduğunu belirten Daum, artık sorunu olmadığını ve kendisi ile Brezilya-Macaristan dostluk karşılaşması sırasında Macaristan'da uzun uzun görüştüğünü söyledi. 
     Hakan Kutlualp ile Mahmut Uslu'nun da Alex ile ayrıca daha sonra görüştüğünü ifade eden Daum, ''Anlaşma olmadığı sürece şu anda her şey havada. O yüzden bir şey söyleyemiyorum'' dedi. 
     Bayer Leverkusen'in yıldız futbolcusu Yıldıray Baştürk ile de konuştuğunu ve Fenerbahçe'ye gelmesini istediğini belirten Daum, şunları söyledi 
     ''Bizim için önemli bir oyuncu. Ancak ben hiçbir zaman kadromu bir oyuncu üzerine kurmam. Biz kendisine teklifimizi yaptık. Şimdi onun karar vermesi gerekiyor. Ancak, biz de sonuna kadar beklemeyiz. Eğer bizimle birlikte bu yolda gitmek istiyorsa kararını verir bize gelir veya kendi yoluna devam eder''. 
     
     ''GAZETECİLERİN UYDURMALARI'' 
     Rüştü ile Mustafa Doğan'ın Beşiktaş'a gidecekleri yolundaki söylentilere de inanmadığını belirten Daum, ''Bunlar iyi uykusunu alamayan, bağırsaklarında sorunu olan gazetecilerin uydurmasıdır. Kim nereye nasıl gittiğine dair basında bir çok yazılar çıkıyor. Hiçbir anlaşma olmadan basında birçok futbolcunun çeşitli takımlara transfer olduğunu görüyorsunuz. Bunlar uydurma haberler, 1001 gece masallarına bile meydan okur'' diye konuştu. 
     Daum'un büyük bir sevgi seliyle karşılaştığı geceye, Fenerbahçe Yönetim Kurulu asbaşkanlarından Mithat Yenigün ile Dernekler Sorumlusu Ercan Karasu'nun yanı sıra Hamburg, Koblenz, Amsterdam Fenerbahçeliler Derneği başkanları da katıldı. 
     Daum, Köln Fenerbahçeliler Derneği Başkanı Yakup Işıklar'a Fenerbahçe flaması ile birlikte Fenerbahçe arması işlenmiş bir gümüş tabak hediye etti. 
     Türkçe olarak davetlileri selamlayan Christoph Daum, kendisine verilen desteğe teşekkür ederek, ''Bugün burada sizinle birlikte olmaktan çok mutluyum'' dedi. 
     Daum, ayrıca şunları kaydetti 
     ''İlk adımımız olan Fenerbahçe'yi şampiyon yapma hedefimizi gerçekleştirerek, üçüncü yıldızımızı aldık. Şimdi ikinci hedefimiz olan uluslararası alanda Fenerbahçe'yi şanına yaraşır şekilde temsil etmek. Bunu da başaracağımıza inanıyorum.'' Gecede sahne alan Fenerbahçeli Fedon da söylediği parçalarla davetlilere unutulmaz bir gece yaşattı. 
     
</TEXT>
</DOC>
