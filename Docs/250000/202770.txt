<DOC>
<DOCNO> 202770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo11.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Listemi seçimden 1 hafta önce açıklarım 
</HEADLINE>
<TEXT>

     Beşiktaş Kulübü Başkanı Serdar Bilgili, Şampiyonlar Ligi'nde elde edemedikleri başarıyı, UEFA Kupası'nda gerçekleştirmek için ellerinden geleni yapacaklarını söyledi. 
     Kalyon Otel'deki ''11 Altın Adam'' yarışması jüri toplantısına katılan ve basın mensuplarının sorularını yanıtlayan Bilgili, bu sezon Şampiyonlar Ligi'nde başarılı olmayı istediklerini, ancak bunun gerçekleşmediğini belirterek, ''Şimdi UEFA Kupası'nda mücadele edeceğiz. Bu kupada başarılı olmak için elimizden geleni yapacağız'' dedi. 
     Bilgili, bir soru üzerine, 2000 yılında göreve geldiklerinde bir kitapçık hazırladıklarını hatırlatarak, ''Herkes bizden bu programı 2 yılda gerçekleştirmemizi bekledi. Ancak bu 5 yıllık bir programdı. Şimdi bakıyorum, planlarımızın yüzde 80-90'ını Allah'a şükür gerçekleştirdik. Geriye kalanlar için de çalışmalarımızı sürüyor'' diye konuştu. 
     
     ''İDARİ VE MALİ BAŞARI ÖNEMLİ'' 
     Yeni bir plan için çalışmalarının sürdüğünü anlatan Bilgili, sportif başarının önemli olduğunu, ancak özellikle Beşiktaş, Fenerbahçe ve Galatasaray gibi büyük kulüplerin öncelikle idari ve mali açıdan güçlü olmaları gerektiğini ifade etti. 
     Kulüplerin kurumsallaşması ve mali açıdan Avrupa'daki rakipleriyle yarışır hale gelmesi gerektiğini vurgulayan Bilgili, ''Ayrıca gayrimenkul ve tesislerden en üst düzeyde faydalanmanın yollarını bulmalıyız. Bu konuların oturtulması durumunda, belki 1 sene şampiyon olur, diğer sene olmayabilirsiniz, ama yüzlerce yıl dimdik ayakta kalırsınız'' dedi. 
     
     ATATÜRK VE BEŞİKTAŞ 
     Bir basın mensubunun, Atatürk'ün Beşiktaşlı olduğunu ileri sürüp, bu konuda Bilgili'nin görüşünü sorması üzerine Beşiktaş Kulübü Başkanı, ''Atatürk'ün Beşiktaşlı olmasından gurur duyuyorum. Ancak Beşiktaşlı mı, Fenerbahçeli mi tartışmalarını doğru bulmuyorum. Atatürk, Türk milletine, Türk gençliğine mal olmuş birisi. Böyle bir tartışmaya girmeyi doğru bulmuyorum, O hepimizin önderi'' şeklinde konuştu. 
     
     ''YENİ LİSTEMİ SEÇİMDEN ÖNCE AÇIKLARIM'' 
     Bilgili, Yıldırım Demirören ve Kıvanç Oktay'ın istifalarının hatırlatılıp, gelecek ay yapılacak seçimde bu isimleri yönetim listesine alıp almayacağı sorusuna şu yanıtı verdi 
     ''Arkadaşlarımız sadece futbol şubesindeki görevlerinden istifa ettiler. Yeni yönetim için ise daha erken. Listemi seçimlere 1 veya 2 hafta kala açıklarım.'' 
     
     TSYD KUPASI 
     Türkiye Spor Yazarları Derneği TSYD Genel Başkanı Onur Belge'nin ''Yeni sezonda diğer kulüplerin de kabul etmesi halinde TSYD Kupası'nı oynar mısınız'' sorusu üzerine Bilgili, şöyle konuştu 
     ''TSYD Kupası'na karşı değiliz. Ancak antrenörlerin, 3 ezeli rakibin lig öncesi çetin geçecek maçlarda sakatlık endişesi oluyor. Yoğun maç programı nedeniyle zorlanabiliyoruz. Bu etkinliğin bir şölen havasında geçmesi konusunda formüller bulunabilir. Çetin maçlar yerine, daha rahat, daha çok gösteriye ve şölene dönük bir aktivitede her zaman bulunuruz.'' 
     
     ''ANTRENÖR ALDIĞIMIZDA İLK ERZİK'E SORUYORUZ'' 
     Serdar Bilgili, toplantıda yer alan UEFA Asbaşkanı Şenes Erzik'i överken, ''Erzik, her zaman Türk takımlarının hizmetinde olmuştur. UEFA'da her türlü sorunumuzla yakından ilgilenmiştir'' dedi. 
     Bilgili, ayrıca yurtdışından teknik adam ve futbolcu aldıklarında, ilk danıştıkları kişinin de yine Şenes Erzik olduğunu kaydetti. 
     
</TEXT>
</DOC>
