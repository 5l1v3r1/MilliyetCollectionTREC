<DOC>
<DOCNO> 246588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo29.html </URL>
<DATE> 2004/06/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fatih ve Gökdeniz'in sözleşmeleri uzatılıyor... 
</HEADLINE>
<TEXT>

     Trabzonspor, gelecek yıl sözleşmeleri sona erecek olan yıldız oyuncuları Fatih Tekke ve Gökdeniz Karadeniz'in sözleşmelerini 2 yıl daha uzatıyor. 
     Bordo-mavili takımın kaptanı Fatih Tekke, bugün Mehmet Ali Yılmaz Tesisleri'ndeki kulüp binasına gelerek bordo-mavili takımın transfer komitesi üyeleri Süleyman Atal, Nevzat Şakar ve Ömer Sarı ile yaklaşık 30 dakikalık görüşme yaptıktan sonra prensipte anlaşma sağladı. 
     Futbol Şube Sorumlusu Süleyman Atal, görüşmenin ardından yaptığı açıklamada, Fatih Tekke ile maddi konuları çözümlediklerini ve prensipte anlaşma sağladıklarını belirtti. 
     Atal, yıldız oyuncuları Gökdeniz ile görüşmeleri sürdürdüklerini ifade ederek, ''Gökdeniz'le prensipte anlaştık gibi. Yarın saat 11.00-12.00 arası büyük olasılıkla Fatih ve Gökdeniz'le sözleşme imzalayacağız'' dedi. 
     Fatih Tekke ise kendisinin ve bordo-mavili yönetimin gerekli fedakarlıkları gösterdiğini ve yarın sözleşmesini 2 yıl daha uzatacağını söyledi. 
     Fatih, Trabzonspor ile her konuda anlaşmaya vardığını kaydederek, ''Sözleşmem 2 yıl daha uzayacak ve 3 yıl daha Trabzonspor'dayım. İnşallah daha sonra da burada olacağım'' diye konuştu. 
     Trabzonspor ile sözlere dayalı değil profesyonelce sözleşme imzaladığını dile getiren Fatih, ''Yönetim de bu konuda bana yardımcı oldu. Futbolcu sözleşmeden sonra parayı ne zaman alacağını düşünmemeli. Bu konuda her şey belli olmalı ve kafası rahat olarak kendisini sadece futbola vermeli. Maalesef Türkiye'de yerli oyuncular daha çok bunun aksine sözleşme yapıyor. Bu konuda öncü olmak istedim'' dedi. 
     Fatih, kendisinin Trabzonspor'dan kovulduğu zaman Trabzonsporlu olduğunu belirterek, ''Ben her zaman Trabzonsporlu kalacağım. Sözleşmemi uzattım. Bunun için çok mutluyum'' diye konuştu. 
     Trabzonspor'un önünde gelecek sezon da büyük hedeflerin olduğunu vurgulayan Fatih, şöyle devam etti 
     ''İnşallah iyi transferlerle bunları gerçekleştireceğiz. Ligi ikinci tamamladıktan sonra insanların umutları yeşerdi, daha fazla şeyler bekliyorlar. Önümüzde çok zorlu bir sezon var. Çok çalışmamız lazım. Şampiyonlar Ligi'ne katılabilirsek çok iyi olacak. Kent özgüvenini yakalayarak daha büyük şeyler arayacak.'' 
     
</TEXT>
</DOC>
