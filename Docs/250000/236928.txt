<DOC>
<DOCNO> 236928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy23.html </URL>
<DATE> 2004/05/03/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Serdar Denktaş "Karınca ezmez yaklaşımından vazgeçmeliyiz" 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, ''Dış politikada karınca ezmez yaklaşımından vazgeçmezsek, hakkımız olanın peşinde koşma ısrarımızı sürdürmezsek, hiçbir yere varamayız'' dedi. 
     Denktaş, Doğu Akdeniz Üniversitesi'nin ''Gümüş Yılı'' etkinlikleri kapsamında Arı Hareketi işbirliğinde The Marmara Oteli'nde düzenlediği ''1 Mayıs Sonrası Kıbrıs'ın Yol Haritası'' konulu yuvarlak masa toplantısında, katılımcıların sorularını yanıtladı. 
     Soruları bir siyasi partinin genel başkanı olarak cevaplandırdığını kaydeden Denktaş, 4 asırdır adada Türklüğün korunması için mücadele edildiğini söyledi. 
     Denktaş, şöyle dedi 
     ''Bugün geldiğimiz noktada Kıbrıs'ı gündeme getirmeyelim, Türkiye'nin tarih alması önünde engel olmasın dendiğinde yüreğimin dibinden bunca yıl yapılanlar haram olsun demek geçmiyor yine de. Helal olsun demek geçiyor. Ama şimdi bana derseniz, Türkiye tarih alacak diye bu mücadeleyle kabul edilmiş ve planın içerisinde de var olan taraflardan biri hayır dediği takdirde Annan Planı hükümsüz ve geçersizdir maddesini es geçerek, Planı yeniden tartışalım. İşte yüzde 65. Zaten sizi fazla memnun etmişiz demek ki. Sizden biraz alalım. Yüzde 25 evet diyen Rumlar'ın oylarını yüzde 51'e çıkarmak için onlara verelim ve bu plan yürürlüğe girsin noktasındaysak, verilen mücadele o zaman olmadı. Haram olsun demek durumunda kalırız.'' Kıbrıs Rumları'nın Annan Planı'na hayır demediğini, Kıbrıslı Türkler'le ortaklığa ''asla'' cevabını verdiğini kaydeden Denktaş, AB'nin Kıbrıs konusundaki yanlışlığını düzeltmesi gerektiğini söyledi. 
     Bunun için AB'nin Kıbrıslı Rumlar'ın, KKTC'nin egemenliğine, örfüne, dinine, diline saygı duyan, karşılıklı eşitliği ortaya çıkaran bir yöntemi Kıbrıs'ta uygulaması gerektiğini vurgulayan Denktaş, ''Bunun da tek bir yolu var KKTC'yi tanıyarak, Kıbrıs Cumhuriyeti ile eş hale getirerek, egemenliklerinin AB'de buluşmasını ve paylaşımını sağlamak'' diye konuştu. 
     Bunu talep etmekten utanacak hiçbir şeyleri olmadığını, artık Türkiye'nin önüne Kıbrıs sorununu engel olarak hiç kimsenin çıkaramayacağını kaydeden Denktaş, ''Ama Türkiye tarih alsın diye, biz şimdi susup bekleyeceksek, momentumu kullanmayacaksak, hakikaten yapacak bir şey yok demektir. Daha fazla uğraşmaya gerek yoktur. Yarın gideriz Papadopulos'un elini sıkarak, geldik arkadaşım, nedir istediğin. Sınır mınır, asker masker kalsın, gel şimdi hep beraber Türkiye'nin tarih almasını sağlayalım Bunu mu söyleyeyim '' şeklinde konuştu. 
     İnsani ambargonun kaldırılması yönünde Türkiye'nin güçlü destek vermesini istediklerini ifade eden Denktaş, ''40 yıldır tanırım dediği bir devletin bu iradesinden sonra, şu 200 bin kişilik küçücük halkın hakkını koruyamayacak kadar güçlü değilse Türkiye, gerçekten çok yazık olur. Ağır konuşuyorum belki, ama anlayışla karşılamanızı bekliyorum. 40 yıldır izole edilerek yaşayan bizleriz. Dış politikada karınca ezmez yaklaşımından vazgeçmezsek, hakkımız olanın peşinde koşma ısrarımızı sürdürmezsek, hiçbir yere varamayız. Ne biz KKTC'de, ne de Türkiye Cumhuriyeti Avrupa Birliği'nde'' dedi. 
     
     DİĞER KONUŞMACILAR 
     Toplantıda konuşan KKTC Cumhurbaşkanlığı Müsteşarı Ergün Olgun da, önümüzdeki dönemde ortaya çıkacak yol haritasının her iki tarafı da eşit derecede motive edecek model üzerinde düşünülmesi gerektiğini söyledi. 
     Türk tarafının önümüzdeki dönemde BM, AB ve Avrupa Konseyi ile ilişkilerini gözden geçirmesi gerektiğini ifade eden Olgun, bunun yanı sıra toplumsal birlik ve dayanışmaya ihtiyaç bulunduğuna işaret etti. 
     Türkiye ve KKTC'nin çok süratli şekilde ortak yol haritası ve söylem ortaya koyması gerektiğini anlatan Olgun, ''Çözüm olmadan hiçbir şey olmaz diye bir yaklaşımın da terk edilmesine ihtiyaç vardır. Biz kendimize alternatifler üretmek zorundayız. Çaresizlik duygusunun terk edilmesi ve özgüvenle hareket edilmesine ihtiyaç var'' dedi. 
     KKTC Başbakanlık Müsteşarı Ahmet Fikretler de, Türk tarafının çözüm vizyonunu kaybetmemesi gerektiğini söyledi. İzolasyonlar kalkmadan gelecek yardımların çok da anlamlı olmayacağını belirten Fikretler, her alanda bunların kalkması için BM, AB ve gerekse ABD nezdinde yoğun diplomatik girişimlerin sürdürülmesi gerektiğini ifade etti. 
     Toplantı sonunda, başta Serdar Denktaş olmak üzere katılımcılara teşekkür plaketi verildi. Serdar Denktaş, toplantının ardından Doğu Akdeniz Üniversitesi'nin tanıtımının yapıldığı bölümü açtı ve İletişim Fakültesi tarafından çıkarılan dergiyi inceledi. 
     
</TEXT>
</DOC>
