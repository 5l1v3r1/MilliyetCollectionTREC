<DOC>
<DOCNO> 225220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo04.html </URL>
<DATE> 2004/03/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Gençlerbirliği Avrupa Kupalarında 14 maçta 6 galibiyet aldı... 
</HEADLINE>
<TEXT>

     Futbolda UEFA Kupası 4. tur rövanş maçında yarın İspanya'nın Valencia takımıyla deplasmanda karşılaşacak olan Gençlerbirliği, Avrupa kupalarında bugüne dek yaptığı 14 maçta, 6 galibiyet, 3 beraberlik ve 5 yenilgi aldı. 
     Kırmızı-siyahlı ekip, 4. kez katıldığı Avrupa kupalarında rakip filelere 14 maçta 21 gol atarken, kendi kalesinde ise 15 gol gördü. 
     İlk kez 1987-88 sezonunda Avrupa Kupa Galipleri Kupası ile Avrupa macerasına başlayan Gençlerbirliği, bu kupada ilk turda eski SSCB'nin Dinamo Minsk takımına deplasmanda 2-0 ve Ankara'da 2-1'lik sonuçlarla yenilerek elendi. 
     UEFA Intertoto Kupası'nda mücadele ettiği 1995-96 sezonunda ise ilk maçında İsrail'in Hapoel Tel Aviv takımını Ankara'da 4-0 yenerek kupalardaki ilk galibiyetini alan Gençlerbirliği, daha sonra deplasmandaki maçlarda Fransa'nın Racing Club Strasbourg ve Avusturya'nın Tirol Innsbruck takımlarına aynı sonuçla 3-1 yenilerek kupaya veda etti. 
     Gençlerbirliği, ilk kez 2001-2002 sezonunda katıldığı UEFA Kupası'nda da İsveç'in Halmstad BK takımıyla ilk tur ilk maçında Ankara'da 1-1 berabere kalırken, deplasmanda 1-0 yenilerek yine elenmekten kurtulamadı. 
     Başkent temsilcisi, bu sezon UEFA Kupası'nda ilk turda mücadele ettiği İngiliz rakibi Blackburn Rovers'ı Ankara'da 3-1 yenerek, 2. maç için iyi bir avantaj elde etti. Kırmızı-siyahlı ekip, İngiltere'deki rövanş karşılaşmasında da sahadan 1-1'lik beraberlikle ayrılarak, 2. tura çıkma başarısını gösterdi. 
     Gençlerbirliği, 2. tur ilk maçında Ankara'da 1-1 berabere kaldığı Portekiz'in Sporting Club Lizbon takımını, Lizbon'da 3-0 yenerek 3. tura çıkmayı başarırken, 3. turda eşleştiği İtalya'nın AC Parma takımını da her 2 maçta da yenerek kupanın dışında bıraktı. Kırmızı-siyahlı ekip, AC Parma'ya İtalya'da 1-0, Ankara'da ise 3-0'lık skorlarla üstünlük sağladı. 
     Kırmızı-siyahlı ekip, 11 Mart Perşembe günü Ankara'da yaptığı 4. tur ilk maçında konuk ettiği İspanyol ekibi Valencia CF karşısında sahadan 1-0'lık galibiyetle ayrılarak, İspanya'daki rövanş maçına avantajlı bir skorla çıkıyor. 
     Gençlerbirliği, Beşiktaş'ı 3. turda eleyen İspanyol ekibi karşısında rövanşı da kazanarak hem bu kupada ilk kez çeyrek finale adını yazdırmayı, hem de Avrupa'da Türkiye'ye kazandıracağı puanla daha çok Türk takımının Avrupa kupalarında mücadele etmesini sağlamayı hedefliyor. 
     
</TEXT>
</DOC>
