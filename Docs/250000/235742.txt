<DOC>
<DOCNO> 235742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/eko08.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Grubu Fon'a borç 899 milyon dolar 
</HEADLINE>
<TEXT>



Medya Grubu Sabah Grubu ile Tasarruf Mevduatı Sigorta Fonu TMSF arasında yapılan protokolde, borç tutarının toplam 899.8 milyon dolar olduğu bildirildi. 
Medya Grubu şirketleri Sabah Yayıncılık, Sabah Pazarlama ve Medya Holding'den borsaya gönderilen açıklamada, 18 Kasım 2003'te yapılan protokol kapsamında borç tutarının 10 milyon 268 bin 128 doları gayri nakdi, 889 milyon 608 bin 517 doları nakit karşılığı olmak üzere toplam 899 milyon 876 bin 645 dolar ve faiz oranının libor artı 0.5 olduğu belirtildi. 
Açıklamada, 31 Aralık 2003'e kadar Medya Grubu'nun TMSF'ye yaptığı ödeme tutarının 45 milyon 994 bin 943 dolar olduğu bildirildi. Yapılan açıklamada, "TMSF tarafından grubumuz aleyhine açılmış alacak takiplerine ilişkin itirazlarımızdan vazgeçilmiştir" denildi. 
Bu arada grup bünyesindeki Aktüel dergisinin dün Yeni Aktüel ismiyle yayımlanması dikkat çekti. Merkez Grubu adına çıkartılan derginin sayı numarası da 01 olarak verildi. 


</TEXT>
</DOC>
