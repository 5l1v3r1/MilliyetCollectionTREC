<DOC>
<DOCNO> 248353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun21.html </URL>
<DATE> 2004/06/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çin'de maden kazalarında son 2 günde 20 kişi öldü... 
</HEADLINE>
<TEXT>

     Çin'de son 2 günde meydana gelen 3 maden kazasında en az 20 kişi öldü. 
     Yetkililer, 7 işçinin kayıp olduğunu, 11 işçinin de mahsur kaldığını açıkladılar. 
     Ülkenin güneybatısındaki Şaanşi Shaaanxi eyaletindeki bir kömür madeninde meydana gelen patlamada 15 kişi öldü, 7 kişi kayboldu. 
     Yeni Çin Haber Ajansı'nın bildirdiğine göre, Huangling Madencilik Şirketi'ne bağlı ocakta 85 kişinin bulunduğu sırada meydana gelen patlama sonrası, 5'i yaralı olmak üzere 65 işçi kurtarıldı. Ölenler arasında kurtarma ekibinden 2 kişi bulunuyor. 
     Yıllık kapasitesi 6 milyon ton olan, devlete ait ocak, 2001 yılında işletilmeye başlandı. 
     
     YERİN 345 METRE ALTINDA MAHSUR KALDILAR 
     Hubey eyaletinde de bir bakır madenini su basması sonucu 11 işçi, yerin 345 metre altında mahsur kaldı. Kurtarma çalışmalarının devam ettiği bildirildi. 
     Öte yandan, Çin'in kuzeydoğusunda kullanılmayan bir kömür ocağının çökmesi sonucu, üstündeki manyezi atölyesi toprak altında kaldı. Yetkililer, şu ana kadar 5 ceset bulunduğunu açıkladılar. Kaza anında atölyede 8 işçi bulunduğu sanılıyor. 
     Bu ocağın, 2. Dünya Savaşı sırasında Japonlar tarafından açıldığı ve 20 yıldır kullanılmadığı bildirildi. 
     
</TEXT>
</DOC>
