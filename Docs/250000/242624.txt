<DOC>
<DOCNO> 242624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun34.html </URL>
<DATE> 2004/05/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İsrail İstihbarat Teşkilatı 'Mossad' internette 
</HEADLINE>
<TEXT>

     İsrail İstihbarat Teşkilatı 'Mossad' kendi internet sitesini kurdu. Örgütün kuruluş amacının ve tarihsel gelişiminin anlatıldığı sitede Mossad'da çalışmak isteyen herkes online başvuru yapabiliyor. 
     Dünyanın en acımasız, en dar kadrolu ancak en etkin haber alma örgütü olarak bilinen İsrail istihbarat örgütü Mossad kurulduğundan bu yana ilk kez bir internet sitesi oluşturdu. 
     www.mossad.gov.il adresinden ulaşılabilen site, hükümet tanıtım bürosu tarafından hayata geçirildi. 
     Sitede örgütün tarihçesi ve Mossad Şefi Meir Dagan'ın örgütün hedeflerine ilişkin mesajına yer veriliyor. Dagan mesajında, "Mossad'ın temelini oluşturan çalışanlarıdır. onlar Mossad'ın kalbidir. Mossad için çalışanların İsrail'e yeteneklerini bağlılıklarını ve cesaretlerini vermesi beklenir. Bizim için çalışabilecek en uygun ve en iyi adaylara her zaman açığız. Bu web sitesi bu anlamda sizin köprünüz olacaktır" diyor. 
     
     Online iş başvuruları yapılabiliyor 
     Site ilgilenenlere mühendislik, teknisyenlik ve elektro-optik alanında düzinelerce iş imkanı sunuyor. 
     Mossad 2002 yılında geçici bir site kurarak istihbarat değerlendirme elemanları aradığını duyurmuştu. Ancak ihtiyaç duyulan eleman sayısı karşılanınca site kapatılmıştı. 
     
</TEXT>
</DOC>
