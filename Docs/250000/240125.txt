<DOC>
<DOCNO> 240125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas02.html </URL>
<DATE> 2004/05/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Athena Diğerlerinden üslup, stil, duruş ve müzik olarak çok farklıyız 
</HEADLINE>
<TEXT>

     49. Eurovision Şarkı Yarışması'nda Türkiye'yi temsil edecek Athena Grubu'nun solisti Gökhan Özoğuz, ''Biz, diğer yarışmacılardan üslup, stil, duruş ve müzik olarak çok farklıyız. Hedefimiz, en iyi şekilde performans göstermek'' dedi. 
     Türkiye Denizcilik İşletmeleri A.Ş.'nin TDİ , ''Ankara'' yolcu gemisiyle, Eurovision Şarkı Yarışması'na katılan adaylar için düzenlediği boğaz turu sona erdi. 
     Başbakan Recep Tayyip Erdoğan'ın da bir telgraf gönderdiği gecede kısa bir konuşma yapan TDİ Genel Müdürü Burhan Külünk, ''Bu akşam aynı gök kubbenin altında biraraya geldik. Herkese iyi eğlenceler diliyorum'' dedi. 
     Gecede, basın mensuplarına Sertab Erener'le poz veren Athena Grubu üyeleri, soruları da yanıtladı. 
     Grubun solisti Gökhan Özoğuz, yarışmada ne kadar şansları olduğu konusunu düşünmediklerini belirterek, ''Bizim için önemli olan kendimiz gibi orada olmak. Hem de Avrupa'da kendi müziğimizi yaparak ülkemizi sırtlayabilmek güzel şey'' diye konuştu. 
     Yarışmaya katılan diğer adaylardan çok farklı olduklarını da vurgulayan Özoğuz, ''Biz, pop müzik değil, rock kökenli müzik yapıyoruz. Bunun için diğer yarışmacılardan üslup, stil, duruş, müzik olarak çok farklıyız'' dedi. 
     Özoğuz, bir soru üzerine, yarışmaya katılmaktaki amaçları arasında Avrupa'ya açılmanın da bulunduğunu belirterek, yarışmaya katılacakları şarkının single albümünün Almanya, Hollanda ve Yunanistan'da piyasaya çıkacağını söyledi. 
     Sertab Erener'in, ''geçen yıl Türkiye'nin birinciliği alması nedeniyle, bu yıl tekrar kazanma şansının az olduğu'' yorumunun hatırlatılması üzerine de Özoğuz, Erener'in görüşüne saygı duyduklarını, ancak buna katılmadıklarını dile getirdi. 
     Sema gösterisinin Eurovision Şarkı Yarışması'nda kullanılmasının eleştirilmesine ilişkin yorumunun sorulması üzerine de Özoğuz, ''Sema olayı, tasavvuf çok farklı şeyler. Bence popülizmin içinde olmamalı. Ama Sertab'ın bunu o şekilde düşünerek yaptığını zannetmiyorum'' dedi. 
     Özoğuz, yarışmada tek hedeflerinin, en iyi şekilde performans göstermek olduğunu da vurguladı. 
     Gecede, Kız Kulesi, Kuzguncuk, Boğaziçi Köprüsü, Beylerbeyi, Rumeli Hisarı ve Anadolu Hisarı boyunca boğaz turu yapıldı. 
     
</TEXT>
</DOC>
