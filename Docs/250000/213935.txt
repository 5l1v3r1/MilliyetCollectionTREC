<DOC>
<DOCNO> 213935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur18.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Baskıyı kabul etmiyoruz, iki taraf anlaşarak olur 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, BM Genel Sekreteri Kofi Annan'ın daveti üzerine New York'a gitti. 
     Denktaş, Atatürk Havalimanı Devlet Konukevi'nde, hareketinden önce basın mensuplarının soruları üzerine bir açıklama yapmayacağını belirtti. 
     Denktaş, ''Halkımız için en iyisini yapmaya çalışacağız, bizim görevimiz budur'' dedi. 
     Rauf Denktaş, bir gazetecinin ''BM Genel Sekreteri Kofi Annan yarın Kıbrıs konulu bir brifing verecek. Bu bir baskı unsuru olarak değerlendirilebilir mi '' şeklindeki sorusu üzerine ''Benim de endişem vardır. Çıkacak kararı göreceğiz. Baskıyı kabul etmiyoruz. Baskıyla olmaz. İki taraf anlaşarak olur'' diye konuştu. 
     Denktaş, daha sonra Türk Hava Yolları'nın tarifeli uçağıyla New York'a hareket etti. 
     Denktaş'la birlikte, KKTC Başbakanı Mehmet Ali Talat, Başbakan Yardımcısı ve Dışişleri Bakanı Serdar Denktaş, Cumhurbaşkanlığı Müsteşarı Ergun Olgun, KKTC Cumhurbaşkanı Anayasa Danışmanı Prof. Dr. Mümtaz Soysal da ABD'ye gitti. 
     Denktaş ve beraberindeki heyet, Atatürk Havalimanı'nda 66. Zırhlı Tugay Komutanı Tuğgeneral İhsan Balabanlı tarafından askeri törenle uğurlandı. 
     
</TEXT>
</DOC>
