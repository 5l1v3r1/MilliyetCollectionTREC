<DOC>
<DOCNO> 240924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko06.html </URL>
<DATE> 2004/05/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Coca Cola, Türkiye'de 40. yılını kutluyor... 
</HEADLINE>
<TEXT>

     ''Dünyaca meşhur Coca-Cola şimdiden memleketimizde'' sloganıyla ülkeye gelişi 1964 yılında duyurulan dünyanın bir numaralı markalarından Coca-Cola, Türkiye'deki 40. yılını kutluyor. 
     Coca-Cola Türkiye'nin 40. yılına ilişkin İstanbul'da kutlama etkinliği düzenlendi. Coca-Cola Orta Avrupa, Avrasya ve Ortadoğu Grup Başkanı Cem Kozlu, Coca-Cola İçecek A.Ş Yönetim Kurulu Başkanı Tuncay Özilhan, Coca-Cola Avrasya ve Ortadoğu Bölüm Başkanı Ahmet Bozer, Coca-Cola İçecek A.Ş Genel Müdürü Ron Jones ve Coca-Cola Türkiye Bölgesi Genel Müdürü Ahmet Burak'ın katıldığı etkinlikte, Coca Cola markasını Türkiye'ye getiren Has ailesinden Kadir Has da hazır bulundu. 
     Toplantıda konuşan Cem Kozlu, geçen 5 yılın kendileri için bir sınav dönemi olduğunu, Coca-Cola'nın, yaşanan siyasi istikrarsızlık ve ekonomik belirsizlik dönemlerine rağmen Türkiye'ye önem verdiğini söyledi. 
     Bu dönemde 4 yeni kategoriye girdiklerini, 5 yeni marka ile marka sayılarını 12'ye yükselttiklerini belirten Kozlu, yeni markaların üretimi için 120 milyon dolarlık altyapı ve fabrika yatırımı yaptıklarını kaydetti. 
     Coca-Cola olarak Türkiye'nin geleceğine güvenle ve iyimserlikle baktıklarını ifade eden Kozlu, şu görüşleri dile getirdi 
     ''Beklentimiz, Türkiye'nin dünya Coca-Cola içindeki yerinin kısa süre içinde daha da ön sıralara çıkması yönünde. 10 yıl içinde Türkiye'deki ciro ve boyutumuzu ikiye katlamayı hedefliyoruz. 10 yıllık bir süreci seçmem tesadüf değil. 10 yıl Türkiye için önemli bir süre. 10 yıl içinde Avrupa Birliği'ne gireceğimize inanıyorum. Türkiye'ye ekonomik ve toplumsal yararları olacağını inandığım bu süreci Coca-Cola şirketi olarak aktif bir şekilde destekliyoruz ve desteklemeye devame edeceğiz.'' 
     
     İLK 10 ÜLKE İÇİNE GİRİLECEK 
     Kozlu, 10 yıllık süreçle ilgili beklentilerinin gerçekleşmesi durumunda satış hacmi açısından Türkiye'nin grup içinde dünyanın ilk 10 ülkesi arasına gireceğini, üretimin kişi başına 75 şişeden 136 şişeye çıkacağını belirterek, ''Üretimimizi yeni kategorilerle de çeşitlendireceğiz. Tüm bu gelişmelerin sonunda üretim kapasitemizi artırmak için 100 milyon doları aşan yatırımla bir yeni fabrikaya daha ihtiyacımız olacak. Doğrudan ve dolaylı istihdamımızı en az yüzde 10 artıracağız'' diye konuştu. 
     Coca-Cola İçecek A.Ş Yönetim Kurulu Başkanı Tuncay Özilhan da, şirketin 550 distribütör, 250 bin satış noktası ve yıllık 2 milyar litrelik kapasitesi ile Coca-Cola'nın Türkiye'deki tek üreticisi ve dağıtıcısı olduğunu söyledi. 
     Son 10 yılda yatırımların 500 milyon dolara ulaştığını, son 5 yılda ödedikleri vergi toplamının 4 milyon dolar olarak gerçekleştiğini anlatan Özilhan, şirketin satış hacminin Coca-Cola sistemi içinde 18. sırada yer aldığını kaydetti. 
     Türkiye pazarının gelişmeye açık potansiyeli, canlı ve dinamik yapısıyla dikkat çektiğini belirten Özilhan, ekonomik açıdan bakıldığında öz sermayesinin yüzde 60'ı yerel olan Coca-Cola İçecek'in, Türkiye ekonomisi için önemli bir değer olduğunu vurguladı. 
     
     ''TÜKETİCİ HİSSEDARIMIZ OLACAK'' 
     Coca-Cola İçecek A.Ş'nin Haziran ayının ikinci yarısında halka arz edileceğini anımsatan Özilhan, şöyle konuştu 
     ''Lokalleşmenin bir diğer yolu da halka açılmak. Coca-Cola İçecek'in Haziran ayının ikinci yarısında yapmayı planladığımız halka arzıyla, ürünlerimizi yıllarca severek içen ve ürettiğimiz markalara güvenen çok sayıda tüketici hissedarımız olacak. Yüzde 30 civarında halka açılacağız. Elde edilecek parayla yeni bölgelerde birtakım gelişmeleri ortağımızla beraber yapabileceğiz diye düşünüyoruz. 
     Hisselerimizin satışı yurt içinde İş Yatırım liderliğinde, yurtdışında ise Citigroup tarafından kurulacak konsorsiyum aracılığıyla gerçekleştirilecek'' Türkiye'nin Coca-Cola sistemi için çok önemli bir yeri bulunduğunu, ortaklığın getirdiği birlikteliğin kendilerine global yapıda bir oyuncu yaptığını vurgulayan Tuncay Özilhan, ''Beraber Orta Asya'dayız, önümüzdeki dönemde Ortadoğu'da olabiliriz. Ülke adedini artırabiliriz'' dedi. 
     
     COCA COLA'NIN TARİHÇESİ 
     Coca Cola ilk kez 1886 yılında Atlantalı eczacı Doktor John S. Pemberton tarafından yaratıldı. Bugün 70 milyar dolar ile dünyanın en değerli markası olan Coca Cola, 15 farklı kategoride 409 markaya sahip bulunuyor. 
     Yüzde 100'ü halka açık olan şirketin ortaklarını, yüzde 38 kurumsal yatırımcılar, yüzde 36 bireysel yatırımcılar, yüzde 18 çalışanlar ve yüzde 8 kar amacı gütmeyen kuruluşlar oluşturuyor. Yaklaşık 200 ülkede faaliyet gösteren şirketin merkezi ofisi Atlanta'da bulunuyor. 
     1964 yılında Has ailesinin girişimiyle Türkiye'ye gelen Coca-Cola'nın ilk yatırımları İstanbul ve Marmara bölgesinde gerçekleşti. İstanbul Meşrubat Sanayi Anonim Şirketi, 3.5 milyon liralık sermaye ile kuruldu. 
     16 Eylül'de Coca-Cola'nın 1916. fabrikası İstanbul'da üretime başladı. 
     1996'da Anadolu Endüstri Holding Coca-Cola İçecek'in ortağı oldu. 
     1997'de Çorlu'da 35 milyon dolarlık yatırımla Ortadoğu'nun en büyük dolum tesisi hizmete girdi. 
     2002 yılında Ankara fabrikası, Coca-Cola'nın dünyadaki tüm fabrikaları arasından sıyrılarak 10. sırada Kalite Sistem Ödülü'nü aldı. 
     
</TEXT>
</DOC>
