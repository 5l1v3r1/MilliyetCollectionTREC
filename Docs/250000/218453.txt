<DOC>
<DOCNO> 218453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo15.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Sociedad'a şok    OLİMPİK Lyon karşısında sakatlanan Real Sociedad kalecisi Westerveld, uzun süre sahalardan uzak kalacak. Hollandalı file bekçisinin sol el küçük parmağındaki kırık nedeniyle ameliyat olacağı, iyileşmesinin 2-3 ayı bulacağı ifade edildi. 
   
   8. olduk    UEFA Kupası'nda takımlarımızın aldığı başarılı sonuçlar Türkiye'yi 8. sıraya yükseltti. 5.833'lük ortalama puan tutturan ülkemiz İspanya, Fransa, İngiltere, İtalya, Portekiz, Çek Cumhuriyeti ve İskoçya'nın ardında yer aldı. Bu sezonki puanlar gelecek sezonu değil, bir sonraki yılı olumlu yönde etkileyecek. 
   
   Destek hattı    İSTANBULSPOR, Turkcell ile 1.5 yıllık sponsorluk sözleşmesi yaptı, bu destekle nefes aldı. Tanıtım toplantısına Saffet, Boliç ve Menajer Sinan Dinler katılırken, Başkan Adnan Sezgin, biraz olsun rahatladıklarını belirtti. 
   
   Okan'da kırık    OKAN Buruk'un sağ elinde kırık tespit edildi. Kırığın, Inter'in deplasmanda Sochaux ile 2-2 berabere kaldığı UEFA Kupası maçı sırasında rakibin milli futbolcumuzun eline basmasıyla oluştuğu, ancak antrenmanlarını aksatacak bir durumu olmadığı belirtildi. 
   
   Akdeniz ateşi    ERSEN Martin'in kırmızı, Serdal'ın da sarı kart cezalısı olması nedeniyle sıkıntı çeken Denizlispor, Ali Akdeniz'in tedbirli olarak ceza kuruluna sevk edilmesiyle şok oldu. Yeşil - Siyahlılar üç futbolcusunu da Ankaragücü karşısında oynatamayacak. 
   
   Judoya iki aday    ESKİ başkan İbrahim Öztek'in görevden alınmasıyla boşalan Judo Federasyonu Başkanlığı'na iki aday çıktı. Gençlik ve Spor Genel Müdür Yardımcısı Yaşar Kaptan Başaran ile Temel Çakıroğlu'nun adaylık dosyalarını spor teşkilatına verdiği belirlendi. Seçim 1 Mart'ta yapılacak. 
   
   
</TEXT>
</DOC>
