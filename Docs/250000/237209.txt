<DOC>
<DOCNO> 237209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy04.html </URL>
<DATE> 2004/05/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çiçek Yasalaştırmada gösterdiğimiz sürati uygulamada gösteremiyoruz 
</HEADLINE>
<TEXT>

     Adalet Bakanı Cemil Çiçek, ''Yasalaştırmada gösterdiğimiz sürati uygulamada göstermekte zaman zaman zorlanıyoruz. Bu da işin tabiatından kaynaklanıyor. Zor olan zaten uygulamadır'' dedi. 
     Çiçek, Ayaş Açık Cezaevi'ndeki ağaçlandırma çalışmalarına katıldı ve ayakkabı atölyesinin açılışını yaptı. 
     Cemil Çiçek, gazetecilerin, ''TBMM'de görüşülmekte olan Anayasa değişikliği paketinde bazı maddelerin yerine ne konulacağı tartışmaları devam ediyor. Bu konularda bir açıklama yapabilir misiniz '' sorusunu yanıtlarken, Anayasa değişikliği gerçekleşir gerçekleşmez arkasından 8. uyum paketini TBMM'ye göndereceklerini söyledi. 
     Anayasa değişikliğinin ardından bazı yasalarda değişiklik yapılması gerekeceğini ifade eden Çiçek, DGM'lerin kaldırılmasıyla birlikte buradaki dosyalara bakacak mahkemelerin de oluşturulması gerektiğini kaydetti. Çiçek, şöyle devam etti 
     ''Biz bu konuda hazırlığı daha önceden yapmıştık. Bundan sonra bu neviden davalara ağır ceza mahkemeleri bakacak. Ancak, her ağır ceza mahkemesi değil, bununla ilgili görevlendireceğimiz mahkemeler bakacaktır. Ayrıca, bu neviden suçları soruşturacak savcılarımızın yetkisi de adli suçları soruşturan savcılara nazaran daha yetkili ve etkili olacaktır. Bu noktada herhangi bir problem yok. Bir an önce Anayasa değişikliğinin yürürlüğe girmesi lazım.'' Türkiye Cumhuriyeti Başsavcılığı kurulmasının gündemlerinde olduğunu belirten Çiçek, bu değişikliklerin AB müktesebatına uyumu sağlamak amacıyla yapıldığını ifade etti. 
     Çiçek, infaz sisteminin değiştirilip değiştirilmeyeceği sorusunu yanıtlarken, ''Kişiye mahsus özel bir infaz sistemi getirmek, Anayasa'ya da aykırı olur. Şu an TBMM'de cezaların infazıyla ilgili bir yasa tasarısı bulunmaktadır'' dedi. 
     
     ''BİRAZ DAHA GAYRET...'' 

     Avrupa Komisyonu Türkiye Temsilcisi Hans Jorg Kretschmer'in ''Türkiye'nin yasaların uygulanmasında başarısız olduğu'' yönündeki ifadelerinin anımsatılması üzerine Çiçek, şunları söyledi 
     ''Eksi puan vermekle eksikliklerimizin varlığını kabul etmek ayrı bir olay. Yasalaştırmada gösterdiğimiz sürati uygulamada göstermekte zaman zaman zorlanıyoruz. Bu da işin tabiatından kaynaklanıyor. Zor olan zaten uygulamadır. 
     Ama şunu da göz ardı etmemek lazım 1 Mayıs tarihi itibariyle AB'ye girmiş 10 ülkede, hatta AB'nin kurucu ülkelerinde bile zaman zaman uygulamadan kaynaklanan eksikliklerin olduğunu biliyoruz. Zaten aralık sonu itibariyle takvim verildiğinde ertesi gün Türkiye girmeyecek, bir müzakere süreci başlayacak. Bir kısım eksikliklerin de o dönemde tamamlanması mümkündür. Biz elimizden geldiği kadar ve her geçen gün Türkiye'deki hem yasalaştırma hem de uygulama anlamında daha iyiye gitmek mecburiyetindeyiz. Onların da kabul ettiği bir husus var, Türkiye 2 sene evvelki Türkiye değil, 3 sene evvelki hiç değil, 10 sene evvelki hiç değil. Türkiye bu noktada epey mesafe almıştır. Biraz daha gayret etmemiz lazım elbirliğiyle...'' 
     
     IRAK'TA ESİRLERE İŞKENCE 

     Çiçek, bir gazetecinin, ''Iraklı esirlere ABD askerlerinin yaptığı işkenceye ilişkin fotoğraflar yayınlandı. Bunları nasıl değerlendiriyorsunuz '' sorusunu da şöyle yanıtladı 
     ''Birçok Avrupa ülkesinde ya da demokratik ülkede bile, bir üçüncü dünya ülkesinde rastlamadığımız manzaralara rastlanır. Zaman zaman Amerika da insan hakları raporları yayınlar. Türkiye'ye de o raporlar içerisinde önemli yer verir ve Türkiye'de ihlallerin olduğu buralarda not olarak düşülmüştür. Bunu yazanların da bu neviden görüntülere sahip olduğunu unutmamak lazım. Bu bir vahşettir. Bunu hiçbir şekilde hiçbir vicdanın kabul etmesi mümkün değildir.'' 
     
</TEXT>
</DOC>
