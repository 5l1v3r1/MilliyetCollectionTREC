<DOC>
<DOCNO> 217490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo26.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma'da moraller yerinde... 
</HEADLINE>
<TEXT>

     UEFA Kupası 3. tur ilk maçında Gençlerbirliği'ni ağırlayacak olan AC Parma'da moraller yerinde. 
     Parmalat skandalı nedeniyle sezon sonunda satılması beklenen AC Parma'da, ekonomik krize rağmen küme düşmemeyi daha şimdiden garantilemiş olmanın sevinci yaşanıyor. 
     Sampdoria'yı 2-1 yenmesinin ardından Serie A'da 39 puanla 5. sıraya yerleşen AC Parma, perşembe günkü Gençlerbirliği maçına kendi sahasında oynama avantajıyla çıkacak. 
     AC Parma Teknik Direktörü Claudio Prandelli, ''Lig karşılaşmalarında heyecan ve moral açısından hiçbir sorunumuz yok. Tek sorun hafta içinde bir de UEFA maçı oynayacak olmamız. Çok iddialı olduğumuzu söyleyemem, ama hedefimiz olabildiğince ilerleyebilmek'' dedi. 
     
     GENÇLERBİRLİĞİ İÇİN NE DEDİLER 
     Teknik Direktör Prandelli, rakip takım Gençlerbirliği hakkında ise şunları söyledi 
     ''Gençlerbirliği, hızlı ve süratli oynamayı başaran bir takım. Hücumu, daha ziyade sürat ve karşı atak sayesinde gerçekleştiriyorlar. Özellikle ileride, ilginç oyuncuları var. Sürekli hareket halinde oluyorlar ve son derece süratli oynuyorlar.'' 
     
</TEXT>
</DOC>
