<DOC>
<DOCNO> 224692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yasam/yas05.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşunun kozu İpekçi ödüllü... 
</HEADLINE>
<TEXT>

   Yunanistan, Eurovision'a, 'Abdi İpekçi Barış ve Dostluk Ödülü'nü alan Sakis Ruvas ile katılıyor 
      YORGO KIRBAKİ Atina 
   
   İstanbul'da yapılacak Eurovision şarkı yarışmasında Yunanistan'ı, Milliyet'in 'Abdi İpekçi Barış ve Dostluk Ödülü' ile ödüllendirdiği ses sanatçısı Sakis Ruvas temsil edecek. 
   Burak Kut'la birlikte 1997'de, Kıbrıs'ta Türkler ile Rumları uzun yıllar sonra Birleşmiş Milletler himayesindeki bir pop konserinde buluşturduğu için 'Abdi İpekçi Barış ve Dostluk Ödülü'nü alan Ruvas, Eurovision'da 'Shake it' adlı İngilizce sözlü şarkıyı seslendirecek. 
   Kıbrıs konseri yüzünden Yunanistan'da uzun süre 'kara liste'ye alınan, Türk - Yunan yakınlaşmasıyla dört yıl önce yıldızı yeniden parlayan Ruvas'ın Eurovision'da seslendireceği 'Shake it' adlı parçanın bestecisi Nikos Terzis, "İstanbul'a birinci olmaya gideceğiz" dedi. 
   Yunanistan'da, bu yılki Eurovision temsilcisini belirlemek için, Türkstar benzeri 'Eurostar' adlı bir yarışma düzenlendi. Ancak yarışmayı kazanan Apostolos Psihremis'in fazla kilolu olması nedeniyle Eurovision'a Ruvas'ın katılması uygun görüldü. Psihremis, İstanbul'da Ruvas'a vokal yapacak. 
   
   
</TEXT>
</DOC>
