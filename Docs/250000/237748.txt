<DOC>
<DOCNO> 237748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun31.html </URL>
<DATE> 2004/05/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AIDS bulaştırma davasından idam kararı çıktı 
</HEADLINE>
<TEXT>

     Libya'da 430 çocuğa AİDS virüsü bulaştırmaktan yargılanan 6 Bulgar sağlık görevlisine idam cezası verildi. 
     Bingazi mahkemesi, yaklaşık 5 yıldır devam eden davayı bugün karara bağladı. Bulgaristan Devlet Haber Ajansı BTA'nın haberine göre mahkeme heyeti, 6 Bulgar sağlık görevlisinin çalıştıkları hastanede ''içinde AİDS virüsü bulunan kanları bilerek hastalara verdiğine'' kanaat getirdi. 
     Mahkeme heyeti, ''katliam'' suçundan 6 Bulgar sağlık görevlisinin kurşuna dizilerek idam edilmesine karar verdi. 
     Bulgar sağlık görevlilerinin avukatları, karara bir üst mahkemede itiraz edeceklerini açıkladı. 
     Mahkemenin kararı, duruşmanın yapıldığı mahkeme binasının dışında canlı insan zinciri oluşturan AİDS virüsü bulaştırılmış çocukların aileleri ve yakınları tarafından sevinç çığlıklarıyla karşılanırken, Bulgaristan'da tam bir şok etkisi yarattı. Bulgaristan Dışişleri Bakanı Solomon Pasi, uluslararası kamuoyunun Bulgar sağlık görevlilerinin arkasında olduğunu belirterek, ''Umutsuzluğa kapılmak istemiyoruz. Biz onlara olan desteğimizi sonuna kadar sürdüreceğiz ve mutlu sona ulaşacağımıza inanıyorum'' dedi. Pasi, bir üst mahkemeden idam kararını iptal etmesini beklediklerini de bildirdi. 
     Bulgaristan Parlamento Başkanı Ognyan Gercikov da mahkemenin aldığı kararın son derece endişe verici olduğunu söyledi. Gercikov, her şeye rağmen Bulgar sağlık görevlilerinin hayatının kurtulması için umut bulunduğunu da belirterek, ''Libya lideri Muammer Kaddafi'nin af çıkarmasını bekliyoruz'' diye konuştu. 
     Bulgaristan hükümeti sözcüsü Dimitar Tzanev ise Bingazi mahkemesinin hukuki değil, duygusal karar verdiğini öne sürerek, karara itiraz edeceklerini açıkladı. Tzenov, mahkeme heyetinin, karar verirken Bulgar sağlık görevlilerinin işkence altında alınmış ifadelerini göz önünde tuttuğunu söyledi. 
     
</TEXT>
</DOC>
