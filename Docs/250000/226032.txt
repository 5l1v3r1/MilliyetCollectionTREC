<DOC>
<DOCNO> 226032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/spo04.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'un korkusu 
</HEADLINE>
<TEXT>

   Trabzonspor Kulübü Başkanı, son beş maçtır deplasmanda yenemedikleri Malatyaspor sınavının önemine değindi, "İnşallah kazaya uğramayız" dedi 
      
   Temkinli yaklaşım 
   BORDO - Mavili takım, Malatyaspor deplasmanından kayıpsız dönüp, zirve yarışı için güç tazelemeyi hedefliyor. Başkan Atay Aktuğ, rakiplerinin oldukça güçlü bir ekip olduğunu hatırlattı ve "İnşallah kazaya uğramayız. Oyuncularımıza güveniyoruz. Takımda herhangi bir rehavet havası hissetmedik. Mutlu bir şekilde Trabzon'a dönmek istiyoruz. Malatyaspor'u yenerek, hedefimize doğru ilerleyeceğimize inanıyoruz" dedi 
   
   'Tek hedef 3 puan' 
   FUTBOL Şube Sorumlusu Süleyman Atal da, ligde kalan tüm maçlarını kazanıp, ilk hedef olarak Şampiyonlar Ligi'ni garantilemeyi amaçladıklarını söyledi. Malatya maçına büyük önem verdiklerini vurgulayan Atal, "Camia olarak galibiyete kilitlendik. Bütün düşüncemiz bu maçı kazanmak. Dışarıdan yapılan bazı spekülasyonlar bizi rahatsız ediyor, ancak hocamızla birlikte bunu görüşerek son noktayı koyduk" açıklamasını yaptı. 
   
   Gökdeniz'e iğne    KARADENİZ ekibi, dün özel bir uçakla Malatya'ya gitti. Kart sınırında bulunan kaleci Petkoviç, Tolga, Hüseyin, Maxim, Erdinç, Hasan, Gökdeniz ve Fatih ceza almamaları konusunda uyarıldı. Trabzonspor'da Tayfun dışında eksik bulunmuyor. Belinden rahatsız olan Petkoviç ile kasıklarından şikayet eden Gökdeniz'in iğne ile oynatılacağı bildirildi. 
   
   Sedat tamam    TRABZONSPOR, İstanbulsporlu Oumar'ın ardından Konyaspor'un orta saha oyuncusu Sedat Yeşilkaya ile de prensipte anlaştı. Sebatspor maçı nedeniyle Trabzon'da bulunan Sedat'la görüşen Asbaşkan Nevzat Şakar'ın gelecek yıl için el sıkıştığı öğrenildi. Trabzon'da iç transferde Maxim dışında sözleşmesi bitecek oyuncu bulunmuyor. 
   
   
</TEXT>
</DOC>
