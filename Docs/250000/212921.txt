<DOC>
<DOCNO> 212921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo13.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Semercioğlu gitti, Ziya Doğan geldi 
</HEADLINE>
<TEXT>

     Trabzonspor Teknik Direktörü Turgay Semercioğlu, görevinden istifa etti. Semercioğlu'dan boşalan göreve Ziya Doğan getirildi. 
     Turgay Semercioğlu, Mehmet Ali Yılmaz Tesisleri'nde düzenlediği basın toplantısında, bordo-mavili takımda başarısız olduğuna inanmadığını, ancak Trabzonlu bir teknik adam oluşunun sıkıntısını yaşadığını söyledi. 
     İlk yarıda altyapı sorumlusuyken mevcut yönetim kurulu tarafından göreve getirildiğini hatırlatan Semercioğlu, şöyle devam etti 
     ''Gaziantepspor maçına 1 gün kala ani bir operasyonla o zamanın yönetimi tarafından göreve geldim. Koşulsuz ve ani bir şekilde Trabzonspor'un menfaatlerini düşündüğüm için görevi kabul ettim. İlk yarıda oynanan maçlarda Gaziantepspor ve Galatasaray'ı mağlup ettik, Gençlerbirliği'ne ise yenildik. Devre arasında görevimizin bittiğini yönetim kuruluna söyledik. Ancak devam etmemizi istediler. İkinci yarıda Konyaspor ve Fenerbahçe'ye kaybettik. Türkiye Kupası'nda da 13 maçtır sahasında yenilmeyen Diyarbakırspor'u yenerek bir üst tura çıktık. Son Fenerbahçe karşısında da iyi oyunumuzun karşılığını alamadık.'' Fenerbahçe ve Konyaspor karşısında alınan kötü sonuların camiada ve kendisinde bir belirsizlik oluşturduğunu da ifade eden Semercioğlu, ''Ben başarısız olduğuma inanmıyorum, şanssız olduğuma inanıyorum. Trabzonlu olarak kulübe profesyonel olarak hiç bakamadım. Takım olarak iyi futbol ortaya koyduk. Bizde insanız ve hata yapabiliriz. Ancak belirsizliği ortadan kaldırmak ve Trabzonspor'un yara almaması için görevimden ayrılmayı uygun buluyorum ve ayrılıyorum. Trabzonspor'un önüne açmak için böyle bir karar verdim'' diye konuştu. 
     Yönetim kuruluyla da istifa öncesi bir görüşme yaptıklarını kaydeden Semercioğlu, ''Benim görevde bulunduğum süre içinde Trabzonspor tartışılır duruma geldi. Bu benle olduğu için istifa ettim. İnşallah yeni hocasıyla Trabzonspor, bunu atlatır'' dedi. 
     Semercioğlu, altyapı görevine dönüp dönmemesinin yönetimin tasarrufunda bir konu olduğunu ve yardımcı antrenörlerin ise görevi bırakmadığını da kaydetti. 
     
     YENİ TEKNİK ADAM ZİYA DOĞAN 

     Turgay Semercioğlu'nun istifasının ardından, Ziya Doğan ile anlaşma sağlandı. 
     Kulüp asbaşkanı Nevzat Şakar, en son Konyaspor'dan ayrılan Ziya Doğan ile bir görüşme yaptıklarını belirterek, ''Doğan ile opsiyonlu olmak üzere 1.5 yıllığına anlaştık. Şimdi çok küçük prüzler var. Onları halledip, transfere resmiyet kazandıracağız'' diye konuştu. 
     Şakar, Ziya Doğan'ın büyük olasılıkla bu akşam Trabzon'a geleceğini de sözlerine ekledi. 

     
</TEXT>
</DOC>
