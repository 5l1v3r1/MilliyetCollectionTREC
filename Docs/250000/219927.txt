<DOC>
<DOCNO> 219927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo01.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın inancı arttı 
</HEADLINE>
<TEXT>

   Beşiktaş Başkanı Serdar Bilgili, UEFA'ya veda etmelerine karşın sezon sonunda şampiyonluk ipini göğüsleyeceklerini iddia etti, "Valencia önündeki futbolu oynarsak, bizi kimse tutamaz" dedi 
      BİLAL MEŞE 

   
   'Adım gibi biliyorum' 
   SİYAH - Beyazlı kulübün başkanı Serdar Bilgili, ligde liderliği Fenerbahçe'ye kaptırmaları, UEFA Kupası'na da havlu atmalarına rağmen güçlerinden hiçbir şey kaybetmediklerini savundu. Şampiyonluğa ulaşacaklarını ileri süren Bilgili, "Bu takım yine şampiyon olacak, buna adım gibi inanıyorum. Bu şekilde iddialı konuşmamın temelinde takıma olan güvenimiz yatıyor. Valencia önündeki futbolu lige yansıtırsak bizi kimse tutamaz. Bu futbol beni daha çok umutlandırdı" diye konuştu. 
   
   'En ufak kuşkum yok' 
   VALENCİA yenilgisinin takımı olumsuz etkilemesine izin vermeyeceklerini kaydeden Beşiktaş Başkanı, sözlerini şöyle sürdürdü "Sadece biraz moralimiz bozuk, hepsi o kadar. Camia olarak toparlanacağız, kaybolan moralimizi kısa sürede yerine getireceğiz. Hocamıza ve oyuncularımıza her konuda destek veriyoruz, vermeye devam edeceğiz. Kalan 11 maçı da kazanıp, mutlu sona ulaşacağız. Bundan en ufak kuşkum yok. Bu tür şanssızlıklar futbolun içinde her zaman olur." 
   
   Gençler'e tam destek 
   FENERBAHÇE'YE de göndermede bulunan Serdar Bilgili, "Fenerbahçe, bizden iyi top oynamaları yüzünden değil, kendi yaptığımız hataların sonucu olarak bu duruma geldi. Biz Fenerbahçe'den daha iyiyiz. Tek rakibimiz yine Beşiktaş'tır" ifadelerini kullandı. Bilgili, Valencia ile eşleşmeleri nedeniyle Gençlerbirliği Başkanı İlhan Cavcav'ı arayıp, kendisine başarılar diledi. Ayrıca Lucescu'nun da, Ersun Yanal'a her konuda teknik destek vereceği bildirildi. 
   
   Pancu'ya markaj    VALENCİA ile oynanan ilk maçta attığı iki golle Avrupa kulüplerinin dikkatini çeken Pancu, İspanyol menajerler tarafından yakın takibe alındı. Menajerlerin Rumen futbolcu ile görüşerek, transferi için aracı olmayı teklif ettiği bildirildi. Pancu'nun ise, "Beşiktaş ile sözleşmem devam ediyor. Bu tür talepler varsa kulübümle görüşülmesi gerekir" cevabını verdiği öğrenildi. 
   
   Luce'den yaylım ateş    Rumen teknik adam, turu İspanya'da kaybettiklerini belirtti, hakemleri de Fenerbahçe'ye tölerans göstermekle itham etti 
   RAHMAN SAĞIROĞLU 

   'Başaramadık' 
   BEŞİKTAŞ'IN teknik patronu, UEFA'da turu Mestella Stadı'ndaki maçta kaybettiklerini söyledi. Lucescu, "Orada berabere kalsak her şey farklı olurdu. Burada saldırmak zorunda kalacaklardı. İspanya'nın en iyi savunma yapan, en iyi kontratağa çıkan takımına karşı son saniyeye kadar konsantre olmamız şarttı. Bunu başaramadık ve elendik" diye konuştu. 
   
   Penaltı isyanı 
   GENÇLERBİRLİĞİ'Nİ kutlayan tecrübeli hoca, "Onlara bütün ülke sahip çıkmalı. Onların emrindeyim. Umarım yapamadığımızı yaparlar" diye konuştu. Lig ile ilgili eleştirilerini sıralayan Lucescu, "Ankaragücü maçında penaltımız ve golümüz verilmedi. İstanbul maçında Tümer'in penaltısı es geçildi. Fenerbahçe'ye kurallar aynı şekilde işletilmedi" yorumunu yaptı. 
   
   Yardım iması 
   GALATASARAY derbisinde Tuncay'ın faulünün görülmediğini belirten Lucescu, şöyle devam etti "Böylece Fener'in gol atması sağlandı. O faulü Zago yapsa kırmızı görürdü. Trabzon'da Ziya Doğan var. Eski Beşiktaşlılar, bize karşı çok iyi motive oluyor. Ama ben umutluyum. Valencia maçı sonrası takımı tebrik ettim, çünkü şampiyonluk günlerindeki gibiydiler." 
   
   Ceza yolda    İNÖNÜ Stadı'ndaki Valencia rövanşının son dakikasında rakibine arkadan tekme atarak kırmızı kart gören Zago'ya para cezası verilecek. Lucescu, maçtan sonra "Onun gibi kariyerinin sonuna gelmiş bir futbolcuya hiç yakışmadı" diyerek, Zago'yu eleştirmişti. 
   
   Elenmek ateşliyor    Aslan'ı sırtladı 
   RUMEN teknik adam, Türkiye serüveninde Avrupa kupalarından elenmelerinin ardından gösterdiği performansla göz dolduruyor. Galatasaray'ın başında olduğu dönemde 2001 - 2002 sezonunda Barcelona'ya yenilerek, lige dönen Lucescu, kalan 8 maçta yenilgi yüzü görmedi, 7 galibiyet, 1 beraberlikle takımını şampiyonluğu taşıdı. 
   
   Kartal'ı güldürdü 
   TECRÜBELİ hoca, geçen sezon da Beşiktaş'ın Lazio'ya 2 - 1 yenilmesi ile Avrupa defterini kapattı. Siyah - Beyazlılar, UEFA'dan elenmenin ardından başarılı bir grafik yakaladı. 11 maçta 9 galibiyet, 1 beraberlik, 1 mağlubiyet elde eden Beşiktaş, sezonu şampiyonlukla noktalayarak, 100. yılında Kartal'ı zirveye taşıdı. 
   
   
</TEXT>
</DOC>
