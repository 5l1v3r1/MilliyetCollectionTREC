<DOC>
<DOCNO> 229065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur27.html </URL>
<DATE> 2004/04/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Turizm bu yıl patlayacak gibi .. 
</HEADLINE>
<TEXT>

     Turizm, sezona olumlu sinyallerle giriyor. 
     Kültür ve Turizm Bakanlığı'ndan yapılan açıklamaya göre, 2004 yılı Mart ayında Türkiye'yi ziyaret eden yabancı sayısı, geçen yılın aynı ayına göre 56.7'lik artışla 783 bin 329 kişi oldu. Bunların 14 bin 96'sını günübirlikçi turistler oluşturdu. 
     OECD ülkelerinden gelen ziyaretçi sayısında yüzde 58.47'lik, Doğu Avrupa'dan gelen ziyaretçi sayısında ise yüzde 48.36'lık artış kaydedildi. 
     Mart ayında Türkiye'ye en çok ziyaretçi gönderen ülke sıralamasında Almanya birinci sırada yer aldı. Almanya'yı Bulgaristan, İran, Rusya Federasyonu, Hollanda, Yunanistan, Azerbaycan, İngiltere, Fransa, Romanya, ABD, Suriye, İsrail, Ukrayna ve İsviçre izledi. 
     Öte yandan, bu yılın ilk 3 aylık döneminde ocak-mart Türkiye'yi ziyaret eden yabancıların sayısı da geçen yılın aynı dönemine göre yüzde 43.12 arttı. 
     Almanya, 3 aylık dönemde de en çok turist gönderen ülke oldu. Almanya'yı Bulgaristan, Rusya Federasyonu, İran, Hollanda, Yunanistan, Azerbaycan, Fransa, İngiltere, Ukrayna, Suriye, Romanya, ABD, Gürcistan ve İsrail izledi. 
     Açıklamada, ''Mart ayında elde edilen bu veriler, Türk turizminin gün geçtikçe giderek büyüdüğünü, dünya pazarındaki payını artırdığını ve ülkemizin her geçen gün dünyada daha çok rağbet gördüğünü göstermekle birlikte yılın her döneminde turist çekebilecek potansiyele sahip olduğunu ortaya koymaktadır'' denildi. 
     
</TEXT>
</DOC>
