<DOC>
<DOCNO> 225815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko22.html </URL>
<DATE> 2004/03/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Metro Group, Türkiye'de büyümeye devam ediyor... 
</HEADLINE>
<TEXT>

     Metro Group'un 2003 yılı Türkiye cirosu yüzde 20.4'lük artışla 674 milyon Euro olarak gerçekleşti. 
     Metro Group Yönetim Kurulu Başkanı ve Yürütme Kurulu Başkanı CEO Hans-Joachim Körber, bugüne kadar 550 milyon Euro yatırım yaptıkları Türkiye'de, önümüzdeki seneler için yeni yatırımlarının 300 milyon Euro'ya varacağını tahmin ettiklerini bildirdi. 
     Körber, Almanya'nın Düsseldorf kentinde, grubun 2003 yılı bilanço rakamlarını açıkladığı basın toplantısında, geçen yıl tüketimin artacağı beklentisi olanların büyük bir hayal kırıklığı yaşadığını, buna rağmen Metro'nun iyi bir yıl geçirdiğini söyledi. 
     Grup olarak 2003'de dünyada uyguladıkları uzun vadeli stratejilerinin meyvelerini topladıklarını vurgulayan Körber, geçen yıl önceki yıla oranla yüzde 13.8'lik artışla 571.4 milyon Euro net kar elde ettiklerini kaydetti. 
     Hans-Joachim Körber, grubun uluslararası en yaygın ve en çok ciroya sahip şirketi Metro Cash Carry'nin cirosunun 25.1 milyar Euro'ya çıktığını, şirketin bu yıl özellikle Doğu Avrupa ve Asya'ya konsantre olacağını, açmayı düşündükleri süpermarketlerin üçte ikisinin bu bölgelerde yer alacağını belirtti. 
     Grup şirketlerinden Real'in 2003'de 8.2 milyar Euro, Extra'nın 2.7 milyar Euro, Media Markt Saturn'un 10.6 milyar Euro, Praktiker'in 2.8 milyar Euro ve Galeria Kaufhof'un 3.8 milyar Euro ciro elde ettiğini bildiren Körber, toplam cironun .6 milyar Euro'ya ulaştığını duyurdu. 
     Geçen yıl 121 yeni mağaza açtıklarına ve grubun dünyadaki satış ağının 28 ülkede 2 bin 370'e ulaştığına işaret eden Körber, bu yılın sonunda Moskova'da ilk Real mağazası açacaklarını, uzun vadede Rusya'da genişlemeyi düşündüklerini ifade etti. 
     
     METRO YATIRIMLARI DAHA ÇOK ALMANYA DIŞINDA OLACAK 
     Toplantıda gazetecilerin sorularını da yanıtlayan Körber, bu yıl ciroda döviz kurundan arındırılmış olarak en az yüzde 6 büyüme hedeflediklerini ve yatırım tutarının 1.8 milyar Euro'ya ulaşacağını bildirdi. 
     Grup cirosunun yarısının Almanya dışından elde edildiğine dikkat çeken Körber, ''AB'ye katılacak yeni ülkeler Avrupa'daki rekabet gücünü artıracaktır. Biz AB'nin genişlemesine ve ilk genişlemenin ardından yeni ülkelerin alınmasına tabii ki olumlu bakıyoruz'' diye konuştu. 
     Körber, yeni yatırımlarına ilişkin bir soru üzerine, Metro Cash Carry'nin ağırlıklı olarak, 2.6 milyar nüsusu içeren ve önümüzdeki yıllarda GSMH'sının yüzde 7 ile 10 arasında büyümesinin beklendiği Çin, Hindistan ve Rusya'da yayılacağını belirtti. Körber, ''Dolayısıyla yatırımlarımız daha çok Almanya dışında olacak. Çünkü bizim için karlılık ön planda'' dedi. 
     Şu anda dünyanın 4. büyük perakende devi olan Metro Group'un yıl sonunda 3.'lüğe yükseleceğini belirten Körber, ABD pazarına ilişkin bir soruyu, ''ABD çok karışık ve zor bir pazar. Şu anda ABD'ye girecek durumda değiliz. Çünkü karlı organik büyümeyi hedefliyoruz'' diye yanıtladı. 
     
     ''TÜRKİYE'NİN CİRODAKİ PAYI YÜZDE 1.3'' 
     Toplantının ardından Türk gazetecilerin sorularını yanıtlayan Körber, Türkiye'de gerçekleştirilen reformlara işaret ederek, ''Göstergeler, gelişmeler olumlu. Böyle giderse Türkiye'deki yatırımlarımıza devam ederiz'' dedi. 
     Hans-Joachim Körber, Türkiye'nin AB üyeliği için gösterdiği gayrete sıcak baktıklarını dile getirerek, şöyle devam etti 
     ''Reformlar sayesinde ciddi siyasi ve ekonomik ilerlemeler kaydedildi. Türkiye'nin doğru yolda olduğunu söyleyebiliriz. Ancak Kopenhag kriterlerini yerine getirebilmesi için bunları devam ettirmelidir. Bunlar gerçekleşirse Türkiye'nin AB üyeliğine dair hiç şüphemiz yoktur. Sayın Erdoğan'a, AB üyeliği konusunda gösterdiği çalışmalarda Metro Group'un destek vereceğine dair söz verdim.'' Körber, Türkiye'deki yatırımlarına ilişkin bir soru üzerine, bu yıl Metro Cash Carry ve Real'in yanı sıra olumlu göstergelerin sürmesi halinde bir de Praktiker mağazası açacaklarını bildirdi. 
     Metro Group olarak 1990'dan beri Türkiye'de 550 milyon Euro'luk yatırım yaptıklarına işaret eden Körber, ''Önümüzdeki seneler için Türkiye'deki yeni yatırımlarımızın 300 milyon Euro'ya varacağını tahmin ediyoruz'' dedi. 
     Körber, geçen yıl Türkiye'den memnun kaldıklarını vurgulayarak, 2002'de 559 milyon Euro olan Türkiye cirosunun yüzde 20.4'lük artışla 2003'de 674 milyon Euro'ya yükseldiğini, dövizden arındırıldığında bu oranın yüzde 22.1'i bulduğunu bildirdi. Körber, Türkiye'nin Metro Group'un toplam cirosu içindeki payının yüzde 1.3 olduğunu kaydetti. 
     
     UNAKITAN İLE ARSA GÖRÜŞMESİ 8 NİSAN'DA 
     Kendisinin de katıldığı Yatırım Danışma Konseyi toplantısına ilişkin bir soru üzerine Körber, ''Toplantıda, hipermarketlere ilişkin yasa tasarısının bizim Türkiye'deki gelişimimiz için büyük bir engel teşkil ettiğini belirtme fırsatı buldum. Böyle bir yasa, piyasanın doyuma ulaşmasıyla anlam kazanacaktır. Ancak şu anda Türkiye'de sadece 150 süpermarket bulunurken, Fransa'da bu sayı 4 bine ulaşmaktadır'' şeklinde konuştu. 
     Hans-Joachim Körber, Maliye Bakanı Kemal Unakıtan ile daha önce görüştükleri arsa sorunuyla ilgili Türkiye'deki üst düzey yöneticilerin de 8 Nisan'da görüşeceklerini belirterek, ''Sorunu Maliye Bakanı'na ilettiğimizde çok çabuk cevap aldık. Hükümetin yaklaşımı çok pozitif. 25 yıldan beri ilk defa Türkiye'nin değiştiğini görebiliyorum'' dedi. 
     Körber, başka bir soru üzerine ise, Türkiye'nin kendileri için en zorlu pazarlardan biri olduğunu ifade ederek, ''Çünkü 1990'dan beri çok yüksek enflasyon vardır. Enflasyon tek haneli rakamla tarihi bir düşüş yaşamıştır. Bu yüzden gelişmelere çok olumlu bakıyoruz. İlk defa bir hükümet gerçekten reformlara başladı ve birşeyleri gerçekten değiştirmeye çalışıyor'' diye konuştu. 
     Metro Group'un Almanya'daki mağazalarında Türk ihraç ürünlerinin satılmasıyla ilgili soruyu da Körber, ''Almanya'da 2.6 milyon Türk yaşıyor. Büyük bir potansiyel var ve Almanya'da Türk ürünleri oldukça popüler'' diye yanıtladı. 
     
</TEXT>
</DOC>
