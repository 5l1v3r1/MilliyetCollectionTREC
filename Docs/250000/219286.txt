<DOC>
<DOCNO> 219286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo44.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Beşiktaş'a para cezası... 
</HEADLINE>
<TEXT>

     Basketbol Federasyonu Disiplin kurulu, Fenerbahçe'ye 1 milyar, Beşiktaş'a da 900 milyon lira para cezası verdi. 
     Basketbol Federasyonu'ndan yapılan açıklamaya göre, bugün toplanan kurul, 22 Şubat'ta Haldun Alagaş Spor Salonu'nda, Fenerbahçe ile Beşiktaş takımları arasında oynanan Türkiye Basketbol Ligi maçında, taraftarlarının sahaya yabancı maddeler atması ve küfürlü tezahüratta bulunması nedeniyle, sarı-lacivertli kulübe toplam 1 milyar lira para cezası uyguladı. 
     Disiplin Kurulu, 15 Şubat'ta Süleyman Seba Spor Salonu'nda Beşiktaş ile Galatasaray arasında yapılan lig maçındaki küfürlü tezahürat ve sahaya yabancı madde atılması nedeniyle de Beşiktaş'a toplam 900 milyon lira para cezası verdi. 
     Bu arada, Türkiye Bayanlar Basketbol Ligi'nde 25 Ocak'ta oynanan Ceyhan Belediyespor-Migrosspor maçında, hakeme karşı davranışları nedeniyle diskalifiye edilen ev sahibi ekibin antrenörü Levent Deringöl'e de ihtar cezası verildi. 
     
</TEXT>
</DOC>
