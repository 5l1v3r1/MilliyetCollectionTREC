<DOC>
<DOCNO> 220526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo09.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Sırat Köprüsü"nü geçti... 
</HEADLINE>
<TEXT>

     Birinci Süper Lig'in 24. haftasına averajla lider giren ve bu hafta yaptığı maçı da kazanarak rakibi Beşiktaş'ın Trabzonspor ile deplasmandaki zorlu mücadelesi öncesi liderlik şansını sürdüren Fenerbahçe, son 3 haftada adeta ''Sırat Köprüsü''nden geçti. 
     İkinci yarıda son puan kaybını kendi sahasında Diyarbakırspor ile 2-2 berabere kalarak yapan Fenerbahçe, ardından yaptığı Gaziantepspor, Galatasaray ve Gençlerbirliği karşılaşmalarında kazanarak başarılı bir performans ortaya koydu. 
     Gaziantepspor'u deplasmanda 5-1'lik farklı skorla yenen sarı- lacivertliler, Galatasaray ile yaptığı derbi mücadelesinde rakibini 2-1, Gençlerbirliği'ni başkentte 1-0'lık skorlarla geçmesini bildi. 
     Fenerbahçe, ligde 25. ve 26. haftalarda kendi sahasında maç yapacak. Gelecek hafta Konyaspor'u ağırlayacak sarı-lacivertliler, bir sonraki hafta Bursaspor'u konuk edecek. 
     
</TEXT>
</DOC>
