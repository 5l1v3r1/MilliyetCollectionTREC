<DOC>
<DOCNO> 242142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko13.html </URL>
<DATE> 2004/05/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Cemil Çiçek, yaş çay fiyatını 460 bin lira olarak açıkladı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, yaş çay fiyatını kilo başına 460 bin, destekleme primini ise 65 bin lira olarak açıkladı. 
     Çiçek, ÇAYKUR Genel Müdürlüğü'nde 2004 yılı yaş çay kampanyasının açılış töreninde, geçen yıl çaya iyi bir fiyat verdiklerini ve ödemeleri de aksatmadan gerçekleştirdiklerini belirtti. 
     Bu yıl da uygulamanın aynı şekilde olacağını ve üreticilerin mağdur edilmeyeceğini ifade eden Çiçek, şöyle konuştu 
     ''Çay üreticilerini mağdur etmeyecek, bir politika ortaya koymaya çalışıyoruz. Bu yıl, üretilecek mahsulun geçtiğimiz senelerde olduğu gibi yaklaşık 3'de 2'sini ÇAYKUR, alacaktır. Dolayısıyla fabrikalar gece gündüz çalışacak ve üreticiyi mağdur etmeyecek bir çay alım kampanyası gerçekleştireceğiz. Yaş çay taban fiyatını kilo başına 460 bin, destekleme primini ise 65 bin lira olmak üzere toplam 525 bin lira olarak belirledik.'' Çay üretiminin ne kadar zor olduğunu bildiklerini kaydeden Çiçek, ''ÇAYKUR, başta olmak üzere Türkiye'de birçok kuruluş Hazine destekli ayakta durabilmektedir. Bugün çok şükür ÇAYKUR'un bir borcu yoktur. Kampanyanın herkese hayırlı olmasını diliyoruz'' diye konuştu. 
     Öte yandan geçen yıl, yaş çay fiyatı kilo başına 400 bin, destekleme primini ise 50 bin lira olmak üzere toplam 450 bin lira olarak belirlenmişti. Böylece, toplam fiyatta geçen yıla göre yüzde 16.7 oranında artış sağlanmış oldu. 
     
</TEXT>
</DOC>
