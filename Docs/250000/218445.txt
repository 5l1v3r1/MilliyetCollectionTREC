<DOC>
<DOCNO> 218445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo02.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Restoranı boşalttı 
</HEADLINE>
<TEXT>

   Başkan Aziz Yıldırım futbolcularla yediği yemek sırasında konuşma yaparken, tüm çalışanları dışarı çıkardı, "6-0'ı aklınıza bile getirmeyin. Hakemle sakın uğraşmayın" uyarısında bulundu 
      YUSUF KOBAL 

   
   'Rehavete kapılmayın' 
   FENERBAHÇE Başkanı Aziz Yıldırım önceki gece futbolculara verdiği yemekte bol bol nasihatta bulundu. Yıldırım, konuşma yapacağı sırada, restorandaki garsonları bile dışarı çıkararak, oyuncularla yalnız kaldı, söylediklerinin duyulmamasına çalıştı. Sarı - Lacivertli kulübün başkanı ilk olarak geçen sezon oynanan ve 6-0 sonuçlanan maçın hafızalardan silinmesini istedi, "Önemli olan galibiyet. Farklı kazanacağız diye motivasyonunuzu bozmayın. Yeter ki kazanın. Favoriyiz diye de rehavete kapılmayın" ifadelerini kullandı. 
   
   'Sakın aldanmayın' 
   TAKIMDAKİ herkese güvendiğinin altını çizen Aziz Yıldırım, derbilerde genellikle favori takımların puan kaybettiğini de belirterek, "Galatasaray'ın ligdeki durumu sizi aldatmasın. Kazanmak için ellerinden geleni yapacaklardır. Aklınızdan çıkarmayın, eğer kendinize güvenir ve iyi oynarsanız bu engeli de aşarsınız" diye konuştu. Yıldırım, oyuncularına ayrıca, "Hakemle de uğraşmanızı istemiyorum. Sahada sadece işinize bakın. Göreceksiniz o zaman mutlu sona ulaşacaksınız" uyarısında bulundu. 
   
   'Bu derbinin favorisi yok'    ASBAŞKAN Osman Yalçın, Galatasaray ile oynayacakları karşılaşmada favori gösterilmelerinden yakındı. Yalçın, "Sözü daima sahada oynayan oyuncular söyler. İstatistikler gösteriyor ki, derbi maçlarının favorisi olmuyor. Futbolcularımızın amacı elbette rakibi yenmek ama derbi maçında hiçbir zaman kazanacak olan takım önceden tayin edilemez. Top sahada oynanır onun için elimizden geleni yapacağız" dedi. 
   
   Branda önlemi    DERBİ maçı için Şükrü Saracoğlu Stadı'na gelecek olan 2100 kişilik Galatasaray taraftarlarına özel önlem alınacak. Topluca Ali Sami Yen'in önünden otobüslerle stada getirilecek olan Sarı - Kırmızılı taraftarlar sıkı güvenlik altında tribüne yerleştirilecek. İki takım taraftarları arasına özel brandalar çekilecek. Maraton tribünde bulunan Fenerbahçe taraftarının arasına da polisler yerleştirilecek. 
   
   Karneleri zayıf    FENERBAHÇE Başkanı Aziz Yıldırım bugüne kadar 15 Galatasaray maçından 4 galibiyet, beş yenilgi ve altı beraberlikle ayrıldı. Bu karşılaşmalarda Sarı - Lacivertli takım 22 gol atarken, kalesinde 24 gol gördü. Özhan Canaydın ise başkan olarak Fenerbahçe'ye karşı üç derbide bir galibiyet, bir beraberlik, bir yenilgi aldı. Canaydın'ın ilk derbisinde Galatasaray, ezeli rakibine Kadıköy'de 6-0 yenilmişti. 
   
   İkinci randevu    FATİH Terim ile Christoph Daum ikinci kez birbirlerine rakip olacaklar. İlk yarıdaki buluşma 2-2 sonuçlanmıştı. Terim yönetimindeki Galatasaray, Fenerbahçe ile oynadığı 16 maçın 6'sını kazandı, altı yenilgi aldı, dört maçta eşitlik bozulmadı. Daum ise Beşiktaş ve Fenerbahçe'nin başında bulunduğu 26 derbide sadece altı galibiyet yüzü gördü, 12 yenilgi tattı. 
   
   Samandıra'da prova    Daum rüzgarı 
   GALATASARAY maçının hazırlıklarını sürdüren Fenerbahçe'nin dün yaptığı tek idmanda Daum rüzgarı esti. Samandıra'daki çalışmada Alman teknik adamın sık sık çift kaleyi bölüp oyuncularına hırslı olmaları ve mücadeleyi bırakmamaları konusunda sert uyarılarda bulunduğu öğrenildi. Tecrübeli teknik adamın futbolcuların olumlu hareketlerini de alkışladığı belirtildi. 
   
   Futbolcularını uyardı 
   ÇALIŞMAYA sakat Serhat katılmazken Daum çift kalede Volkan, Fatih, Tomas, Luciano, Mahmut, Selçuk, Aurelio, Ümit, Tuncay, Hooijdonk ve Nobre'yi as takımda oynattı. Rakibi göbekten aşmak üzerine taktik geliştiren tecrübeli hoca oyuncularını ise "Villarreal maçında nasıl geriden gelip beraberliği yakaladıklarını gördünüz, tempoyu kaybetmeyin" diyerek uyardı. 
   
   Aman saha bozulmasın    TEKNİK Direktör Daum, Şükrü Saracoğlu Stadı'nın zeminini her gün kontrol ettiriyor. Alman teknik adam, Galatasaray ile oynayacakları karşılaşmada teknik kapasitesi yüksek oyuncularının problem yaşamaması için çimlere adeta gözü gibi bakıyor. Bu arada stad yetkililerinin de her türlü hazırlıklarını tamamladığı, tribünlerde hiçbir eksiğin kalmadığı belirtildi. 
   
   
</TEXT>
</DOC>
