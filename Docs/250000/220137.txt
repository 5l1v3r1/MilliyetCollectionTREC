<DOC>
<DOCNO> 220137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/ekonomi/eko02.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşte özelleştirme bu' dedirtti 
</HEADLINE>
<TEXT>

   Arçelik'in satın aldığı Arctic, yatırım yaptı, istihdam yarattı ve buzdolabı üretimini iki kat artırdı. Romanya Cumhurbaşkanı Ion Illiescu, 'İşte asıl özelleştirme bu' dedi 
      EKONOMİ SERVİSİ 
   
   Koç'un amiral gemisi Arçelik'in iki yıl önce aldığı Romanya'nın Gaesti kentindeki Arctic tesislerinde adeta üretim patlaması yaptı. Artic'in buzdolabı üretimini iki kat artırarak 750 bin adede yükseltmesi nedeniyle düzenlenen törende konuşan Romanya Cumhurbaşkanı Ion Illiescu şunları söyledi 
   "Koç Grubu Arctic'te çok ciddi işler yapmış, gurur verici adımlar atmış. Bu durum, Koç Grubu'nun sorumluluğunu bildiğini gösteriyor. Arctic, 1997'de özelleşmişti. Ancak, asıl özelleştirmeyi Koç Grubu'nun burayı almasıyla yaşamış olduk. Asıl doğru özelleştirme bu. Arctic'te üretim, yatırım ve istihdam artmış. Çalışanlar mutlu. Romanya'daki en başarılı yabancı yatırımcı olduğunuz için sizi kutluyorum. Desteğimiz arkanızda olacak." 
   Illiescu, Arçelik'in Arctic'teki başarısıyla Bayındırbank'ın Romanya'da vurduğu darbeyi unutturmaya başladığı mesajını da verdi. 
   
   'Yatırıma devam edeceğiz' 
   Koç Holding Yönetim Kurulu Başkanı Mustafa Koç da Romanya'nın 2007'de Avrupa Birliği'ne AB tam üye olacağını hatırlatarak, Arctic'e yaptıkları yatırımın kendileri için çok önemli olduğunu söyledi. Koç, şöyle konuştu 
   "Arctic, Romanya'nın Arçelik'i gibi oldu. Arctic, elbette bizim buradaki tek yatırımımız olmayacak. Arctic, Arçelik için artık Avrupa'ya dönük önemli bir üretim üssü oldu. Türkiye'deki üretimimizle mal yetiştiremez duruma geldik. Dolayısıyla ihracat açısından da Arctic'in bize önemli desteği olacak." 
   Koç, "Romanya'da yeni yatırım arayışlarımız içinde Ramstore de var. Ancak, henüz inceleme aşamasında, netleşmiş bir adım yok" dedi. 
   
   'Özbekistan için pişmanız' 
   Özbekistan'a Otokar'la yaptıkları yatırıma pişman olduklarını söyleyen Mustafa Koç, şunları söyledi 
   "Özbekistan'da her şey Kerimov'un iki dudağı arasında. Yatırım yapma kararı aldığımızda bize bir takım sözler verdiler. Ancak hiçbirini yapmadılar. Oradan çıkmayı düşünüyoruz." 
   Koç, "Arçelik'in de Özbekistan'a yatırımı olacaktı" hatırlatması üzerine, "Allah'tan bir de Arçelik'le oraya gitmemişiz" dedi. 
   
   Romanya'nın lideri oldu    Arctic Genel Müdürü Oğuzhan Öztürk, Arçelik'in alım bedeli dahil olmak üzere 2002 yılından bu yana Arctic'e toplam 30 milyon euro'luk yatırım yaptığını söyledi. Yıllık buzdolabı üretiminin 325 bin adetten önce 440 bine, şimdi de 750 bin adede çıktığını kaydeden Öztürk, 2005'te bu rakamın 1.2 milyon adede ulaşacağını bildirdi. 
   Öztürk, şöyle konuştu "Arctic, Romanya'da yüzde 91 bilinirlik oranı ile Avrupa beyaz eşya devlerini geride bıraktı. Yüzde 30 payla pazarın lideri olduk. Arctic markalı ürünlerin satışı yüzde 250 arttı. Arctic'te 2003'te 94 milyon euro olan ciromuz, 2004'te 130 milyon euro'ya, 2003'te 6.7 milyon euro olan vergi öncesi k r da 2004'te 8 milyon euro'ya çıkacak. İhracatımız da günden güne büyü-yecek." 
   
   'İşçiye sırtımı dönmem'    Romanya Cumhurbaşkanı Ion Illiescu, Arctic'teki tören sırasında ilginç bir tavır gösterdi. Türkiye'nin Bükreş Büyükelçisi Ömer Zeytinoğlu ve Koç Holding Başkanı Mustafa Koç'un konuşması sırasında Illiescu kendisine sıra gelene kadar ayakta beklemeyi tercih etti. Illiescu, "Fabrikadaki işçiler beni ayakta izlerken, onlara sırtımı dönüp oturamam, tören sonuna kadar ayakta kalırım" dedi. 
   
   Özürlülere bağışladı    Ion Illiescu, Arctic'teki maaşlarla ilgili soruya, "Rakam vermek istemem ama Arctic'te çalışanların aldığı maaşlar Romanya'daki ortalamanın üzerinde" şeklinde yanıt verdi. Arctic Genel Müdürü Oğuzhan Öztürk, Öztürk, Arçelik'in Eskişehir'deki işçi maaşının Arctic'e göre 2.5 kat yüksek olduğunu kaydetti. Illiescu, kendisine hediye edilen Arctic'in yeni üretim bantlarından çıkan ilk buzdolabını bölgedeki özürlüler okuluna hediye etti. 
   
   
</TEXT>
</DOC>
