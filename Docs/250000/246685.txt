<DOC>
<DOCNO> 246685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/ekonomi/eko08.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF'yle yeni anlaşma ağustosa kalmaz' 
</HEADLINE>
<TEXT>



Ekonomi bürokratlarının, IMF ile gelecek yıl şubat ayı sonunda sona erecek olan mevcut stand - by'ın yerini alacak olan yeni anlaşma formatı üzerindeki alternatifli çalışmayı tamamlayarak ekonomi yönetimine teslim ettikleri öğrenildi. 
"Program sonrası izleme", "ihtiyati stand - by" ve "normal stand - by" olarak üç seçenekten oluşan alternatifli çalışma, özellikle dışarıdan gelecek kaynağın miktar ve vadesine göre, üç alternatifli tercihin fayda ve maliyetlerini ortaya koyuyor. 
Yetkililer, teknik düzeydeki çalışmanın tamamlandığını, ancak bundan sonraki süreçte, üst düzey ekonomi yetkililerinin, IMF üst yönetimiyle görüşmesinin ardından, nihai kararı hükümetin vereceğini vurguluyorlar. 

Çalışmalar sürüyor 
Hükümetin de IMF'nin tatile gireceği ağustos ayı öncesinde nihai kararı verebileceği, yeni anlaşma formatının kesinleşmesinin de piyasaların görüş vadesini güçlendireceği ifade ediliyor. IMF heyeti, Ankara'da çalışmalarına devam ediyor. 


</TEXT>
</DOC>
