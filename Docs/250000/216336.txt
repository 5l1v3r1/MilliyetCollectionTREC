<DOC>
<DOCNO> 216336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur20.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukla mücadele 'Pişmanlık yasası' getirildi... 
</HEADLINE>
<TEXT>

     Adalet Bakanı Cemil Çiçek, yolsuzlukla etkin mücadele çerçevesinde, bu suçların soruşturulması ve kovuşturulmasında uygulanacak esas ve usulleri belirleyen Yolsuzlukla Mücadele Kanun Tasarısı Taslağı hazırlandığını bildirdi. 
     Çiçek, Adalet Bakanlığı'nda düzenlendiği basın toplantısında, taslak hakkında bilgi verdi. 
     Taslağın, görüş alınmak üzere bakanlıklar, yüksek mahkemeler ve konu ile ilgili kamu kurum ve kuruluşlarına gönderildiğini ifade eden Çiçek, bu yerlerden görüş alındıktan sonra düzenlemenin kısa sürede yasalaşması için gayret göstereceklerini söyledi. 
     Çiçek'in verdiği bilgiye göre, taslağın getirdiği bazı düzenlemeler şöyle 
     - Rüşvet, kaçakçılık, zimmet, göçmen kaçakçılığı, irtikap, evrakta sahtecilik, dolandırıcılık ve bilişim suçlarının da aralarında bulunduğu bazı suçları işleyen memurlar, memur sayılanlar ile özel kanunlardaki hükümlere göre memur gibi cezalandırılanlar veya bunların fiillerine katılanlar, bu taslak hükümlerine göre yargılanacak. 
     - Tüzel kişiler de cezai bakımdan sorumlu olacak. 
     - Kapsamda yer alan suçların dava zamanaşımı süreleri uzayacak. 
     - Bu suçlardan dolayı mahkum olanlar hakkında, Cezaların İnfazı Hakkında Kanun'un paraya çevirme, tecil ve şartlı tahliye hükümleri uygulanmayacak. 
     - Suçun ortaya çıkmasına yardımcı olanlar için, etkin bir pişmanlık müessesesi uygulanacak. Suçların icrasından sonra ancak soruşturmaya başlamadan önce yetkili mercilere başvurup bilgi vererek suçluların yakalanması ve delillerin ortaya çıkartılması hususunda yardımda bulunanlara ceza verilmeyecek. 
     - Bu suçlar, Memurlar ve Diğer Kamu Görevlilerinin Yargılanması Hakkında Kanun hükümleri uygulanmaksızın, Cumhuriyet savcıları tarafından doğrudan soruşturulacak. 
     SUÇU BİLDİRENE CEZA YOK Tasarıya göre, yolsuzluk suçlarını işleyenler veya bunların fiillerine iştirak edenlerden, soruşturmaya başlanmadan önce yetkili mercilere başvurup bilgi vererek suçluların yakalanması ve delillerin ortaya çıkartılması konusunda yardımda bulunanlara ceza verilmeyecek. Suçların icrasından sonra soruşturma sırasında yetkili mercilere başvurup bilgi vererek suçluların yakalanması ve delillerin ortaya çıkartılması hususunda yardımda bulunanların cezaları 8'de birine kadar indirilebilecek. Kovuşturma sırasında bilgi vererek suçluların yakalanması ve delillerin ortaya çıkartılması hususunda yardımda bulunanların cezaları ise 6'da birine kadar indirilecek. Hüküm kesinleştikten sonra başvurup bilgi vererek, davanın yenilenmesi konusunda yardımda bulunanların cezalarında da 4'te 1'e kadar indirime gidilebilecek. 
     
     BİLGİ VEREN KORUNACAK 

     Tasarıya göre, mahkemeye bilgi verenlerin tanınmasını engelleyecek görünüş, ses, kıyafet değişikliği yöntemleri kullanılarak veya video ve ses bağlantısı veya diğer uygun araçlar dahil, iletişim teknolojisinden yararlanılarak dinlenilmelerine, mahkemeler karar verebilecek. 
     
     İKRAMİYE VERİLECEK 

     Tasarı, suçların ortaya çıkarılması, aydınlatılması, delillerin ele geçirilmesi, faillerinin yakalanması ve kamu zararının giderilmesinde yardım sağlayan kişilere, telafi edilen zararın yüzde birinden yüzde üçüne kadar, İçişleri Bakanlığı bütçesinin ilgili tertibinden ikramiye verilebilmesini öngörüyor. 
     
     MAHKUMİYETTE MAL VARLIĞI DEVLETE GEÇECEK 

     Kapsama giren suçları işlediğine dair kuvvetli belirtiler bulunan kişilerin, bu fiillerinden elde ettikleri hususunda kuvvetli belirtiler bulunan her türlü taşınır ve taşınmazlarına soruşturma sırasında el konulacak. 
     Bankalar ve banka dışı mali kurumlar ile diğer gerçek ve tüzel kişiler nezdindeki kiralık kasa mevcutları da dahil olmak üzere hak ve alacakları üzerindeki tasarruf yetkisinin tamamen veya kısmen kaldırılmasına karar verilebilecek. 
     Mal varlığının hukuka uygun olarak elde edildiği anlaşıldığında, karar kaldırılacak. 
     Sanık mahkum edildiğinde, mal varlığı, hak ve alacakların devlete intikaline karar verilecek. 
     Kurum ve kuruluşlar, sanayi sektöründe çalışan 16 yaşından büyük işçiler için yürürlükte bulunan asgari ücretin bir aylık brüt tutarının bin katını aşan miktardaki ihale, alım, satım, ruhsat, teşvik ile ilgili her türlü işlemleri İçişleri Bakanlığı'na bildirecek. 
     
</TEXT>
</DOC>
