<DOC>
<DOCNO> 211890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun13.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika gelişmesi Erdoğan'a 2 hafta sonra ulaştı... 
</HEADLINE>
<TEXT>

     Başbakan Recep Tayyip Erdoğan'ın, ABD Başkanı Bush ile görüşmesinde son dakika gelişmesi olarak "ABD'nin terör örgütleri listesine alındığını öğrendiğini" söylediği KHK KONGRA-GEL terör örgütü, 13 Ocak 2004 tarihinde ABD Dışişleri Bakanlığı terör örgütleri listesine girmişti. 
     Başbakan Recep Tayyip Erdoğan, ABD Başkanı George Bush ile görüşmesi sonrasında, ABD yönetiminin, PKK KADEK'in devamı olan KHK KONGRA-GEL'i terör örgütü listesine aldığını öğrendiğini kaydetmişti. "Son dakika gelişmesi" olarak üzerinde pek çok yorum yapılan bu gelişme gerçekte 13 Ocak 2004 tarihinde ABD Dışişleri Bakanlığı'nın yaptığı 
     açıklamada ortaya konmuştu. 
     
     KARARIN İÇERİĞİ NEYDİ 
     ABD Dışişleri Bakanlığı Müsteşarı Richard Armitage'ın, 13 Ocak'taki açıklamasına göre PKK ve KADEK'in ardından yeni 
     isimlerle kurulan KHK ve KONGRA-GEL örgütleri, ABD Göç ve Milliyet Yasası kapsamında "yabancı terörist örgüt" kapsamına alınmıştı. ABD Resmi Gazetesi'nde yayımlanarak yürürlüğe giren kararda, 11 Kasım 2003 tarihinde ad değiştiren örgütün, terörist faaliyetlere devam ettiği vurgulanmıştı. Karara göre, ABD yönetimi, KHK KONGRA-GEL terör örgütüne karşı operasyon düzenleme yetkisi kazanmış, örgüt üyelerinin ve örgüte maddi destek sağlayanların, ABD makamlarınca yargılanmasının önü açılmıştı. Örgütün ABD finans kurumlarındaki mal varlıklarının dondurulmasına da engel kalmamıştı. ABD Dışişleri Bakanlığı Müsteşarı Richard Armitage'ın Washington'da açıkladığı bu gelişme aynı gün ABD'nin Ankara Büyükelçiliği tarafından da yazılı bir açıklamayla Türk kamuoyuna duyrulmuştu. 
     
</TEXT>
</DOC>
