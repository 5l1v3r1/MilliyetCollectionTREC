<DOC>
<DOCNO> 236735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur19.html </URL>
<DATE> 2004/05/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Edirne Valisi Sabıkalı, bıçaklı saldırgan etkisiz hale getirilmiştir 
</HEADLINE>
<TEXT>

     Edirne Valisi Fahri Yücel, ''Hoş olmayan görüntüler, demokratik bir hakkın kullanılmasına değil, sabıkalı, alkollü, eli bıçaklı saldırganın etkisiz hale getirilmesine yöneliktir'' dedi. 
     Yücel, Tahmis Meydanı'nda, aşırı alkollü, elinde bıçak bulunan ve nara atarak çevreyi rahatsız edenler olduğu yönünde, vatandaşlardan polise ihbar geldiğini söyledi. Bunun üzerine olay yerine giden polis ekiplerinin, saldıran ve zorluk çıkaran sabıkalı genci sakinleştirmeye çalıştıklarını ifade eden Yücel, şunları kaydetti 
     ''Polisle genç arasında hoş olmayan görüntüler ortaya çıkmıştır. Ancak, hoş olmayan görüntüler, demokratik bir hakkın kullanılmasına değil, sabıkalı, alkollü, eli bıçaklı saldırganın etkisiz hale getirilmesine yöneliktir. Genç, sürekli elindeki bıçağı sallayarak başkalarına zarar vermeye çalışmaktadır. Polisler tarafından gence aşırı güç kullanımı söz konusudur. Polislerle ilgili tespitler yapılarak gereken yapılacaktır. Şu an için açığa alma söz konusu değildir.'' Edirne genelinde polisle vatandaş arasında iyi ilişkiler olduğunu belirten Yücel, bu görüntülerin Edirne geneline mal edilemeyeceğine söyledi. 
     Edirne Emniyet Müdürlüğü'nden alınan bilgiye göre, dün Tahmis Meydanı'nda olay çıkaran kişilerden V.E'nin 17 , ''küçük yaşta kız kaçırma, tecavüz ve hırsızlık'' gibi 5 ayrı suçtan sabıkası bulunuyor. 
     Tahmis Meydanı'nda, aşırı alkollü V.E'nin, elinde bıçakla ''İş istiyorum'' diye nara atması üzerine, vatandaşlar, polisi arayarak V.E'nin çevreyi rahatsız ettiğini bildirmişlerdi. Olay yerine gelen polis ekipleri ile V.E. arasında arbede yaşanmış, polisler V.E'yi etkisiz hale getirmekte zorlanınca ekip arabasının yanına yere yatırarak zor kullanmışlardı. Gözaltına alınan V.E, ifadesi alındıktan sonra serbest bırakılmıştı. 

     
</TEXT>
</DOC>
