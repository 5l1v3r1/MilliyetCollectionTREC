<DOC>
<DOCNO> 203756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo24.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serena Williams, Avustralya Açık'ı seçti 
</HEADLINE>
<TEXT>

     Teniste geçen sezonun Avustralya Açık ve Wimbledon turnuvaları şampiyonu ABD'li raket Serena Williams, gelecek ayki Avustralya Açık Tenis Turnuvası'na hazırlanabilmek için Hopman Kupası'ndan çekildiğini bildirdi. 
     Dünya klasmanında 3. sırada yer alan Serena Williams, dizindeki sakatlık ve daha sonra geçirdiği ameliyat nedeniyle, temmuz ayından itibaren spora ara vermek zorunda kalmış ve Wimbledon'dan bu yana hiçbir turnuvaya katılmamıştı. 
     Hopman Kupası Direktörü Paul McNamee, Williams'ın 19 Ocak'ta Melbourne'de başlayacak olan Avustralya Açık Tenis Turnuvası'na konsantre olabilmek için kupadan çekildiğini açıkladı. 
     Williams'ın yerini, ABD takımından dünya klasmanının 5 numaralı raketi Lindsay Davenport'un alacağını kaydeden McNamee, ''Serena gelmediği için pişman ama biz Lindsay Davenport'u alarak harika bir takas yapmış olduk'' diye konuştu. 
     Williams, kupaya karışık çiftlerde James Blake ile katılarak, geçen yılki karışık çiftler şampiyonluğunu tekrarlamayı planlıyordu. 
     Bu yılın ilk yarısında yaptığı 41 maçtan 38'ini kazanan ve Avustralya Açık ile Wimbledon turnuvalarında şampiyon olan Williams, Fransa Açık'ta yarı final oynamış ve daha sonra dizinden geçirdiği sakatlık nedeniyle ABD Açık Tenis Turnuvası'na katılamamıştı. 
     
</TEXT>
</DOC>
