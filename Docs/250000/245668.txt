<DOC>
<DOCNO> 245668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/ekonomi/eko02.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Mekke, Ruslar hacı' 
</HEADLINE>
<TEXT>


Rus Turizm Haber Ajansı, en çok tercih edilen tatil ülkeleri sıralamasında açık ara birinciliğini koruyan Türkiye'yi 'Turistik Mekke', Rus turistleri de 'hacı' olarak niteledi 

CENK BAŞLAMIŞ Moskova 

Rus turistler Türkiye'yi sevdi. Türkiye'ye gelen yabancı turistler listesinde Almanlar'dan sonra ikinci sırada bulunan Rusların, bu yaz sezonunda da yeni bir rekor kırması bekleniyor. 
Rus basını, yıllardır en çok sevilen tatil ülkeleri sıralamasında açık ara birinciliğini koruyan Türkiye'den 'Turistik Mekke', Rus turistlerden de 'hacı' diye söz ediyor. 
Turizm Haber Ajansı, "İlk kez yurtdışına gidenlerin de tercihi hep Türkiye oluyor. Rus turistler, sanki hac görevini yerine getirircesine önce Mekke'ye, yani Türkiye'ye gidiyor" dedi. 
Turizm Haber Ajansı, ödenen ücret karşılığı alınan hizmet değerlendirmesinde, bütün ülkeleri geride bırakan Türkiye'nin bu yaz yeni bir Rus turist akınına uğrayacağını bildirdi. 

Türkiye ilk sırada 
Ajansın yayınladığı 2004 yaz sezonu popüler ülkeler listesinde Türkiye yüzde 25.3'le yine birinci sırada bulunuyor. Ancak, geçen yılki tahmin listesinde yüzde 18 görünen Türkiye'ye giden turist oranı yüzde 28 olmuştu. İkinci sıradaki İspanya'yı tercih etmesi beklenen turistlerin oranı ise yüzde 10 civarında. 
Bir zamanlar Türkiye'ye rakip gösterilen Güney Kıbrıs ve Hırvatistan'ın ise popülaritesi hızla azalıyor. 
Öte yandan Türkiye'yi geçen yıl 1. 2 milyon Rus turist ziyaret etmişti. 

Almanların tercihi yine Türkiye Türkiye'ye bu yıl da Alman turist yağacak. "Bild" gazetesine konuşan Alman Turizm Branşı Birliği sözcüsü Christian Boergen, Almanlar'ın en sevdiği tatil ülkesinin Türkiye olduğunu söyledi. Boergen, "Bu yıl yaklaşık 4 milyon Alman tatilini Türkiye'de geçirecek. Bu rakam daha da artabilir. Alman turistler artık Mayorka Adası'nı tercih etmiyor. Favori ülke Türkiye" dedi. Türkiye'ye geçen yıl 3.5 milyon Alman turist gelmişti. 

Turist sayısı beş ayda yüzde 53 arttı ANKARA ANKA 

Turizm sektörü yeni bir rekora gidiyor. Yılın ilk beş ayında turist sayısında yüzde 52.8 oranında artış kaydedilirken, bu trendin yıl sonuna kadar devam etmesi halinde yılın tümündeki turist sayısının yaklaşık 20 milyona, turizm gelirinin de 14 milyar dolara ulaşabileceğine dikkat çekiliyor. 2002'de 13 milyon 266 bin, 2003'te 14 milyon 30 bin turist gelmişti. 

En yüksek turist sayısı 
Turizm Bakanlığı verilerine göre, mayısta Türkiye'ye 1 milyon 799 bin 964 yabancı geldi. Gelen turist sayısı geçen yılın aynı ayına göre yüzde 57 oranında artış kaydederken, yılın ilk beş ayında gelen turist sayısı ise yüzde 52.8 oranında artarak 4 milyon 829 bin 889'a çıktı. Bu rakam Türkiye'nin yılın ilk beş aylık dönemleri itibariyle şimdiye kadar ağırladığı en yüksek turist sayısını oluşturuyor. Türkiye geçen yılın ilk beş ayında 3 milyon 160 bin, 2002 yılının aynı döneminde de 3 milyon 587 bin turist ağırlamıştı. İlk beş ayda turist sayısında hızlı bir artışa ulaşılmasında, geçen yılın aynı döneminde Irak Savaşı nedeniyle, gelen turist sayısındaki yüzde 11.9 oranındaki azalma da etkili oldu. 


</TEXT>
</DOC>
