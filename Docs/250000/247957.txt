<DOC>
<DOCNO> 247957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/siy01.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Demokratikleşin 
</HEADLINE>
<TEXT>


İslam ülkelerine "demokratikleşin" çağrısı yapan Cumhurbaşkanı Ahmet Necdet Sezer, "Küresel barış ve istikrara sadece askeri yöntemlerle ulaşmak mümkün değil" dedi 


Cumhurbaşkanı Sezer, İslam Konferansı Örgütü İKÖ Dışişleri Bakanları toplantısında, İslam ülkelerine, "demokratikleşin" çağrısında bulundu. 
İstanbul'da başlayan toplantının açılış konuşmasını yapan Sezer, İslam dünyasındaki yöneticilerin "Yanlış giden ne " sorusunu kendilerine sorarak "içten ve gerçekçi bir değerlendirmeyi gecikmeksizin yapması" gerektiğini söyledi. Dünyada, küresel barış ve istikrara sadece askeri yöntemlerle ulaşmanın mümkün olmadığını kaydeden Sezer, "İnsan hakları ve özgürlükleri, çağdaş hukuk ilkeleri, kadın - erkek eşitliği ve dinsel hoşgörünün küresel düzlemde benimsenmesi, toplumsal kalkınma için bir zorunluluktur" dedi. 

Cesur adımlar lazım 
ABD'nin gündeme getirdiği Büyük Ortadoğu Projesi'ne de değinen Sezer, Ortadoğu'nun çağdaş ve evrensel değerler doğrultusunda dönüşümden geçmesinin, Türkiye'nin de paylaştığı bir ülkü olduğunu söyledi. Sezer, "Bu süreç başlamıştır ve artık durdurulması, geriye çevrilmesi olanaklı değildir. Konu, demokratikleşmenin nasıl yaşama geçirilebileceğidir" diye konuştu. 
İKÖ Genel Sekreteri Abdülvahit Belkeziz de, İstanbul'un geçmişte "zaferin, siyasi istikrarın ve İslam uygarlığının merkezi" olduğunu anımsatarak, şöyle konuştu "Dün ne kadar güçlü idiysek, bugün o kadar dağılmış, zayıf, bölünmüş ve ezilmiş durumdayız. Öyle ki kendimizi ya da koşullarımızı değiştirmede etkili olamıyoruz. Gelişmeleri dışarıdan izliyor ve bekliyoruz. Yetersizlik ve acz içindeyiz. Bir an önce reform yapmalıyız." 

Gül'e rest 
Dünkü toplantıda İKÖ dönem başkanlığını üstlenen Türkiye, Belkeziz'den boşalacak İKÖ Genel Sekreterliği koltuğuna da, İslam Tarih Sanat ve Kültür Araştırma Merkezi IRCICA Başkanı Prof. Ekmeleddin İhsanoğlu'nu aday gösterdi. 
Dışişleri Bakanı Abdullah Gül, dün akşam 18 Asya ülkesi dışişleri bakanını acilen toplantıya çağırarak "Diğer iki aday çekilsin" çağrısında bulundu. Gergin geçen toplantıda Malezya ve Bangladeş'in adayları çekilmeyeceklerini belirterek, genel sekreterlik için bugün oylama yapılmasını istedi. Bir Arap yetkili de, "Madem demokratikleşme diyorsunuz, işte fırsat. Genel Sekreteri demokratik yöntemle seçelim" diye tepki gösterdi. Gizli yapılacak oylamada başarısız sonuç çıkmasından endişe eden Türk heyeti, "Türk aday üzerinde uzlaşma" için konuk bakanlar üzerinde baskı kurdu. 

Bakan eşlerinin saltanat keyfi 

DİNÇER ŞEREF 

İKÖ 31. dönem dışişleri bakanları toplantısına 25 bakan eşleriyle birlikte geldi. Bakanlar, toplantılara katılırken, eşlerine ise kentin tarihi ve turistik yerlerini görebilmeleri için ayrı bir program düzenlendi. Dün Miniatürk'ü gezen bakan eşleri, daha sonra Sultan Kayığı ile Dolmabahçe Sarayı'na geçti. 


</TEXT>
</DOC>
