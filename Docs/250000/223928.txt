<DOC>
<DOCNO> 223928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy20.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ecevit Seçimde oyuna geldik 
   DSP Genel Başkanı Bülent Ecevit, partisinin dün yapılan Kastamonu mitinginde, ekonomide kaydedilen başarının kendi dönemlerinde gerçekleştiğini, ancak bunun semeresini alamadan bazı oyunlarla erken seçim kuyusuna sürüklendiklerini söyledi. 57. Hükümet döneminde Türkiye'yi sefalet ve yoksulluktan kurtarmak için pek çok önemli adımlar atıldığını anlatan Ecevit, o gün sıkıntı çekilmemesi halinde bugün sorunların daha da büyüyeceğini savundu. Ecevit, "Ekonomide kaydedilen başarıda AKP'nin hiçbir katkısı yok. Hepsini biz gerçekleştirdik. Ama bunun semeresini almadan bazı oyunlara geldik. Ama özellikle benim partimin oyları düştü. Çünkü dünyada ve Türkiye'de çeşitli tertipler hazırlanıyordu. Ben de ister istemez o oyunlara geldim." 
   
   Başkan adayına 10 yıl hapis cezası 
   CHP Karaman Belediye Başkan adayı Yaşar Evcen, ihaleye fesat karıştırmaktan yargılandığı mahkemede, 10 yıl hapse mahk m oldu. Karar parti teşkilatında şok etkisi yaratırken, kararın Evcen'in adaylığını etkileyip etkilemeyeceği tartışma konusu oldu. Karaman'da 1989 - 1999 yıllarında 2 dönem belediye başkanlığı yapan Evcen ile dönemin encümen üyeleri hakkında belediyeye ait bir arsa satışı ile ilgili "ihaleye fesat karıştırmak" iddiasıyla, 2002'de dava açılmıştı. Dava, dün Karaman Ağır Ceza Mahkemesi'nde karara bağlandı. Yargıtay yolu açık olmak üzere aralarında Evcen'in de bulunduğu 8 kişi hakkında 10'ar yıl hapis ve 83 milyon 387'şer bin lira da para cezası verildi. 
   
   'Mimarsinan için birlikte el ele' 
   CHP'nin Büyükçekmece Mimarsinan Beldesi Belediye Başkan Adayı Ali Ulvi Gökbulak, "Mimarsinan'ı yeniden cazibe merkezlerinden biri durumuna getireceğim" dedi. "Mimarsinan için, hep birlikte el ele" sloganıyla yola çıkan Gökbulak, seçilmesi halinde, saydamlıktan ve hesap verme anlayışından ödün vermeyeceklerini, temel yurttaşlık haklarına saygılı davranacaklarını belirtti. Gökbulak, "Hizmette bölgeler arası farklılıkların oluşmasına izin vermeyeceğiz" diye konuştu. 
   
   'Hedefimiz katılımcı belediye' 
   SHP Güngören Belediye Başkan Adayı Müh. Yavuz Okçuoğlu, özelleştirme ve taşeronlaştırmaya hayır diyen, sendikal örgütlenmeyi temel hak sayan, çalışanların hak ve çıkarlarını gözeten bir belediye için başkanlığa talip olduğunu söyledi. Şeffaf, demokrat ve katılımcı bir belediye yönetimi hedeflediğini vurgulayan Okçuoğlu, sendikal örgütlenmeyi temel hak saydıklarını belirterek, "Çalışanların hak ve çıkarlarını gözeten bir belediye için başkanlığa talibiz. Yeşil fakiri Güngören'in yeşi dokusunu arttırmayı hedefliyoruz" diye konuştu. 
   
   Ders kitapları yine bedava 
   Milli Eğitim Bakanlığı MEB , geçen yıl ilk kez gerçekleştirdiği ilköğretim öğrencilerine bedava kitap projesini gelecek eğitim - öğretim yılında da uygulayacak. Yeni ders kitabı yazımını sağlamak için yürütülen çalışmaları tamamlayamayan MEB, kitapları bu yıl da yayıncılarından satın alacak ve bunun için ayırdığı 175 trilyon liralık ödeneği kullanacak. MEB, geçen yıl 65 milyonu özel yayınevlerinden olmak üzere 81 milyon kitabı yaklaşık 160 trilyona mal ederek ilköğretim öğrencilerine dağıttı. MEB, kitap alım ihalesini, bu yıl Kamu İhale Kanunu çerçevesinde gerçekleştirecek. 
   
   Sağlık personeli ÖSS için uyarıldı 
   Sağlık Bakanlığı, Öğrenci Seçme Sınavı'na ÖSS hazırlanan lise son sınıf öğrencilerine rahatsızlıkları olmadığı halde rapor verenler hakkında cezai işlem yapılacağını açıkladı. Sağlık Bakanlığı Müsteşarı Necdet Ünüvar,genelgeyle, sağlık personelinden gerçek dışı rapor verilmemesini istedi. Ünüvar, Milli Eğitim Bakanlığı'na, "ÖSS'ye hazırlanmak isteyen öğrenciler ders yılının ikinci dönemi için devlet hastanelerinden sağlık kurulu raporu alıyorlar" şik yeti geldiğini belirtti. Ünüvar hastanelere güvenin sarsılmaması için gereksiz taleplerle gelen öğrencilere raporu verilmemesini istedi. 
   
   YÖK göstericilerine tutuklama kararı 
   Ankara'da geçen cumartesi gerçekleştirilen olaylı YÖK eylemine katıldıkları gerekçesiyle gözaltına alınan, ancak tutuksuz yargılanmasına karar verilen 28 öğrenci hakkında da gıyabi tutuklama kararı verildi. Çeşitli illerden gelerek 5 bin polisin güvenlik önlemi aldığı eyleme katılan yaklaşık 2500 öğrenciden 60'ı aynı gün gözaltına alınmıştı. Öğrencilerden 13'ünün tutuklanmasına karar veren mahkeme de 28 öğrenciyi tutuksuz yargılanmak üzere serbest bırakmıştı. Savcılığın itirazı üzerine üst mahkeme öğrencilerin tutuklanarak cezaevine konumasına karar verdi. 
   
   
   
   
</TEXT>
</DOC>
