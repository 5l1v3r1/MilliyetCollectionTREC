<DOC>
<DOCNO> 226798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun14.html </URL>
<DATE> 2004/03/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD Kıbrıs için yakın takipte 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Kıbrıs görüşmelerinde BM Genel Sekreteri Kofi Annan'ın önerilerine destek verilmesini sağlamak için çalışmaya devam edeceklerini belirtti. 
     Boucher, olağan basın brifinginde Kıbrıs konusunu değerlendirdi. İsviçre'deki Kıbrıs görüşmelerini yakından izlediklerini belirten Boucher, konunun taraflarıyla birlikte çalıştıklarını ifade etti. 
     Boucher, ABD Dışişleri Bakanı Colin Powell'ın kişisel olarak taraflarla temas halinde olduğunu söyledi. Boucher, Powell'ın hafta sonu boyunca Annan ile Kıbrıs konusuna ilişkin olarak görüşmelerde bulunduğunu, Pazar günü de Dışişleri Bakanı Abdullah Gül ile Kıbrıs müzakerelerine ilişkin olarak konuştuğunu kaydetti. 
     Boucher, "BM Genel Sekreteri'nin çabalarını desteklemek için çok çalışıyoruz. Taraflar arasında uzlaşma sağlayacak bir anlaşmayı istekle bekliyoruz" dedi. Annan'ın çabalarına destek verdiklerini belirten Boucher, tarafların, Annan'ın planını kabul etmelerini sağlayabilmek için ABD'nin çalışmalarına devam edeceğini kaydetti. 

     
</TEXT>
</DOC>
