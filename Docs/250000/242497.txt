<DOC>
<DOCNO> 242497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas12.html </URL>
<DATE> 2004/05/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gezegen ısınmasını nükleer enerji önler 
</HEADLINE>
<TEXT>

     ''Gaya hipotezinin'' babası İngiliz bilim adamı James Lovelock, ''Gezegenin ısınmasını ancak nükleer enerjinin önleyebileceğini'' iddia etti. 
     84 yaşındaki bilim adamı, İndependant gazetesinin serbest kürsüsünde yayımlanan makalesinde, ''Ben çevre uzmanıyım. Hükümetteki dostlarımı, nükleer enerjiye anlamsızca karşı çıkmaktan vazgeçmeye davet ediyorum'' dedi. 
     ''Fosil enerji kaynaklarını kullanmamalıyız. Rüzgar ve su gibi yenilenebilir enerji kaynakları ise ancak uzun vadede işe yarar hale getirilebilir'' diyen uzman, ''Oysa 50 yılımız bile yok. Fütürist enerji kaynaklarını araştırıp deneyler yapacak zaman da yok'' ifadesini kullandı. 
     Lovelock, sera etkisi yaratarak gezegenin ısınmasına yol açan gazların azaltılmasını öngören Kyoto iklim sözleşmesini, 1938'de İkinci Dünya Savaşı'nın arifesinde imzalanan Münih anlaşmalarına benzeterek, sözleşmenin hiçbir şeyi çözmediğini, sadece siyasilere bir şeyler yapıyorlarmış havası verdiğini kaydetti. 
     Lovelock, 60'ların sonuna doğru ortaya attığı ''Gaya hipoteziyle'' Dünya'nın kendi düzenini kuran canlı organizma olduğunu ve bu sayede milyonlarca yıldır ayakta kalabildiğini öne sürmüştü. Bilim adamlarının uzunca bir süre burun kıvırdığı bu hipotez, çevreciler ve ''yeni çağ'' hareketlerince hemen benimsenmişti. 
     Lovelock'un bugünkü makalesini değerlendiren Greenpeace'in İngiltere'deki yöneticisi Stephen Tindale, ''Lovelock, gezegenin ısınması konusunda sert tepki beklemekte haklı, ancak nükleer enerjiyi çözüm olarak sunmakta haklı değil. Zira bu enerji türü, atık sorunu yaratıyor'' dedi. 
     Toprağın Dostları adlı derneğin yöneticisi Tony Juniper de ''İklim değişikliği ve radyoaktif atıklar, uzun vadede ölümcül tehdit oluşturuyor. İlle de bunlardan birini mi seçmeliyiz '' diyerek görüşünü belirtti. 
     
</TEXT>
</DOC>
