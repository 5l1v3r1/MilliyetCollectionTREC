<DOC>
<DOCNO> 247487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/bnba.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Detroit'in cevabı 
</HEADLINE>
<TEXT>


Lakers'ı kendi evinde yenerek seride 2-1 öne geçen Detroit Pistons, rakibini 1949-50 sezonu play - off'larından itibaren 70 sayının altında tutan ilk takım unvanını da aldı 

NBA'e yakın plan 

METE AKTAŞ 


NBA Finalleri başlamadan önce Detroit Pistons hakkında kafalarda oluşan bir çok soru işareti vardı. Bu soru işaretlerinin miktarı 2. maçın son 35 saniyesinde 6 sayılık farkı koruyamayıp maçı kendi elleriyle Los Angeles Lakers'a teslim etmelerinin ardından daha da artmıştı. Pistons acaba 2. maçta yediği psikolojik darbenin etkisinden kurtulabilecek miydi Giderek artan baskı, bir çoğu ilk defa NBA finali gören oyuncularını olumsuz yönde etkileyecek miydi 

Boğucu savunma 
Pistons tüm bu soruların cevaplarını 2004 NBA Final serisi 3. maçında L.A. Lakers'ı boğucu savunması ve fırsatları değerlendirmeyi başaran hücumu ile 88-68'lik bir yenilgiye uğratarak verdi. Pistons, Lakers'ı 560 play-off maçından sonra veya bir başka deyişle 1949-50 sezonu play-off'larından bu yana 70 sayının altında tutmayı başaran ilk takım oldu. Pistons savunması Lakers'a maç boyunca aradığı hücum ritmini vermemekte direndi ve galibiyette büyük rol oynadı. Bunaltıcı savunma Lakers'ın iki büyük silahı Shaquille O'Neal'ı faul problemine sokarken Kobe Bryant'ı ise Tayshaun Prince'ın uzun kolları ve hızlı bacaklarıyla kilitleyip hücumda etkisiz kalmasını sağladı. O'Neal'ın NBA rekoru olan 25 final maçında 20 ve üzerinde sayı atma başarısı bu maçta 14 sayıda kalmasıyla sona erdi. Kobe Bryant'ın 11 sayısı ise yıldız oyuncunun 60 play-off maçı sonrasında attığı en düşük sayı oldu. Pistons'ın savunmadaki dominantlığını vurgulayan bir diğer ilginç istatistik de, 2. çeyrekte 8 dakika boyunca tek bir şut sokamamalarına rağmen devreye 7 sayı üstünlükle girmeyi başarmalarıydı. 

İki kafadar Lakers'ı yıktı 
Pistons'ın hücumunu sürükleyen iki isim vardı Richard Hamilton ve Chauncey Billups. Hamilton, maçı 31 sayı ile bitirirken, arka alandaki partneri Billups 19 sayı ile oynadı. Hamilton-Billups ikilisinin 50 sayısına Lakers Bryant-Payton ikilisi ile sadece 33 sayı atarak cevap verebildi. 
Serinin 4. ve 5. maçları yine Detroit'in sahası The Palace'da oynanacak. Momentumu eline geçiren Pistons, muazzam taraftarının desteği ile de tarihte yapılmamış bir şeyi yapıp finallerde evinde oynadığı 3 maçı kazanan ilk takım olup NBA şampiyonluğunu kazanmaya çalışacak. 

İmkansız değil 
Peki Los Angeles Lakers'ın işi bitti mi Cevabım "Hayır". Kadrosunda Kobe ve Shaq'i bulunduran ve bugüne kadar sayısız mucizeye imza atmış bir Lakers takımının şansının bittiğini söylemek büyük hata olur. Ama sarı-morlular eğer 4. maçı da kaybedip 3-1 geriye düşerlerse işte o zaman onları koruyucu meleklerinin bile kurtarabileceğini sanmıyorum. 

Mehmet Okur sanal dünyada 

DETROIT Pistons forması giyen Mehmet Okur'un resmi internet sitesi test yayınına başladı. Milli basketbolcumuzun "www.memo13.com" isimli sitesinde, Mehmet hakkındaki en güncel, en zengin ve doğru bilgilerin yer alacağı bildirildi. Sitede Detroit Pistons ve Basketbol Milli Takımı'nın detaylı ve sayısal bilgileri de bulunuyor. 

NOTLAR 
3. maça son noktayı koyan basket karşılaşmayı 8 dakika içinde 2 sayı, 4 ribaund ile tamamlayan Mehmet Okur'dan geldi. 
Oscar ödüllü aktrist Rene Zellweger ve ünlü rapçi Eminem de maçı izleyenler arasındaydı. 
Pistons için iyi bir haberimiz var. Bundan önceki 31 NBA Finali'nde 3. maçı kazanan takımlardan 27'si NBA şampiyonluğuna ulaşmış. 
Detroit, bu yıl oynadığı 21. play-off maçında 6. kez bir rakibini 70 sayının altında tutmayı başardı. 
3. maçı The Palace'da izleyen seyirci sayısı 22.076 olarak açıklandı. Bu sayıyla NBA'in bu yıl normal sezon ve play-off'larda salonlara gelen izleyici sayısı toplam 21,810,973'e ulaştı ve böylece 1995-96 sezonundaki seyirci rekoru kırılmış oldu. 

NE DEDİN NE DEDİN 
"Devre arasında oyuncularıma "ilk yarıda oynadığımızdan daha kötü oynayabileceğimizi sanmıyorum" dedim. Ama maalesef ikinci yarıda beni yanlış çıkartmak için ellerinden gelen çabayı sarfettiler." 
Lakers coachu Phil Jackson'ın maç sonrasında takımın performansı hakkındaki yorumu. 


</TEXT>
</DOC>
