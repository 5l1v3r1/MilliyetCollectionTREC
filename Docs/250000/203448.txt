<DOC>
<DOCNO> 203448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/guncel/gun90.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
   
   SerinDuruş ve Kaynak Sorunları...    Pazartesi hariç, haftada 6 gün aralıksız buradayız. Hatta yazın Milliyet Tır'ıyla Anadolu'yu gezerken bile ara vermeden. Bir yıl yaşlanmaktan öte acaba neler değişti 
   1 Türkiye'nin önemli yazarları, köşelerinde bir şekilde bizi konuk etti. Konuk etme sırasına göre Perihan Mağden, Hıncal Uluç, Gani Müjde, Pakize Suda, Deniz Gökçe, Hasan Pulur ve belki de takip edemediğimiz diğerleri. TRT'de "Gecenin İçinden" programına çıktık. Kendimiz de şaşırdık 30 yıllık o programa çıktığımız için. Televizyona bile çıkarmaya kalktılar, belki Armağan Çağlayan'dan daha önce ünlü olacaktık. Köşemize resmimizi bile koymamışız, yok daha neler .. 
   2 Internet'i "forward" yani birinden gelen bir şeyi diğerine postalamak olarak en dar anlamıyla kullananlara gün doğdu. İnteraktif popüler bölümlerimiz Internet dünyasında "Anonim" hale getirilerek dolaşır oldu... 
   3 En son dün NTVMSNBC'de "2003 Gaf Oscar'ları" adlı haber kaynak gösterilmeden ve tuhaf bir açıklama yapılarak yayınlandı. Hatta en çok oylanan haber olunca NTV haber bültenine konu oldu. Yapılan açıklama ise daha komik "Mail'in kaynağı belirsiz. Hatta 'anonim' bile diyebiliriz. Böyle olunca, kullanmakta tereddüt ettiysek de, ödül alan cümleler ve sahipleri bize çok 'gerçekçi' geldi. Hoşgörüyle karşılanacağını umup NTVMSNBC okurlarıyla paylaşalım dedik." Vay anasını be, büyük haber kanalına gel .. 
   4 SerinDuruş konu bulmakta güçlük çeken radyo dj'leri tarafından her gün yayınlarında kaynak belirtmeden okunur oldu. Hatta bizim Radar'ları kendi başından geçmiş gibi okuyanlar ortaya çıktı... 
   5 ShockHaberciler ve SerinDuruşçular tarafından gönderilen "Merak Kediyi Öldürdü" sorularımız gereğinden fazla ciddiye alındı. Ekonomi profesörlerine konu oldu. Sorulara ciddi yanıtlar arandı... 
   6 Türk Televizyonlarında Unutulmayan Anlar, internet ve köşe yazarlarının arayıp da bulamayacağı hazine şekline dönüştü. Millete konu çıktı, yeni kapı açıldı. Nerede böyle bir "an" okursanız, bilin ki kaynağı SerinDuruş ve ShockHaber'dir... 
   7 Sabah gazetesi televizyon yazarı Yüksel Aytuğ, Bihter Abi'nin laf soktuğu, ünlülerin akla-beyne ziyan laflarını "Saçmalama" adıyla derlediğimiz kitabı aldı hiç kaynak belirtmeden her gün köşesinin sol üstünde yayımlamaya başladı. Bir-iki kelime değiştirerek ya da sonuna " .lafı hiç unutulur mu " ekleyerek, sanki kendi duymuş gibi. Hala da yayımlıyor. Orada ne okuyorsanız, bilin ki o da SerinDuruş ve ShockHaber'den. Biz sıkıldık yazmaktan, Yüksel Aytuğ sıkılmadı araklamaktan. Halen köşesinin en çok okunan bölümünü bizim "eskiler" oluşturuyor... 
   8 Yayımlanmaya başladığımızın 5.ayında, Türk Dil Kurumunun da desteğiyle Karaman Türk Dil Ödülü gibi, çok onur duyduğumuz bir ödüle sahip olduk. Ancak iki kişiye bir heykelcik verdikleri için, 2004'teki töreni bekliyoruz. Orada alacağız artık ikinci heykelciği, söz verilmişti, hatırlatalım dedik... 
   9 Nice "Komple Teorileri" ürettik. Kimileri gerçekleşti. "Deprem Vergileri"nin kalıcı hale gelişi gibi. Olaylara karşı SerinDurmaya çalıştık. Sizlerle birlikte. Başarabildiğimiz kanaatine de sizlerden gelen fakslar ve elektronik postalardan vardık... 
   10 SerinDuruş halen Türkiye'deki gazete köşeleri içinde "En Interaktif Köşe" konumunda. Tabii bunda ShockHabercilerin payı büyük. Günümüzün büyük bir bölümü gelen mesajları okumak ve yayına hazırlamakla geçiyor ama değiyor valla... 
   
   Okuduğunuz için gözünüze, katıldığınız içinse beyninize sağlık... 
   Teşekkürler... 
   
   Anlamasa Mıydı 
   "Faruk K.'ya leblebi dediğim zaman leb demeden leblebiyi anlar..." 
   
</TEXT>
</DOC>
