<DOC>
<DOCNO> 219280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo38.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat Mevki beğenme lüksümüz yok... 
</HEADLINE>
<TEXT>

     Fenerbahçe Futbol Takımı Kaptanı Ümit Özat, son dönemde yükselen başarı grafiğinin takım oyununa bağlı olduğunu söyledi. 
     Uğur Koleji öğrencileri arasında yapılan ankette yılın futbolcusu seçilen Ümit Özat, yılın basketbolcusu seçilen Ülkersporlu İbrahim Kutluay ve yılın voleybolcusu seçilen Vakıfbank Güneş Sigorta'nın oyuncusu Neslihan Demir'e ödülleri, Florya'daki okulun konferans salonunda düzenlenen törenle verildi. 
     Ödül töreninde önce yapılan söyleşide öğrenciler sporculara sorular yöneltti. 
     Kaptan Ümit, performansındaki yükselişle ilgili soruya, ''Takım olarak ligin ikinci yarısında bir çıkış yakaladık. Benim performansımın yükselişi takım oyununa bağlı. Sonuçta golü 10 kişi hazırlar, 1 kişi atar'' diye yanıt verdi. 
     
     DAUM NEREDE OYNATIRSA... 
     Sarı-lacivertli takımın kaptanı, teknik direktör Christoph Daum'un kendisini çok farklı mevkilerde görevlendirmesi konusundaki düşüncelerini de şöyle aktardı 
     ''Fenerbahçe'de yer beğenmek gibi bir lüksümüzün olmadığına inanıyorum. Ben bundan mutluluk duyuyorum. Farklı bölgelerde görev yapmaktan bir sorun yaşamıyorum.'' 
     
     AYRILMAYI HİÇ DÜŞÜNMEDİM 
     ''Fenerbahçe'yi bırakmayı düşünüyor musunuz '' şeklindeki soruya da Ümit, ''Fenerbahçeli Ümit olmaktan gurur ve onur duyuyorum. İnsanların hafızalarında Fenerbahçe kaptanı olarak kalmak istiyorum. Hiçbir zaman Fenerbahçe'den ayrılmayı düşünmedim'' diye yanıt verdi. 
     Ümit, ligin kalan maçlarında ''camianın hasretle beklediği şampiyonluk için ellerinden geleni yapacaklarını'' sözlerine ekledi. 
     
     KUTLUAY ''NAUMOSKİ İLE TAKIMIMIZ ÇIKIŞ YAKALADI'' 
     Ülkersporlu İbrahim Kutluay, turuncu-yeşilli takımın Naumoski'nin gelişiyle çıkışa geçtiğini söyledi. 
     Bir öğrencinin, ''Traina gönderildi yerine Naumoski alındı. Takımdaki genç oyuncular forma şansı bulamıyor. Siz ne düşünüyorsunuz '' şeklindeki sorusunu yanıtlayan İbrahim, şunları söyledi 
     ''Traina olduğu dönemlerde takımın durumu çok iyi değildi. Antrenörümüz değişti ve Ergin Ataman Naumoski'nin gerekliliğine inanarak transfer etti. Naumoski geldikten sonra takım belli bir ivme kazandı. Avrupa Ligi'nde belli bir seviyeye geldik. Olumlu bir değişiklik. Bu mevkideki oyuncular daha az şans buluyor ama herkes daha çok çalışıp kendini ispatlarsa şans bulabilir'' dedi. 
     Fenerbahçe taraftarı olan İbrahim, sarı-lacivertlilerin Birinci Süper Lig'de sezon sonunda şampiyonluğa ulaşacaklarına inandığını ifade ederek ''Gerek kaptan gerek diğer futbolcular çok iyi bir çıkış yakaladı. Takım, bütün futbolcuların özverisiyle liderliğe oturdu. Liderliği korumak lider olmaktan daha zor. Sezon sonunda şampiyonluk ipini Fenerbahçe'nin göğüsleyeceğine yürekten inanıyorum'' şeklinde konuştu. 
     
</TEXT>
</DOC>
