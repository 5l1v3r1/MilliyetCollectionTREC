<DOC>
<DOCNO> 234293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/siyaset/siy02.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs kaderini oyluyor 
</HEADLINE>
<TEXT>

   KKTC'de seçmen 08.00 - 18.00 arasında oy kullanabilecek. Rumlar ise, 12.00 - 13.00 arasında 'mola' verecek. KKTC'li seçmen sandığa fotoğraflı KKTC kimliği, pasaportu veya sürücü belgesiyle gidecek. 
      Yorgo Kırbaki 

   
   Kıbrıs'ta bugün 5 değişikliğe uğrayan Annan Planı'na son noktayı koymak üzere Rum kesiminde 480.165, KKTC'de 143.636 kayıtlı seçmen sandık başına gidiyor. Güney'de 1.075 sandıkta oy kullanma işlemi saat 07.00'de başlayacak, 12.00 - 13.00 saatleri arasında ara verilecek ve saat 18.00'e kadar sürecek. KKTC'de ise oylama, 563 sandıkta 08.00'den 18.00'e kadar sürecek. Seçmenler şu soruya yanıt verecek "Kıbrıs'ın AB'ye birleşik olarak gireceği yeni düzeni hayata geçirecek Kuruluş Anlaşması ve tüm eklerini Kıbrıs Türk Devleti'nin anayasasını ve yürürlükte olacak yasalara ilişkin hükümleri onaylıyor musunuz ". Beyaz zemine siyah harflerle yazılı "evet" ya da siyah zemine beyaz harflerle yazılı "hayır" seçeneklerinden birine damga vurulacak. Her iki tarafta da "geçerli oyların yarıdan bir fazlası" kararı oluşturacak. 
   Halkından günler önce güçlü bir "hayır" demelerini isteyen Rum Yönetimi lideri Tasos Papadopulos, referandumdan "hayır" çıkması halinde Rumların bayram etmemesini istedi. Rum lider, Türklere yönelik yeni teşvik tedbirleri açıklayacağını belirterek, "Kıbrıslı Türkler, sanki çözüm sağlanmış gibi AB üyeliğinin tüm nimetlerinden yararlanacaklar" diye konuştu. Lefkoşa'nın güneyinde yetkililer, "hayır"ın ertesi günü dış tepkilerin muhtemel boyutlarını hesaplıyor. 
   
   
</TEXT>
</DOC>
