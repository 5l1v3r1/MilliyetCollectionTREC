<DOC>
<DOCNO> 202501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko38.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria'dan, Turkcell kararıyla ilgili açıklama Karar doğrulandı 
</HEADLINE>
<TEXT>

     Aria, Turkcell'in tahkim başvurusunun reddi ile ilgili olarak bir açıklama yaptı. 
     Aria açıklamasında, Uluslararası Ticaret Odası Tahkim Komisyonu'nun, Turkcell'in ulusal dolaşım konusundaki başvurusunu reddetmesi ile, Rekabet Kurumu'nun daha önceden ulusal dolaşım konusunda Aria lehine verdiği kararın bir kez daha doğrulandığı vurgulandı. 
     Telekomünikasyon Kurumu'nun Turkcell'den İŞ-TİM'le 15 Kasım 2001 itibariyle 30 gün içinde bir ulusal dolaşım anlaşması imzalamasını istediği anımsatılan açıklamada, bu karar üzerine Turkcell'in Telekomünikasyon Kurumu'nun ulusal dolaşım konusunda yetkili olmadığı iddiasıyla Uluslararası Ticaret Odası Tahkim Komisyonu'na başvurduğu kaydedildi. 
     Açıklamada, Komisyon'un bu başvuruyu reddederek konunun kendi yargı alanın dışında olduğu ve durumun yetkili ulusal kurumlarca değerlendirilmesi gerektiği kararına vardığı değerlendirmesi yapıldı. 
     Rekabet Kurulu'nun Haziran 2003 tarihinde, ''Turkcell ve Telsim'in Aria'nın Ulusal Dolaşım talebini objektif gerekçelere dayanmadan reddetmek suretiyle telekomünikasyon sektöründeki hakim durumlarını birlikte davranışlarıyla kötüye kullanarak Rekabet Kanunu'nu ihlal ettikleri''ni açıkladıkları ve Aria'nın haklılığının tespit ederek Turkcell ve Telsim'e para cezası verilmesini uygun gördüğü belirtilen açıklamada, ''Bu kararlar, rakiplerin yeni operatörlere zarar verme yoluyla, tekelci bir ortam yaratmak, rekabeti engellemek ve pazara yeni oyuncuların girişini geciktirmek için çeşitli davranış ve tutumlar sergilediklerini bir kez daha ortaya koymuştur'' denildi. 
     
</TEXT>
</DOC>
