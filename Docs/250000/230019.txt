<DOC>
<DOCNO> 230019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur26.html </URL>
<DATE> 2004/04/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Güldünya'nın "kardeş katilleri" tutuklandı .. 
</HEADLINE>
<TEXT>

     Küçükçekmece'de yaklaşık 2 ay önce bacaklarından kurşunlanan, ardından da tedavi gördüğü hastanede tabancıyla vurulan Güldünya Tören'in öldürülmesine ilişkin gözaltına alınan 2 kardeşi tutuklandı. 
     Asayiş Şube Müdürlüğü'nce gözaltına alınan İrfan Tören ile Bakırköy İlçe Emniyet Müdürlüğü Çocuk Büro Amirliği'ndeki işlemleri biten F.T, Bakırköy Cumhuriyet Başsavcılığı'na sevk edildi. 
     Cumhuriyet Savcısı tarafından sorguları yapılan İrfan Tören ile F.T, daha sonra hakim karşısına çıktı. 
     Bakırköy 1. Sulh Ceza Mahkemesi tarafından soruşturma kapsamında daha önce haklarında ''Taammüden adam öldürmek'' suçundan çıkarılan gıyabi tutuklama kararları vicahiye çevrilen 2 kardeş, cezaevine gönderildi. 
     İrfan Tören'in ''susma hakkını'' kullandığı, F.T'nin ise ''hasta olduğu ve bu nedenle karnının şiştiği söylenen ablasının İstanbul'a gelince hamile olduğunun anlaşıldığını'' anlattığı belirtildi. 
     Cinayeti üstlenen F.T'nin, ''bu konuda hiçbir yakınının etkisi bulunmadığını'' söylediği kaydedildi. 
     Bu arada, İrfan Tören ile kardeşi F.T'nin adliyeye getirilmesi sırasında bazı yakınları, görüntü alan basın mensuplarına tepki göstererek bir kameramanı tartakladı. 
     
</TEXT>
</DOC>
