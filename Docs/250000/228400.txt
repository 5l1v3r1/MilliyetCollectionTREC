<DOC>
<DOCNO> 228400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun05.html </URL>
<DATE> 2004/04/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Powell Kıbrıs'ta B Planı yok, kabul edilmezse herşey duracak 
</HEADLINE>
<TEXT>

     ABD Dışişleri Bakanı Colin Powell, Kıbrıs'ta her iki tarafın da 24 Nisan'daki referanduma olumlu yanıt vermelerinin kilit önem taşıdığına işaret ederek, referandumlardan olumsuz sonuç çıkması halinde bunun geri dönüşü olmayacağı ve tarihi bir fırsatın kaçırılacağı uyarısında bulundu. 
     
     ''KIBRIS'TA BİR B PLANI YOK 

     Powell, Berlin'den Washington'a dönerken uçakta gazetecilerle gerçekleştirdiği sohbette, BM Genel Sekreteri Kofi Annan'ın planıyla şimdi Kıbrıs'ta tarihi bir fırsatın elde edildiğini söyledi. 
     ABD Dışişleri Bakanlığı'nın dağıtımını yaptığı metne göre Powell, ''şimdi ile Nisan ayında yapılacak referandum arasında, Kıbrıslılar'ın, bunun bir daha gelmeyecek bir fırsat olduğunu anlamaları için çok çalışmalıyız. Bir B planı yok. Olan bu. Her iki taraf da ne tür çekincelere sahip olursa olsun, daha iyi bir düzenlemenin ortaya çıkması muhtemel değil'' dedi. Powell, ''Gerçek şu ki, bu düzenleme kabul edilmezse, uzun bir zaman için her şey duracak. Bu yüzden hepimiz çok çalışıyor olacağız. Önümüzdeki haftalarda ben de Kıbrıslı Türk ve Kıbrıslı Rumlar'ın bu anlaşmayı kavramasını cesaretlendirmek ve liderlerin durumu kendi halklarına açıklamasına yardım etmek için çok çalışıyor olacağım. Tatmin edici bir referandum sürecinin 24 Nisan'da tamamlanmasını umuyorum'' ifadelerini kullandı. 
     Powell, Kıbrıs konusunda, Avrupa Birliği'nin dış ilişkilerden sorumlu en üst düzeydeki yetkilisi Javier Solana ile de görüşmede bulunduğunu kaydetti. 
     
</TEXT>
</DOC>
