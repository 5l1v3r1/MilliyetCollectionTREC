<DOC>
<DOCNO> 231457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas09.html </URL>
<DATE> 2004/04/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İş görüşmesinde bunlara dikkat .. 
</HEADLINE>
<TEXT>

     ABD'de özel iş bulma kuruluşu CareerBuilder tarafından işverenler nezdinde yapılan bir araştırma, iş görüşmesi sırasında adayların yaptıkları en önemli hataları ortaya koydu. 
     ABD'de iş başvurusu yapanların görüşmede yaptıkları bir numaralı hata, işverenle yanlış iletişim kurmaları. Bazıları önceden hazırladıkları konuşma tarzı ve ses tonuyla mülakat yaparken, bazıları da sadece tek kelimelik yanıtlarla konuşuyor. 
     Araştırmaya göre, iletişim hatası yapanlar bazen yanıtlardan çok kişisel sorunları ve sosyal yaşamlarıyla ilgili gereksiz bilgiler verirken, bazıları da fazla samimi yanıtlar veriyor. 
     Kimileri eski patronlarından şikayet ediyor, kimileri de para ve çalışma saatleriyle yakından ilgilenerek hata ediyor. ''Annem bir iş sahibi olmamı istediği için burdayım'' gibi konuşmalar da zararlı olabiliyor. 
     
     DAVRANIŞ ŞEKLİ 

     ABD'nin önde gelen iş bulma kuruluşlarından CareerBuilder'ın araştırmasına göre, iş görüşmesine girenlerin en sık yaptıkları ikinci hata, hazırlıksız gelinen mülakat ve iş başvurusu yapılan iş ve şirketin niteliği hakkında bilgisizlik. 
     Patronların şikayet ettiği bir başka hata da, mülakatçıların randevuya geç gelmeleri ve cep telefonlarıyla konuşarak sık sık görüşmeyi bölmeleri. 
     Adayların arasında çocuklarıyla iş görüşmesine gelen ya da kendisiyle görüşen müdüre karnının acıktığı için çabuk olmasını söyleyen veya bir sandviç çıkarıp yemeye başlayanlara da rastlanıyor. 
     Mülakatta davranış biçimine çok önem veren işverenler, tırnaklarını yiyen veya çok kahve içmiş gibi sinirli duran adaylara dayanamadıklarını belirtiyor. 
     Kendini beğenmiş ya da şirketin işe almakla büyük kazanç sağlayacağı havasında olan adaylar da özellikle antipati topluyor. İşverenlerin coşkusuz adaylardan da hoşlanmadıkları belirlendi. 
     İş görüşmesine giren birçok müdür, adayların konuşma için hiç enerji harcamamasından ve ilgi göstermemesinden yakınıyor. 
     
     KILIK-KIYAFET 

     İş görüşmesine uygunsuz kıyafet ve makyajla gelmek de iş başvurusu yapanların bir diğer hatası. İş görüşmesine katılan müdürler, acayip görünüşlü, dövmeli, yüzünde piercing bulunan, parlak boyalı saçlar ile vücut temizliğine önem vermeyen adaylardan şikayet ederken, iş görüşmesine ayakkabısız, kirli tırnaklar, jeans ve tişörtle gelen, kalçasını açıkta bırakan yırtmaçlı etek giyen, mülakat boyunca siyah güneş gözlüğüyle oturan, hatta sarhoş mülakat yapan adaylar geldiğini söylüyorlar. 
     Araştırma sonuçlarına göre, iş görüşmelerine giren müdürlerin şikayet ettikleri bir diğer konu da, yalan ve samimiyetsizlik. Başarılarını abartan ve bilgi düzeyleri konusunda yanıltıcı bilgi veren adaylar baştan kaybediyor. 
     CareerBuilder'ın araştırmasına göre, iş başvuru formunda hiç tutuklanmadığını belirten bir adayın görüşmeye girdiği ofisten bir şeyler çaldığı da belirtiliyor. 

     
</TEXT>
</DOC>
