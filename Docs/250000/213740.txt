<DOC>
<DOCNO> 213740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo12.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor-Fenerbahçe maçına il dışından da yoğun ilgi var... 
</HEADLINE>
<TEXT>

     Birinci Süper Futbol Ligi'nde Elazığspor ile Fenerbahçe arasında yapılan maça bölgedeki futbolseverler büyük ilgi gösterdi. 
     Atatürk Stadı'nda yapılan maç için çok sayıda taraftar, sabahın erken saatlerinden itibaren stadın önünde uzun kuyruklar oluştururken, saat 11.00'den itibaren seyirciler stada alındı. 
     Elazığ'ın yanısıra Tunceli, Bingöl, Malatya, Diyarbakır ile bölgedeki diğer yerleşim birimlerinden çok sayıda futbolsever karşılaşmayı izlemek için kente adeta akın etti. 15 bin kişilik Atatürk Stadı tamamıyla dolarken, yaklaşık 600 Fenerbahçeli taraftar da tribünlerdeki yerlerini aldı. 
     Maç nedeniyle Atatürk Stadı çevresinde Elazığ Emniyet Müdürlüğü'nce geniş güvenlik önlemleri alındı. 
     Fenerbahçe kafilesi ise maçtan 1 saat önce stada geldi. 
     Fenerbahçe takımında, İstanbulspor'dan transfer edilen Mehmet Yozgatlı ilk 11'de yer aldı. Sakatlığı süren Serhat ile Kemal ise kadroda yer almadı. 
     Elazığspor'da ise kadro dışı bırakılan Bekir ile sakatlığı süren Ziya ve Ercan maç kadrosuna alınmadı. 
     Maç başlamadan önce Konya'da çöken binada ölenler, vefat eden Fenerbahçeli eski futbolcu Birol Pekel ve maçı izlemek üzere İstanbul'dan Elazığ'a giderken Kayseri-Ankara karayolunda meydana trafik kazasında ölen Özcan Tekir isimli taraftar için 1 dakikalık saygı duruşunda bulunuldu. 
     
</TEXT>
</DOC>
