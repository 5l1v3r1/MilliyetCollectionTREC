<DOC>
<DOCNO> 243429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/axgun02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatiplilerin Açıkhava şenliği 
</HEADLINE>
<TEXT>


İmam Hatip Liseleri Mezunları Derneği'nin Açıkhava Tiyatrosu'ndaki şöleninde kız ve erkekler harem selamlık oturdu. Gençler, davullu zurnalı, pankartlı şölende coştu 

Aslı Öktener Fotoğraflar Bünyamin Aygün 

Elimizde, İmam Hatip Liseleri Mezunları ve Mensupları Derneği'nin ÖNDER , "İyi ki Varız İmam Hatipliler Şöleni"nin basın davetiyesi var. Daha bülteni elimize aldığımızda ilginç bir etkinliği izleyeceğimizi anlıyoruz. Açıkhava Tiyatrosu'na vardığımızda alışkın olduğumuz konser görüntülerinin dışında bir manzarayla karşılaşıyoruz. İstanbul'da karma öğrenim gören imam hatip liselerinin kız ve erkek öğrencileri, ayrı ayrı otobüslerle şenliğe geliyor. 
Otobüslerden inen kalabalık gruplar tiyatro önünde yine ikiye ayrılıyor. Kızlar ayrı, erkekler ayrı kapıdan içeriye giriyor. Kız öğrencilerin pastel tonlarda reng renk türbanları, pullu zincirli etekleri, bluzları ve şık ayakkabıları erkekler ise dar gömlek ve blue jean'leriyle dikkat çekiyor. İçeri giriş için erkeklerin kapısını tercih ettiğimde sorun çıktı. Kapıda görevli imam hatipli gençlerden biri, "Buradan geçemezsiniz, kızların kapısına lütfen" dedi. "Neden " diye sorunca yanıt hazır "Bu organizasyonun emri..." 

Etten duvar örüldü 
Kapı girişlerinde Ülker'den kek, Hamidiye'den ücretsiz su elimize tutuşturuldu. İçeride manzara kapıdakinden farklı değildi. Kızlar ayrı, erkekler ayrı bir yerde oturmuştu. Hatta kızlar erkeklerin, erkekler de kızların yanına gitmesin diye görevlilerce etten bir duvar örülmüştü. 
İçeride şenlikten ziyade liseler arası basketbol müsabakasını andıran bir "maç" havası vardı. Öğrenciler var güçleriyle okullarının isimlerini haykırıyordu. Bazı kız öğrenciler ise türbansızdı. Erkeklerin ellerinde davullar ve borazanlar, kızlar da "Eğitimde fırsat eşitliği anayasal haktır", "Her şeye rağmen İmam hatipliyiz" yazılı dövizler vardı. 

Sigaralar gizli gizli içildi 
Program, öğrencilerin biletlerin arkasında yazan, "İmam Hatip Liseliler Marşı"nı söylemesiyle başladı. Kızlardan çoğu marşa ellerindeki türbanları sallayıp oynayarak eşlik etti. 
Bu arada gençlerden bazıları, tiyatronun hemen girişinde sağlı sollu bölümlerinde namaz için kendilerine ayrılan alanda, hasırlar üzerinde namaz kıldı. Öğrenciler tuvaletlerde aptes aldı, sigaralar gizli gizli yine burada içildi. Daha sonra sahneyi sırasıyla Grup Dem, Eşref Ziya, Mustafa Cihat ve Ömer Çelik adlı sanatçılar aldı. 


</TEXT>
</DOC>
