<DOC>
<DOCNO> 218888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yazar/oztrak.html </URL>
<DATE> 2004/03/01/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Dış ticaret verilerine dikkat 
</HEADLINE>
<TEXT>

   
   Geçtiğimiz hafta sonunda açıklanan 2003 yılının dış ticaret verileri Türkiye'de birçok rekorun gerçekleştiğini gösteriyor. 
   2003 yılında ihracat bir yıl öncesine göre yaklaşık 11 milyar dolar artarak, ilk defa 46 milyar doları aşıyor. Aynı dönemde ithalat ise 17 milyar dolar artarak ilk defa 68 milyar doları geçiyor. İhracat resmi tahminlerin 1 milyar dolar, ithalat da 1.5 milyar dolar üstünde gerçekleşiyor. Bu gelişmenin sonucunda dış ticaret hacmimiz ilk defa 100 milyar doları aşarak 115.6 milyar dolar seviyesine ulaşıyor. Dış ticaret dengesi ise son 10 yılda, 2000 ve 1997 yıllarından sonra, en yüksek üçüncü açığı vererek 21.9 milyar dolar oluyor. 2002 yılında yüzde 69.9 olan ihracatın ithalatı karşılama oranı ise yüzde 68.2'ye geriliyor. 
   2003 yılının Aralık ayında sadece bir aylık dış ticaret açığının 3.5 milyar doları aşması dikkat çekici. Bir önceki yılın aralık ayındaki açık 2 milyar dolardı. Bu gelişmeler sonucunda ihracattan sağladığımız gelirlerle ithalatı karşılama oranı 2003 yılının en düşük aylık seviyesi olan yüzde 56'ya düşüyor. 
   Ancak geçtiğimiz yıl kasım ayında bayram tatili nedeniyle ihracat ve ithalat faaliyetlerinin bir kısmının aralık ayına kayabileceğini bundan önceki yazılarımda ifade etmiştim. Bu nedenle 2002 ve 2003 yılında kasım ve aralık verilerini toplayarak yapılacak bir karşılaştırma daha gerçekçi olacaktır. 
   
   Kasım - Aralık Milyar ABD 2002 2003 Artış Yıllık Artış İhracat 6,8 8,4 23,5 30,0 İthalat 10,3 13,2 28,2 33,3 Yatırım malı 2,0 2,7 33,1 32,1 Ara malı 7,1 8,7 21,2 32,3 Tüketim malı 1,0 1,7 68,9 50,0 Diğer 0,1 0,1 -12,1 -23,7 İhracat İthalat 66,0 63,6 
   
   Tablodan son iki aydaki toplam ihracat ve ithalatın artış hızlarının yıl ortalamalarının altına gerilediği görülüyor. İhracat ve ara malı ithalatı artış hızındaki gerileme böyle devam ederse üretimde bir yavaşlamanın göstergesi olabilir. İthalat artış hızındaki gerilemeye rağmen son iki ayda ihracatın ithalatı karşılama oranı düşmüş. Bir diğer ifadeyle ihracat artış hızındaki gerileme ithalattan daha hızlı olmuş. Son iki ayın ortalama oranı da yine aylık olarak yılın en düşük oranı. Tüketim malı ithalatındaki hızlanma ise oldukça dikkat çekici. 
   Diğer taraftan aralık ayında ortaya çıkan, rekor aylık dış ticaret açığına rağmen TL değer kazanmaya devam etti. Bu da ödemeler dengesinin finansman kalemlerine ve özellikle kısa vadeli dış borçlanmaya daha dikkatle bakmayı gerektiriyor. 
   2003 yılının son iki ayındaki dış ticaret verilerindeki eğilimlerin bu şekilde devamı halinde, önümüzdeki dönemde dış ticaret ve cari işlemler dengelerini ve ödemeler dengesi finansmanını çok konuşacağız demektir. Bu, aynı zamanda kamu açıklarının kontrolünün ve gelirler politikasının tavizsiz uygulanmasının önemini de göstermektedir. Ekonomi yönetiminde makro seviyede tutarlılık ve birimler arasında koordinasyon ihtiyacının arttığı bir döneme giriyoruz. IMF ile müzakere dönemleri dışında da Maliye Bakanlığı, Devlet Planlama Teşkilatı, Hazine Müsteşarlığı, Merkez Bankası ve BDDK çok daha yakın çalışmalı ve ortak çözümleri süratle geliştirebilmelidirler. 
   
      
   
</TEXT>
</DOC>
