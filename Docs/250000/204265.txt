<DOC>
<DOCNO> 204265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/ekonomi/aeko.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka kardeşliği 
</HEADLINE>
<TEXT>

   Başbakan Recep Tayyip Erdoğan, kardeşi Mustafa Erdoğan ve Ülker Grubu İcra Kurulu Başkan Yardımcısı Orhan Özokur'un kardeşi Atilla Özokur ile üçüncü şirketini kurdu 
      Nedim Şener 
   
   Başbakan Recep Tayyip Erdoğan, kardeşi Mustafa Erdoğan, Ülker Grubu İcra Kurulu Başkan Yardımcısı ve Sabri Ülker'in damadı Orhan Özokur'un kardeşi Atilla Özokur ile birlikte, yeni bir şirket daha kurdu. Atilla Özokur, şirketin bu hafta içinde kurulduğunu ve Başbakan Erdoğan'ın bilgisinin olduğunu söyledi. Yeni şirket başta Cola Turka olmak üzere Ülker'in ürettiği içeceklerin dağıtımını yapacak. 
   Daha önce Emniyet Gıda ve İhsan Gıda adıyla Ülker Grubu'nun süt ürünleri ile bisküvi ve çikolatalı ürünlerinin dağıtımını yapan iki şirketin ortağı olan Başbakan Erdoğan üçüncü şirketini de kurdu. Böylece ortaklığı olan şirketlerin sayısı üçe yükseldi. 
   
   Aynı ortaklar 
   Ortakların, Ülker'in içeceklerinin İstanbul Anadolu yakasındaki dağıtım işi için kurdukları 'Yenidoğan Gıda Pazarlama ve Ticaret AŞ'nin sermayesi 100 milyar lira olarak belirlendi. Şirkette, Başbakan Erdoğan yüzde 12, kardeşi Mustafa Erdoğan da yüzde 9 oranında pay aldı. Şirkete, yüzde 30 hisseyle Reşat Sözen, yüzde 25 hisseyle Atilla Özokur, yüzde 15 hisseyle Ergün Bodur ve yüzde 9 hisseyle de Ziya İlgen ortak oldu. Şirketin ilk yönetim kurulunda Reşat Sözen, Atilla Özokur, Ziya İlgen ve Ergün Bodur da yer aldı. Başbakan Erdoğan ile kardeşi Mustafa Erdoğan ise yönetim kurulunda görev almadı. Şirketin ortak ve yöneticilerinden Ergün Bodur, Erdoğan'ın ortağı olduğu İhsan Gıda'da da ortaklar arasında yer alıyor. 
   
   Ülker 'kurun' demiş 
   Başbakan Tayyip Erdoğan'ın da ortak olarak yer aldığı 'Yenidoğan Gıda AŞ'nin faaliyet konusunda gıda, temizlik ve ihtiyaç maddelerinin toptan ve perakende ticaretini yapmak olarak belirtilmesine rağmen asıl işinin Cola Turka'nın dağıtımı olacağı belirtildi. Şirket bu amaçla yerli ve yabancı kuruluşlarla işbirliği yapacak, satışlarında franchising yöntemini de kullanacak. 
   Ülker Grubu'ndan yapılan açıklamaya göre, Cola Turka, Çamlıca ve Sunny'nin dağıtımı için kurulan Esas Gıda, tüm distrübütörlerden, yalnızca bu alanda faaliyet gösteren bir şirket kurmalarını istedi. 
   Diğer bayiler gibi Başbakan'ın ortak olduğu Yenidoğan AŞ de bu istek üzerine kuruldu. 
   
   'Koskoca Başbakan'a haber vermeden ortak yapılır mı '    Sabri Ülker'in damadı Orhan Özokur'un kardeşi Atilla Özokur, Başbakan Tayyip Erdoğan ile Emniyet Gıda ve İhsan Gıda'da ortaklıklarının bulunduğunu belirtirken, bu hafta içinde kurulan Yenidoğan AŞ'de de ortaklığın oluşturulduğunu söyledi. 
   Ülker'in isteği üzerine süt, yağ ve yoğurt dağıtımının İhsan Gıda, bisküvi ve çikolata ürünlerinin Emniyet Gıda tarafından dağıtıldığını anlatan Özokur, içecek dağıtımı için de Yenidoğan'ı kurduklarını belirtti. 
   
   'Önce de ortağımızdı' 
   Adını faaliyet gösterdiği mahalleden alan Yenidoğan'ın İstanbul Kadıköy yakasında 6 bin noktaya dağıtım yapacağını anlatan Özokur, sorularımıza şu yanıtları verdi 
   
   Şirketin kuruluş tarihi nedir    Bu hafta kuruldu. 
   
   İhsan Gıda'da süt ürünleri, Emniyet'te büsküvi ve çikolata dağıtıyorsunuz. Yenidoğan'ı Cola Turka için mi kurdunuz    Cola Turka'yı dağıtmak için kurmadık, içecek grubunu dağıtmak için kurduk. İçinde Çamlıca'sı, başka içecekler de var. 
   
   Başbakan da ortak görünüyor    Daha önceki şirketlerde ortak olan birisine, 'sen bu şirketlerde ortak olma' denilir mi Diğer şirketlerde ortaklıkları nasılsa, aynı şirket aynı mal, ortaklığı orada devam ediyor. 
   
   Başbakan'ın yeni bir şirkete ortak olması konusunda kendisinden izin aldınız mı    Ne kadar mantıksız bir soru. Bu ona danışılmadan yapılabilecek bir şey olabilir mi Biz bir şirket kuruyoruz ve kurduktan sonra mı haber vereceğiz. 
   
   Ama şu mümkün, sizlere bir vekaletname vermiştir. Onun adına da yapıyor olabilirsiniz diye soruyorum.    Onu illa ki yapıyoruzdur ama onun birşeyi vardır. Sorulmuştur. Koskoca Başbakan'ı ortak ediyoruz illa ki sorulmuştur. Başbakan'a sormadan bir şirket nasıl kurarsınız Adam koskoca Başbakan bir kere. "Seni de bu şirketin içine ortak yaptık haberin olsun, haber vermedik ama durum böyledir" mi diyecektik 
   
   Oğlu maaşlı çalışıyor 
   Bu konu Başbakan açısından siyasi etik tartışması açılmasına neden olur mu    Yok canım, neden olsun Tayyip Bey Başbakan olmadan önce de ortağımızdı. Çok çok önce de ortağımızdı. Emniyet Gıda'da, İhsan Gıda'da ortaklığı duruyor. Kaç senedir mazisi olan bir insan. Hisselerinin oranında değişim, birşey yok. Diğer şirkette hisse nispeti ne kadarsa, bu şirkette de o kadardır. 
   
   Şirkette Başbakan Recep Tayyip Erdoğan'ı büyük oğlu mu temsil ediyor    Büyük oğlu Burak şirkete gelir, gider. Sonuçta o da maaşla çalışan bir personeldir. Maaşını tam olarak bilmiyorum ama 500 milyon lira civarında olabilir. 
   
   Şirketin künyesi Yenidoğan Gıda Pazarlama ve Ticaret AŞ Sermayesi 100 milyar TL Ortaklar ve hisseleri Reşat Sözen Yüzde 30 Atilla Özokur Yüzde 25 Ergün Bodur Yüzde 15 Recep Tayyip Erdoğan Yüzde 12 Mustafa Erdoğan Yüzde 9 Ziya İlgen Yüzde 9 
   
</TEXT>
</DOC>
