<DOC>
<DOCNO> 233382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/yazar/karahasan.html </URL>
<DATE> 2004/04/21/ </DATE>
<TIME>  </TIME>
<AUTHOR> Fatoş KARAHASAN  </AUTHOR>
<HEADLINE>
'Tanıtım oksijen gibidir' 
</HEADLINE>
<TEXT>

   
   Konya 2003 rakamlarına göre, Türkiye'nin sosyo - ekonomik gelişmişlik sıralamasında 26. ilimiz. Ülkemizin tahıl ambarı konumunda olan Konya'da toplam 2 milyon 659 bin 890 hektarlık tarıma elverişli alan bulunmakta. 
   Tarıma elverişli arazinin 377 bin 426 hektarlık alanı sulanmakta. Konya Ovaları Projesi'yle, sulanan arazi miktarının 602 bin 509 hektar artırılması planlanıyor. Bu projeyle birlikte Konya'nın tarım üretiminde ciddi bir artış olması bekleniyor. 
   1950'li yıllardan itibaren imalat sanayinin önemli merkezlerinden birisi olan Konya'ya devlet ciddi yatırımlar yapmış. Şeker, çimento, yem, rom - magnezit, dokuma, kağıt ve selüloz fabrikaları, civa işletmesi, alüminyum tesisleriyle, Konya ülkenin sanayileşme hamlesi içinde önemli bir merkez konumunu korumuş. 2003 yılında 700 milyon dolarlık ihracat hacmine erişmiş olan Konya'da, başta gıda ve tekstil olmak üzere pek çok özel sektör yatırımı bulunmakta. 
   Konya ekonomideki canlanmayla birlikte üretimde ve pazarlamada büyük adımlar atmaya hazırlıklı görünüyor. Yetişmiş iş gücü, girişimci iş adamı ve binlerce yıllık kültürüyle Anadolu'nun adını dünyaya duyurmaya niyetli bir durumda. 
   Doğan Yayın Holding'in Anadolu'daki Avrupa toplantıları çerçevesinde Konya'ya İstanbul'dan giden büyük bir grup Konya'lı işadamları ve yöneticilerle birlikte Konya Buluşmasını gerçekleştirdi. 
   Konya Sanayi Odası Başkanı Ahmet Şekeroğlu "Bu çapta bir organizasyonu ilk defa yapıyoruz. Konya'da nihai tüketiciye yönelik ürün az olduğu için, şimdiye kadar markalaşma çalışmalarına da ilgi yüksek olmadı. Kurumsallaşmanın önemine inanıyoruz, gereğini zaman içinde yapacağız" dedi. 
   Konya Ticaret Odası Başkanı Hüseyin Üzülmez de "Bu toplantı geçtiğimiz yıl başlattığımız 'Konya marka şehir' çalışmasında yeni bir ufuk açacak. İş adamı fabrika yapar, makine üretir. Tanıtıma yapılan harcama görünmez, ama havadaki oksijene benzer. Oksijen olmadan yaşanmaz.Bunu kavramanın şehrimiz, sanayicimiz ve işadamımız için büyük önemi vardır" diye konuştu. 
   Reklamcılar Derneği Başkanı Jeffi Medina ise "Ye Kürküm Ye - Marka Nasıl Güce Dönüşür" başlıklı konuşmada dünyadan ve Türkiye'den başarılı reklam ve marka yönetim örnekleri üzerinde durdu. Reklam yatırımının milli gelire GSMH oranının bir ülkenin ekonomik seviyesinin en önemli göstergelerinden birisi olduğunu belirterek, bunun Türkiye'de binde bir, gelişmiş ülkerde yüzde 1.5 olduğunu söyledi. Türkiye'nin yarattığı ve yaratacağı markaların ülke imajına çok büyük olumlu katkıda bulunacağını belirten Medina, Konyalı işadamlarına ürünlerinin marka değerlerini artımalarının, kar marjlarına yapabileceği etkiyi örneklerle ortaya koydu. 
   
      
   
</TEXT>
</DOC>
