<DOC>
<DOCNO> 238465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas03.html </URL>
<DATE> 2004/05/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Türkiye'de 40 bin MS hastası var... 
</HEADLINE>
<TEXT>

     Özellikle 20-40 yaşları arasındaki eğitimli ve aktif kişilerde görülen, nedeni bilinmeyen ve kesin tedavisi bulunmayan, çoğunlukla da özürlülüğe yol açan Multipl Skleroz MS hastalığı gizemini koruyor... 
     Türkiye Multipl Skleroz Derneği Ankara Şube Yönetim Kurulu Üyesi ve Bayındır Hastanesi Nöroloji Uzmanı Dr. Özcan Ertürk, AA muhabirine, nedeni ve tedavisi henüz bilinmeyen hastalık hakkında bilgi verdi. 
     Ertürk, hastalıkta, beyin ve omurilikteki sinir telciklerinin etrafını saran miyelin tabakasının etkilendiğinin bilindiğini, hastalık ataklarında, miyelin tabakasında iltihaplanma olduğunu söyledi. 
     İltihaplanmanın şiddetli olması halinde miyelinin fazla zarar gördüğünü, burada sert bir tabaka oluştuğunu söyleyen Ertürk, beyin ve omurilik yoluyla o sinirin ulaştığı organa gitmesi gereken mesajların bu bölümde engellendiğini belirtti. Ertürk, bu nedenle beyin ve organlar arasındaki gerekli haberleşme ve koordinasyonun sağlanamadığını anlattı. 
     
     NEDENİ BİLİNMİYOR 
     Hastalığın nedeninin bilinmediğini, ancak birçok varsayım bulunduğunu kaydeden Ertürk, hastalığın hafif veya ağır olmasının, hastalardaki gelişmesinin, kişiden kişiye değiştiğini kaydetti. 
     Hastalığın, ''ataklar ve düzelmelerle'' seyrettiğini, bazı hastalarda bir iki ataktan sonra iyileşme görülürken, bazı hastalarda giderek ilerleyen ve düzelme olmayan bir seyir izleyebildiğini bildirdi. 
     
     TÜRKİYE'DE 40 BİN, DÜNYADA 3 MİLYON HASTA 
     Hastalığın dünya genelinde 3 milyon, Türkiye'de ise 40 bin kişide görüldüğünün tahmin edildiğini vurgulayan Ertürk, MS'in gençler arasında en sık görülen nörolojik hastalıklardan biri olduğunu ifade etti. 
     Hastaların büyük bölümünün ilk ataklarını, 20-40 yaşları arasında geçirdiklerini söyleyen Ertürk, ''En sık 31 ile 33 yaşları arasında başlamakla birlikte nadiren çocukluk veya ileri yaş gruplarında da ortaya çıkabiliyor. Genel olarak toplumda MS gelişme riski binde 1 tahmin ediliyor. Hastalık kadınları 2 kat daha fazla etkiliyor'' diye konuştu. 
     Ertürk, hastalığın, öldürücü, bulaşıcı veya mikrobik olmadığını vurgulayarak, ''Bu hastalık bir akıl hastalığı veya kalıtsal bir hastalık da değil. Ancak hastaların ailelerinde ve özellikle ikizlerde daha sık görülmesi bazı kişilerin genetik olarak hastalığa yatkın olduklarını gösteriyor'' dedi. 
     
     YORGUNLUK, CİNSEL SORUN HASTALIK BELİRTİSİ 
     Hastalığın belirtilerinin, ''plak'' adı verilen lezyonların sinir sisteminde yerleştiği yerle ilgili olduğunu söyleyen Ertürk, hastalıkta en sık görülen belirtileri şöyle sıraladı 
     ''Güçsüzlük, yorgunluk, hissi belirtiler karıncılanma, uyuşukluk, ağrı , görme bozuklukları bir gözde görme kaybı, bulanık veya çift görme , kas fonksiyon bozuklukları katılık, titreme, idrar kaçırma, kabızlık, cinsel sorunlar ve denge sorunları dengesizlik, baş dönmesi, yalpalama .'' Dr. Ertürk, bu belirtilerin bir veya birkaçını hissedenlerin vakit geçirmeden doktora başvurmalarını istedi. 
     Ertürk, ilk belirtinin ortaya çıkışından, kesin tanı konmasına kadar yıllar geçtiğine işaret ederek, ''Çünkü ilk belirtiler o kadar hafiftir ki kişi doktora gitmez bile'' dedi. 
     Dr. Özcan Ertürk, hastalığın tanısında, ''Magnetik Rezonans Görüntüleme-MRG'', ''Beyin Omurilik Sıvısı'' analizi ve ''Uyarılmış Potansiyel'' incelemelerinden yararlanıldığını ifade etti. 
     Ertürk, MS'in bugün için bilinen kesin bir tedavisi olmadığını ancak, hastalığın semptomlarını giderebilmek ve hastaların daha rahat yaşamalarını sağlamak için fizyoterapi, kişisel veya grup terapileri, psikolojik tedavi uygulandığını, atak sıklığını azaltmak için ilaç kullanıldığını anlattı. 
     
     TÜRKİYE MULTİPL SKLEROZ DERNEĞİ 
     Türkiye Multipl Skleroz Derneği Ankara Şube Başkanı Fizyoterapist Samiye Ata da 300 hasta ve yakınıyla ilişki içinde olduklarını belirterek, Ankara'da toplam 2 bine yakın hasta bulunduğunun tahmin edildiğini söyledi. 
     Dernekte hastalara, fizyoterapi, psikolojik destek, el işi kursu gibi çeşitli hizmetler verdiklerini anlatan Ata, hastaları evlerinde de ziyaret ettiklerini, sinema, tiyatro, gezi gibi sosyal aktiviteler düzenlediklerini anlattı. 
     Ata, hastalığın erken dönemde teşhis edilebilmesi için tanınmasının önemli olduğunu vurgulayarak, ''Hastalara MS'le ilgili en doğru bilgiyi vermeyi amaçlıyoruz. MS'le mücadelede ilk adım, mümkün olduğunca bilgi edinmektir'' dedi. 
     Hastalıkla ilgili bilgi almak isteyenler için Türkiye Multipl Sikleroz Derneği Genel Merkezi ve Ankara Şube'sinin telefonları şöyle ''0 212 275 22 96 - 0 312 435 82 20''. 
     
</TEXT>
</DOC>
