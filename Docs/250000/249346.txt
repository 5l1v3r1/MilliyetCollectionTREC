<DOC>
<DOCNO> 249346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/guncel/gun01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim görevlisi soruları sattı 
</HEADLINE>
<TEXT>


3500 öğrencinin girdiği final sınavındaki yüksek puanlar, skandalı ortaya çıkardı. Adı açıklanmayan öğretim görevlisi açığa alınırken, sınavın yenileneceği açıklandı 

NESRİN COŞKUN İzmir DHA 

Dokuz Eylül Üniversitesi DEÜ Yabancı Diller Yüksekokulu'nda 3500 öğrencinin girdiği İngilizce final sınavının sorularının çalınarak, bir öğretim üyesi tarafından satıldığı belirlendi. Skandal, yıl boyunca girdikleri sınavlarda başarısız olan çok sayıda öğrencinin final sınavında yüksek puan almasıyla ortaya çıktı. 

100 puan şüphe yarattı 
DEÜ'ye bağlı fakülte ve yüksekokulların barajı aşamayan hazırlık sınıfı ile yüksek lisans ve doktora öğrencileri, İngilizce eğitim veren Yabancı Diller Yüksekokulu'nun 4 Haziran'da yaptığı final sınavına katıldı. Her fakültede aynı saatte başlayıp biten ve kopya çekilmemesi için özel önlemler alınan sınavın sonuçları, optik okuyucuda değerlendirildiğinde, yıl boyunca girdikleri vize sınavlarında çok düşük puan alan öğrencilerin 90 - 95 ve 100 puan aldıkları görüldü. Bunun üzerine "kopya" çekildiğinden şüphelenen okul yönetimi, bu öğrencileri yeni bir teste tabi tuttu. 
Testte başarılı olamayan öğrenciler, kopya çektiklerini itiraf ederek, sınav sorularını ve cevaplarını bir öğretim görevlisinden para karşılığı satın aldıklarını itiraf etti. Adı açıklanmayan öğretim görevlisi açığa alınırken, sınavın yenileneceği bildirildi. 


</TEXT>
</DOC>
