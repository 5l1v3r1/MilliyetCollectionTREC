<DOC>
<DOCNO> 204701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/guncel/agun.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonette şüpheli patlama 
</HEADLINE>
<TEXT>

   Başbakan Erdoğan'ın Ankara'daki evine 500 metre mesafede park edilmiş bir kamyonet dün akşam bomba gibi patladı. Polise göre patlamanın nedeni LPG... 
      TÜRKER KARAPINAR 
   
   Başbakan Recep Tayyip Erdoğan'ın Keçiören'deki evine 500 metre uzaklıkta park etmiş bir kamyonette patlama meydana geldi. Patlama sırasında, evinin balkonunda bulunan Hüsniye Sağlam 48 , sarsıntının etkisiyle başını balkon demirlerine çarparak öldü. Keçiören Cihangir Caddesi Sevil sokağa geçen yıl terk edilen 06 TL 266 plakalı LPG'li kamyonette dün önce yangın çıktı. Alevlerin tamamen sardığı kamyonetin deposu daha sonra patladı. Patlamanın etkisiyle çevredeki bazı ev ve otomobillerin camları da kırıldı. 
   Patlama sırasında kamyonetin park edildiği yerin karşısındaki evinin balkonunda bulunan Hüsniye Sağlam, dengesini kaybederek başını balkon demirlerine çarptı. Ağır yaralanan Sağlam, taksiyle kaldırıldığı Ankara SSK Dışkapı Eğitim Hastanesi Avcil Servisi'nde yaşamını kaybetti. 
   Patlamanın Erdoğan'ın ikametgahına 500 metre uzaklıkta meydana gelmesi akıllara "Hedef Erdoğan mıydı" sorusunu getirdi. 
   Olay yerine gelen emniyet yetkilileri, bomba ihtimalini değerlendirmek için kamyoneti çekiciyle Ankara Emniyet Genel Müdürlüğü'ne götürürken, patlamanın olduğu yer, Erdoğan'ın kullandığı güzergaha sadece 50 metre mesafedeydi. 
   Patlamayla ilgili soruşturma başlatan polis, patlamanın LPG yüzünden meydana geldiğini belirtirken, görgü tanıklarının ifadesine başvurmak için adres ve kimlik tespiti yaptı. Kamyonetin Volkan Yoldaş adına kayıtlı olduğu bildirildi. 
   
   
   
   
   
</TEXT>
</DOC>
