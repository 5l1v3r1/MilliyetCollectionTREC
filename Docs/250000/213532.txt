<DOC>
<DOCNO> 213532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/soneko16.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'ya uluslararası ödül 
</HEADLINE>
<TEXT>

     Ankara Ticaret Odası ATO , Uluslararası Halkla İlişkiler Derneği'nce IPRA verilen ve ''Halkla İlişkiler Oscar'ı'' olarak bilinen ''Golden World Awards''ın büyük ödülünü aldı. 
     Oda'dan yapılan yazılı açıklamada, Türkiye'den ATO'nun bulunduğu yarışmada, ABD, İngiltere, Avusturya, Kanada, Hindistan, Endonezya, Japonya, Güney Kore Cumhuriyeti, Singapur, Güney Afrika ve İsveç gibi çok sayıda ülkeden 33 halkla ilişkiler projesinin katıldığı bildirildi. 
     Bu arada ATO'nun, ''Golden World Awards'' büyük ödülü yarışmasına katılabilmek için yarışma kapsamında yapılan elemede ''siyasi ilişkiler'' ve ''halka hizmet'' kategorilerinde ''Kredi Kartları Projesi'' ile Mayıs ayında 2 altın madalya aldığı kaydedildi. 
     
     ATO BAŞKANI AYGÜN 
     ATO Başkanı Sinan Aygün'ün New York'ta düzenlenen ödül töreninin ardından yaptığı konuşmada, ödülü Türkiye adına almaktan onur duyduğunu söylediği bildirildi. 
     Aygün'ün konuşmasında Türkiye ve Avrupa Birliği AB konusuna değindiği ifade edilerek, Türkiye'nin İslam dünyası için bir değişim modeli, dünya devletleri içinde ise değişimin ta kendisi olduğunu vurguladığı belirtildi. 
     Sinan Aygün'ün, Türkiye'nin etnik, dinsel, kültürel farklılıkların hepsini içine sindirebilmiş olgun bir ülke olduğunu kaydettiği konuşmasına, şöyle devam etti 
     ''Türkiye heyecan verir. Çünkü yaşayan bir organizmadır Türkiye. Türkiye AB için de heyecan verici bir katılımı ifade etmektedir. AB Türkiye'yi anlayarak, dinamiklerini farkederek, hissederek, üyeliğe davet etmelidir. Türkiye'nin içinde bulunduğu Avrupa Topluluğu'nun farklı bir anlamı olacaktır. AB'ye dinamizm, güç katacaktır. Ülkem, teknolojisiyle, insan kalitesiyle buna hazırdır. Bunun en büyük göstergesi de işte burada aldığımız ödüldür. Bu açıdan da IPRA'nın büyük ödülünün Türkiye'ye verilmesinin çok daha büyük bir anlamı vardır.'' Aygün'ün, geçen yıl ''Türk Lirası'na İtibar Kampanyası'' ile ''IPRA 2002 Altın Ödülleri''nde Türkiye'ye mansiyon kazandırdıklarını hatırlattığı belirtilerek, tüm dünya iletişimcilerinin örgütü olan IPRA'dan aldıkları bu ödüllerin halkla ilişkiler disiplininin Türkiye'deki gelişimi açısından bir dönüm noktası olduğunu vurguladığı kaydedildi. 
     
</TEXT>
</DOC>
