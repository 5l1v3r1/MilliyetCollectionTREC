<DOC>
<DOCNO> 214209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yazar/akyol.html </URL>
<DATE> 2004/02/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Ölüm bana gülerek gel' 6 Nisan 2001 
</HEADLINE>
<TEXT>

   
   CEM KARACA'yı her zaman dinledim, en solcu zamanlarında bile onda "Anadolu"yu bulmak, değişik bir ses, yepyeni bir müzik dinlemek bana daima heyecan verdi. 
   2001 başında "Bindik Bir Alamete" adlı albümünü müthiş sevmiştim. 
   Evde defalarca, üst üste dinlemiştik eşim Tülin'le beraber... 
   O zaman karar vermiştim Cem Karaca ile bir TV sohbeti yapmaya. 
   CNN Türk'te 1 Nisan 2001 tarihli "Eğrisi Doğrusu" programı için kendisini davet ettim. Eşi İlkim'le beraber geldiler. Geldiğini koridorun uzak ucundan haykıran sesinden anladım, koştum, kucaklaştık. Çok telefon görüşmelerim olmuş, konserlerini izlemiştim ama ilk defa karşılaştığımızda kırk yıllık dost gibiydik gerçekten. 
   'Anadolu ruhu' onda "dost" bir yürek yaratmıştı. 
   
   ANADOLU Cem'e Dadaloğlu'nu, Emrah'ı, Karacaoğlan'ı, Yunus'u, Hacı Bayram'ı, Şah İsmail Hatai'yi, Pir Sultan'ı vermiş, o da "Anadolu pop rock"unu yaratıp ebedi bir sanat armağanı bağışlamıştı hepimize. 
   "Bindik bir Alamete" adlı son albümündeki parçalar Cem Karaca'nın başkaldıran, haykıran, özgün ve yerli kişiliğini tam yansıtır 
   "Kerkük'ün zindanına attılar meni 
   Mazlumlar sürüsüne gattılar meni..." 
   Albümde, Cem'in ikisini de çok sevdiği Yavuz Selim ile Şah İsmail de vardır Şah İsmail'in 'nefes'inde Türkmen sadeliğini ve Türkmen akıncılarının temposunu hissedersiniz. Yavuz'un saltanatlı ihtişamını da şiirin ve bestenin işlenmişliğinde görürsünüz. 
   Ve Bektaşi tasavvufunun derin vecdi ile yazıp bestelediği "Allah Yar" şarkısı 
   "Bu can emanet bu tene 
   Sonunda sararlar kefene 
   Allah yar, yar..." 
   Albümünde 'ölüm' de var 
   "Ölüm bana gülerek gel..." 
   Her ölüm acıdır ama eminim Cem ebediyet alemine gülerek gitti... 
   
   CEM KARACA, gerçekten büyük bir kültür senteziydi. Annesi Ermeni İrma Felekyan Toto Karaca ile babası Azeri Türkü Mehmet İbrahim Karaca, ona başlı başına 'çok kültürlü' bir aile ocağı sundular. Anadolu'ya ve aynı zamanda Batı'ya açıklığında bunun rolünün olduğunu düşünüyorum. 
   Sufi edebiyatını ve müziğini özümsemesinde babasından öğrendiği Bektaşi ve 12 İmam anlayışı bir başlangıç oldu. "Üç var, Yedi var, Oniki var" ve "altıbin altıyüz altmış altı inen var" diye besteler yaptı. 
   Batı'dan aldığımız "rock" müziği, Cem Karaca gibi dahi bir sanatkarın elinde Anadolu ile ve sufi geleneğiyle sentezleşerek tamamen özgün bir "Anadolu rock"una dönüştü. Tamamen bizim, tamamen özgün, hem yerel hem evrensel... 
   Aktif solculuğu sırasında, 1974'te kurduğu grubun adı "Dervişan" idi, son albümü "Dervişanız, dervişan... Allah yar..." diyordu. 
   Ondaki anıtsal başkaldırı ruhu, solun kalıplarına da başkaldırmış, "memleketim"e dönüşünü "döndüm işte, oh be " diye haykırmıştı... 
   Daima başkaldırdı, daima haykırdı... 
   Ve bu büyük sanatçıyı, Anadolu'nun bu gür sesini dün "tekbirlerle" ebediyet alemine, "yar"inin yanına uğurladık. 
   Tabutunu taşırken "Allah yar... Allah yar..." dediğini duyuyordum. 
   
      
   
   
</TEXT>
</DOC>
