<DOC>
<DOCNO> 227768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/gun03.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin gerçeği başka 
</HEADLINE>
<TEXT>

   Türban davasıyla adını duyuran Leyla Şahin, "Hayatımı mahkemeye endekslemedim" diyor ve ekliyor Karar olumlu çıkarsa ertesi gün herkes başörtüsüyle gidecek diyemeyeceğiz... 
      Belma Akçura 
   
   Leyla Şahin, Avrupa İnsan Hakları Mahkemesi'nde AİHM sonucu merakla beklenen "türban" davasının kahramanı. Yaklaşık beş yıldır süren ve 1.5 ay içinde sonuçlanması beklenen davanın sonucu örnek olacağı için, her kesim merakla bekliyor. Mahkeme raportörü, Türkiye Cumhuriyeti'ni haklı bulmuş, Şahin'in türban konusunda haklı olmadığı yönünde görüş belirtmişti. 1999'da Cerrahpaşa Tıp Fakültesi son sınıfta okurken konuyu AİHM'ye taşıyan Şahin, buna rağmen umutlu. Halen yaşadığı Viyana'da okulu bitiren, evlenip çocuk sahibi olan Şahin'le, üyesi olduğu Ayrımcılığa Karşı Kadın Hakları Derneği'nde konuştuk. 
   
   Ne oldu da türban takmaya başladınız 
   Annem benim için en güzel modeldi. Tesettürlüydü. Çocukluğumu çok rahat geçirdim, her istediğimi giydim, baskı görmedim. Ancak 13 - 14 yaşından itibaren düzenli olarak takmaya başladım. 
   
   Bu yaşlar çocuk değil mi 
   13 - 14 yaş ergenliğin başladığı dönemdir. Ben ortaokulda taktım, büyüdüm hissi vardı. 
   
   Başörtüsünün "yasak" olduğunu ne zaman fark ettiniz 
   İmam Hatip'te olayın boyutunun ne derece büyük olduğunu bilmiyordum. Bursa Tıp Fakültesi'ni 4. sınıfa kadar okudum. Ama hep Cerrahpaşa'ya yatay geçiş yapmak istedim. Başörtüsüyle kayıt yaptırdım, birkaç ay sonra okula alınmayınca olayın ne derece ciddi olduğunu fark ettim. 
   
   Türban eylemlerinde ön saflarda yer aldığınız iddia edildi. 
   Bu doğru değil. Davaya gönül verdim, arkadaşlarımın yanında oldum, ama eylemlerde ön saflarda yer almadım. Eylem denilebilirse yaptığım kapı önünde beklemekti. 
   Hekimlik ahlakına aykırı 
   
   O dönem erkek kadavraları incelemediğiniz, erkek hastalara bakmadığınız söylendi. 
   Hasta gelecek, "Ben erkek hasta muayene etmiyorum" diyeceğim. Bu mümkün mü Karşınıza hasta geldiğinde artık cinsiyeti yoktur. Ayrım yapmak hekimlik ahlakına da aykırıdır. 
   
   Erkek doktora gider misiniz 
   Öyle bir takıntım yok. Hastanın doktorunu seçme hakkı vardır ama doktorun hasta seçme şansı yoktur. 
   
   Avrupa'da türbanlılara nasıl bakıyorlar 
   Şu anda Türk kadınının imajı başörtülüyse, temizlik yapan bir hanım statüsünde oluyor. Başörtülü bir kadın Almanca konuşamaz. Böyle algılanıyor, haksız da değiller. Türk kadınının, özgür biçimde başörtülü olsun veya olmasın, çıkıp kendisini göstermesi gerekir. 
   
   Sorun kendi içinde çözülmeli    
   Türbanlı kadınların çoğu erkeğin ağır baskısıyla karşı karşıya. 
   Çok yanlış. Bu tamamen geleneksel. Bunun İslamla bağdaşır yanı yok. Kadınlarını bir bakıma ellerinde tutmak için, kendi korkularına karşı kullandıkları bir argüman. Halbuki o kadınlar dışarı çıkabilse, dil kurslarına gidip dil öğrenebilse, oradaki Türk insanının imajı daha farklı olacaktı. 
   
   Başörtünüzü çıkarma konusunda hiç tereddüt yaşadınız mı 
   Hiçbir zaman bunu çözüm olarak görmedim. Başörtüsü beni ben yapan bir şey, kimliğimin bir parçası haline geldi. 
   
   Davayı kaybederseniz... 
   Başörtüsü yasağının insan hakkı ihlali görülmediğinin ifadesi olacağı için üzülürüm. Ama kimse hayatlarını mahkemenin kararına göre düzenlemiş değil, ben de hayatımı mahkemeye endekslemiş değilim. Olumlu çıkarsa, ertesi gün herkes başörtüsüyle gidebilecek diyemeyeceğiz. Böyle bir gerçeği var Türkiye'nin. Önemli olan kendi içinde bu sorunu bir an önce çözmesi. 
   
   
</TEXT>
</DOC>
