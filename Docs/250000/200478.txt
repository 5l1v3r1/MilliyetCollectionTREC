<DOC>
<DOCNO> 200478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/guncel/gun01.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye dönün emri 
</HEADLINE>
<TEXT>

   Amerikan dergisi, Bin Ladin'in, El Kaide'ye bağlı 24 Türk'e iki ay önce verdiği emirle İran üzerinden Türkiye'ye dönmelerini istediğini yazdı 
      DIŞ HABERLER SERVİSİ 
   
   Uluslararası kanlı törer örgütü El Kaide'nin lideri Usame Bin Ladin'in iki ay önce örgüte bağlı 24 Türk'e "Türkiye'ye dönün emri" verdiği öne sürüldü. Amerikan Newsweek dergisi, Bin Ladin'in, El Kaide'ye bağlı 24 Türk'e iki ay önce verdiği emirle Pakistan'ın Afganistan sınırındaki Veziristan bölgesinden çekilmelerini ve İran üzerinden Türkiye'ye dönmelerini istediğini yazdı. 
   Newsweek, Ramazan'da Afganistan - Pakistan sınırına yakın Host kentinde üç kıdemli El Kaide temsilcisinin üst düzey iki Taliban komutanıyla gizli bir toplantı yaptığını da duyurdu. 
   
   Taliban'ın parası yarıya indi 
   Toplantıda El Kaide'nin halen Afganistan'da bulundurduğu çok sayıda teröristi Irak'a kaydırma kararı aldığını bildiren dergi, El Kaide heyetinin Taliban yetkililerine Taliban'a sağlanan aylık 3 milyon dolarlık finansmanın yarıya indirileceğini söylediğini kaydetti. Newsweek, Bin Ladin'in kesinti yapılan bu parayı Irak ve Türkiye'de Amerikalıları ve müttefiklerini öldürmek için eylemler düzenlemeye ayırabileceği yorumunu yaptı. 
   Afganistan, Pakistan, Irak ve Türkiye ile sınıra sahip İran'ın El Kaide için ideal bir transit ülke konumunda olduğuna dikkat çeken Newsweek, Bin Ladin'in, son aylarda bazı üst düzey yardımcılarını da Irak'a gönderdiğini iddia etti. Dergi, El Kaide güçlerinin Afganistan'dan Irak'a kaydırılmasının Taliban lideri Molla Ömer'i üzdüğünü yazdı. 
   Newsweek, değerlendirmesinin son bölümünde, "Bin Ladin tıpkı can düşmanı ABD Başkanı George W. Bush gibi Irak'ı terörün başlıca sahnesi yapmak istiyor" denildi. 
   
   Daily Telegraph'tan yeni iddia    Saldırıların ardında Molla Mecid var    İstanbul'da 57 kişinin ölümüne neden olan intihar saldırılarının arkasında Şam'da üslenen Muhammed Mecid isimli bir molla olduğu öne sürüldü. 
   İngiliz Daily Telegraph'ın haberine göre, Almanya ve İtalya'da da aranan Mecid'in Avrupa'daki kökten dinci örgütlerle sıkı ilişkisi var ve Ortadoğu'nun dört bir yanındaki terör saldırılarına para yardımı sağlıyor. Mecid'in, yabancı Müslüman savaşçıların Irak'a girmesine de yardımcı olduğu öne sürülüyor. 
   
   Mecid sempatizanları saklıyor 
   Telegraph'a göre İngiliz ve Türk polisi, İstanbul'daki saldırılara karışan Azad Ekinci de dahil beş kişiyi Mecid sempatizanlarının sakladığına inanıyor. Mecid'in, İran'da üslenen uluslararası terör örgütü El Kaide liderlerinden Ebu Musab El Zarkavi ile de yakın ilişki içinde olduğu belirtiliyor. 
   Suriye'ye üç yıl önce gelen Muhammed Mecid'in, El Kaide bağlantılı eylemlere para sağlanması için bir sistem kurduğu da belirtiliyor. Bu sistem Hamburg ve Milano'daki yatırımlardan ve bağışlardan toplanan paranın Şam'daki teröristlere aktarılmasını sağlıyor. 
   
   Bombalı saldırılara 3 tutuklama daha    İSTANBUL Milliyet 
   İstanbul'da meydana gelen dört bombalı saldırıyla ilgili Terörle Mücadele Şube Müdürlüğü'nce gözaltına alınan 7 kişi dün DGM'ye sevk edildi. Polis açıklamasında, zanlıların intihar eylemcileriyle ilişkide oldukları, gösterdikleri yerde bir tabanca, 25 mermi ve çeşitli suç delilleri ele geçirildiği belirtildi. Ufuk Korkmaz, Birol Çoruh, Zeynep Ersöz ve Zeynep Çalışkan savcılık sorgusunun ardından serbest kalırken, Tarkan Kalaycı, Hakan Çalışkan ve Burhan Perk, Nöbetçi 3 No'lu DGM Yedek H kimliği'ne sevk edildi. Kalaycı ve Çalışkan 'örgüt üyesi olmak', Berk de 'örgüte yardım ve yataklık'tan tutuklanarak Bayrampaşa Cezaevi'ne gönderildi. 
   
</TEXT>
</DOC>
