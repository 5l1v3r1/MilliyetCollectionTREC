<DOC>
<DOCNO> 213780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/dunya/dun02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Annan'a destek çıktı 
</HEADLINE>
<TEXT>

   BM Genel Sekreteri'nin şartlarından yakınan Ankara'nın, Washington ile telefon diplomasisi sonuç vermedi 
      WASHINGTON Milliyet 

   
   Başbakan Recep Tayyip Erdoğan ile Başkan George W. Bush ve Dışişleri Bakanı Abdullah Gül ile ABD'li muadili Colin Powell arasında cuma günü, Türk tarafının girişimi üzerine gerçekleşen telefon diplomasisi, Washington'ın Kıbrıs konusunda en üst düzeyde devrede kalma niyetinin göstergesi sayılıyor. 
   ABD'li yetkililer, telefon görüşmelerinde BM Genel Sekreteri Kofi Annan'ın Kıbrıs'ta Türk ve Rum taraflarına yaptığı müzakere çağrısını doğruluyorlar, ancak diyaloğun içeriğine ilişkin ayrıntı vermiyorlar. 
   Buna karşın Bush yönetiminin, Annan'ın "referandum tarihinde önceden anlaşılması ve anlaşma metninde boşluklar kalması halinde bunların Genel Sekreter tarafından doldurulmasının taraflarca kabulü" gibi konulardaki ısrarına destek verdiği gözleniyor. 
   Bir ABD'li yetkili, "Tarafların bu çağrıya gecikmeden uyması ve bir araya geldiklerinde samimi bir çözüm isteğiyle müzakere etmeleri halinde, iki tarafın da benimseyebileceği türden bir ortak çözümün bulunabileceğine inanıyoruz. Sonuçta üzerindeki son sözü, referandum yoluyla iki halkın ayrı ayrı söyleyeceği bir anlaşma metni hazırlanacağına göre, taraflar iyi niyetle çalışırlarsa bu metnin bütün önemli unsurlarını müzakere ile belirleyebilecek zaman ve ortama sahipler" dedi. 
   Öte yandan, müzakere sürecinde devreye girmesi beklenen ABD Dışişleri Bakan Yardımcısı Marc Grossman'ın da, önümüzdeki günlerde bölgeye gidebileceği belirtiliyor. 
   
   
   
</TEXT>
</DOC>
