<DOC>
<DOCNO> 228017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo30.html </URL>
<DATE> 2004/04/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kürüm Prso 15-20 günde biter 
</HEADLINE>
<TEXT>

     Beşiktaş Kulübü Futbol Şubesinden Sorumlu Asbaşkanı Haşmet Bedii Kürüm, geçen hafta 4-1 kazandıkları Gaziantepspor maçında eski günlerine dönmenin sinyallerini verdiklerini belirterek, ''Galatasaray karşısında da aynısını yaparsak, maçı kazanırız'' dedi. 
     Kürüm, derbi maçlarının her zaman zor geçtiğini kaydederek, ''Galatasaray'ın şu anki morali ne olursa olsun, yapacağımız maç zor geçecek. Karşılaşma bizim için büyük önem taşıyor. Galatasaray her zaman Galatasaray'dır. Bu hafta moralimiz biraz daha iyi. Ronaldo ve Kaan Dobra da maçta oynayacak. Futbolcularımız da galibiyete inanıyor. Şampiyonluk maçları değil, onur maçları oynuyoruz. Kazanmak için elimizden geleni yapacağız. Galatasaray da yaşadığı sorunlara rağmen yeni teknik direktörüyle onur mücadelesi verecek'' diye konuştu. 
     Normal Beşiktaş'ın geçen haftaki Beşiktaş olduğunu kaydeden Kürüm, ''Ligin ikinci yarısına çok kötü bir giriş yaptık. Olabilecek her şey bizim aleyhimize gelişti. Gaziantepspor maçında formumuzu bulduk. Galatasaray karşısında da aynısını yaparsak, kazanırız'' dedi. 
     Maçta kendilerini statta destekleyecek taraftarlara da seslenen Asbaşkan Kürüm, siyah-beyazlı taraftarlardan maç boyunca takımlarına centilmence destek vermelerini istedi. 
     
     TRANSFER 
     Transfer çalışmalarına da değinen Haşmet Bedii Kürüm, gündeme gelen Hırvat futbolcu Prso ile henüz görüşmediklerini belirterek, ''Prso aşırı fiyatlarla gelmezse, kendisiyle görüşmelere başlarız. Bu konu 15-20 güne kadar sonuçlanır'' dedi. 
     Şu anda forvet arayışlarının bulunduğunu vurgulayan Kürüm, şöyle konuştu 
     ''Birçok alternatifimiz var. Bunlardan biri de Prso. Bu oyuncuyu izlemek için Hırvatistan'a gittik. Kendisini beğenirsek transfer edeceğiz. Ancak medyaya yansıdığı gibi henüz gerçekleşmiş bir şey yok. Şu an pazarlık aşamasına dahi gelmedi. İlgilendiğimiz yabancı isimler Teknik Direktör Lucescu tarafından belirlenir. Benim şahsi görüşüm Prso'nun kaliteli bir oyuncu olduğu ve kendisiyle anlaşabileceğimiz yönünde. Ama şartlara bağlı.'' Transferi gündemde olan bir başka oyuncu Kluveirt'ın durumuna da değinen Haşmet Bedii Kürüm, bu oyuncunun Barcelona ile sözleşmesinin sürdüğünü ve kulübünün satmayı düşünmediği yönünde bir yanıtın geldiğini sözlerine ekledi. 
     
</TEXT>
</DOC>
