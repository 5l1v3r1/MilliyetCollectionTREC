<DOC>
<DOCNO> 237751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun34.html </URL>
<DATE> 2004/05/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denktaş ABD'nin kimi lider tanıdığı söz konusu değil 
</HEADLINE>
<TEXT>

     KKTC Cumhurbaşkanı Rauf Denktaş, ABD'nin Başbakan Mehmet Ali Talat'ı ''Kıbrıslı Türklerin lideri'' olarak kabul ettiğine ilişkin haberlerle ilgili olarak, kimseyle liderlik yarışında olmadığını belirtti. 
     Denktaş, ''Amerika'nın kimi lider tanıdığı söz konusu değildir. Amerika'nın verdiği sözleri tutup tutmayacağı bahis konusudur'' dedi. 
     Gazetecilerin sorularını yanıtlayan Denktaş, ABD'nin Başbakan Talat'ı ''Kıbrıslı Türklerin lideri'' olarak tanımladığı anımsatılarak görüşlerinin sorulması üzerine, ''Başkalarının tayin ettiği lideri halkımız kabul eder mi bilemem'' diyerek, şunları söyledi 
     ''Zannedersem o söz sayın Talat'ı 'Başbakan olarak kabul etmiyorum' anlamına gelen bir sözdür. Bu yanlıştır. Başbakan olarak gitmiştir. Başbakan olarak temas ediyor ve edecektir. Başbakan olarak kabul görmesi Kuzey Kıbrıs Türk Cumhuriyeti açısından çok olumlu bir gelişmedir. Biz kimseyle liderlik yarışında değiliz. Bunu herkes böyle bilsin. Bizim istediğimiz Başbakanımızın, Başbakanı olduğu Kuzey Kıbrıs Türk Cumhuriyeti'ne sağlam bir şekilde sahip çıkmasıdır. Öyle yaptığına inanıyoruz ve inanmak istiyoruz. Geldiğinde herhalde inşallah bize müjdeli haberler getirir.'' Halkın ABD'nin verdiği sözleri yerine getirmesini beklediğini ifade eden Denktaş, ''Amerika'nın kimi lider tanıdığı söz konusu değildir. Amerika'nın verdiği sözleri tutup tutmayacağı bahis konusudur. Vermiş olduğu sözleri yerine getirmesini bu halk beklemektedir. Özellikle 'Bütün bunlar yerine getirilecektir, hatta Kuzey Kıbrıs Türk Cumhuriyeti tanınacaktır' diye 'evet' oyu kullanmış olan halkımız, bir şeyler bekliyor. Sayın Talat gelsin, tabiatıyla görüşeceğiz'' diye konuştu. 
     
     KIBRIS RUM YÖNETİMİNİN TANINMASI KONUSU 
     Cumhurbaşkanı Denktaş, Türkiye'nin, Avrupa'ya giden Türk TIR'larının yaptırdığı ''yeşil kart'' konusunda aldığı kararın, Rum yönetimi Dışişleri Bakanı Yorgo Yakovu tarafından, ''Rum tarafını tanıması açısından ilk adım'' olarak nitelendirildiği hatırlatılması ve bu konuda görüşlerinin sorulması üzerine ise şunları söyledi 
     ''Dün de söyledim. Kuzey Kıbrıs Türk Cumhuriyeti'ni tanıyan ve tanıdığını daha da belirgin hale getiren, 'Daha da güçlü şekilde KKTC'yi tanıdım. Onun sınırları dışında adı Kıbrıs Cumhuriyeti olan başka bir devlet var. Onu da ben tanırım' demesi Türkiye'de bazı yasal ve siyasal problemler yaratır. Eminim ki Türkiye bunların üzerinde de durup incelemektedir. Dolayısıyla Kuzey Kıbrıs Türk Cumhuriyeti'ni tanıyan, koruyan Türkiye'nin hangi devlet, hangi hükümeti tanıyacağı, kendi çıkarları için kendi doğrultusunda Kuzey Kıbrıs Türk Cumhuriyeti'nden bir şey kaybettirmez. Biz olaya böyle bakıyoruz.'' ''Bu konuda yasal ve siyasal birçok sorun olduğunu, belki de 1960 Anlaşmaları'nın tamamıyla gözden geçirilmesi gerektiğini'' ifade eden Denktaş, şöyle devam etti 
     ''Türkiye'nin bunlar üzerinde durduğuna eminim. Biz de düşündüklerimizi Türkiye'ye duyuracağız. Dolayısıyla bundan ürkmemek lazım. Tekrar ediyorum. Kuzey Kıbrıs Türk Cumhuriyeti'ni tanıyan, tanımaya ve korumaya devam edecek olan Türkiye'nin, kendi çıkarları ve siyaseti açısından hangi hükümeti Rum hükümeti dahil tanıyıp tanımayacağını Türkiye kararlaştırır. Yeter ki Kıbrıs'la olan ilişkileri zarara uğramasın. Biz olaya böyle bakıyoruz''. 
     
     NEDEN ''EVET'' DENİLDİ 
     Rauf Denktaş, 24 Nisan referandumunda halkın yüzde 65'inin neden ''evet'' dediğini araştırdıklarını belirterek, ''Halkımız büyük bir propaganda altında bırakılmıştır. 'Evet derseniz ve Rum hayır derse devlet tanınacaktır' denmiştir. 'AB'ye Rumlarla birlikte girersek devlet tanınacak' denmiştir. Bunlar halkımızı etkileyen çok büyük vaatler olmuştur'' dedi. 
     ''Bunların doğru olup olmadığını önümüzdeki günlerde göreceklerini, ancak kendilerinin ciddi endişeleri bulunduğunu'' kaydeden Denktaş, ''Birçok göçmene büyük sahtekarlıkla villalar ve olmayacak şeyler vaat edilmiştir. Bunların araştırılmasında yarar vardır'' diye konuştu. 
     Dünyaya, ''Kıbrıs Türkleri egemenlik istemiyor, Türkiye'den kopup ayrılmak istiyor, devletlerine sahip çıkmıyor'' diye yanlış bir mesaj verilmemesi gerektiğini söyleyen Denktaş, referandumda çıkan yüzde 65'in bu mesajı vermediğini, bu gerçeğin bilinmesi gerektiğini vurguladı ve bu konuda herkesin temkinli davranmasını istedi. 
     
     ORTAYA ÇIKAN FIRSAT 
     ''Ortaya yeni bir fırsat çıktığına, Rumların 'hayır'ının sadece Türklere o veya bu hakkı vermemek için değil, sahte Kıbrıs Cumhuriyeti unvanı arkasına saklanarak Kıbrıs'a sahip çıkmayı da amaçladığına'' işaret eden Denktaş şöyle konuştu 
     ''Bunu bilelim ve ona göre davranalım. Rumların Kıbrıs'a sahip çıkma oyunu devam ettiği sürece bizim kendi devletimize, egemenliğimize, haklarımıza sahip çıkma kararlılığını o kadar daha kati bir şekilde dünyaya ve Rumlara göstermeliyiz. Bu yapıldığı taktirde dengeli bir hal çaresi bulunabilir.'' 
     
</TEXT>
</DOC>
