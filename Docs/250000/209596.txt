<DOC>
<DOCNO> 209596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun07.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi çıkarmalar sona erdi IBM 15 bin yeni işçi alıyor... 
</HEADLINE>
<TEXT>

     Amerikan sanayi sektöründe görülen düzelmeye paralel olarak teknoloji alanında sağlanan gelişmelerden sonra, dünyanın en büyük bilgisayar firmalarından biri olan IBM, 15 bin yeni işçi alacağını açıkladı. 
     Alınacak işçilerin 4 bin 500'ü ABD'de, geri kalan 10 bin 500'ü ise dünyanın değişik ülkelerinde istihdam edilecek. İşçilerin özellikle yazılım ve hizmet alanlarında görevlendirilecekleri bildirildi. ABD dışında en çok işçinin Çin, Hindistan ve AB ülkelerinde işe alınacağı kaydediliyor. 
     IBM yetkilileri, yeni işçi alımlarından sonra işçi sayısının 330 bine yükseleceğini ifade ettiler. Yeni alınacak işçilerin eğitilmesi için IBM'in yaklaşık 200 milyon dolar harcayacağı da verilen bilgiler arasında. 
     IBM geçtiğimiz hafta yaptığı açıklamada, 2003'ün son çeyreğine ait kazancının Wall Street borsası tahminlerinin çok üstüne çıktığını ve kendi hesaplarının iki katını aştığını belirtmişti. IBM, 2004 yılına ait tahminlerinde de olumlu yönde düzeltmeler yapmıştı. 
     Şirketin, 2003'ün son 3 ayı içersinde 25.9 milyar dolar ciro yaptığı ve net karının 2.7 milyar dolar olduğu bildirildi. 
     Yeni alımlarla birlikte IBM'in işçi sayısı, 1991'den bu yana en yüksek rakama ulaşacak. Şirketin 1991 yılında tüm dünyada 334 bin işçisi vardı. Şimdi bu rakamın 345 bine ulaşacağı belirtiliyor 
     
</TEXT>
</DOC>
