<DOC>
<DOCNO> 208453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/guncel/gun01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Orman' kanunu 
</HEADLINE>
<TEXT>

   Uluslararası bir kongre hakkında Prof. Dr. Kadir Erdin'den bilgi almak için İstanbul Üniversitesi Orman Fakültesi'ne gittik ama içeri alınmadık. Fakülte kapısında yapmak zorunda kaldığımız röportajda Erdin, "Tüm bunlar Alemdaroğlu'na intihal suçlaması yaptığım için oluyor" dedi 
      Önay Yılmaz İstanbul 
   
   Üniversite Öğretim Üyeleri Derneği Başkanı olan Prof. Dr. Kadir Erdin'le bu yaz düzenlenecek olan "Uluslararası Fotogrametri ve Uzaktan Algılama ISPRS Kongresi ve Sergisi"yle ilgili röportaj yapmak üzere Sarıyer'deki İ.Ü. Orman Fakültesi'ne gittik. Kapıdaki görevliye Erdin'le görüşmeye geldiğimizi söyledik. Ancak görevli, Dekanlık Sekreteri'ne haber vereceğini, bize de kapıda beklememiz gerektiğini söyledi. 
   
   'Utanç duyuyorum' 
   Aradan yaklaşık yarım saat geçtikten sonra görevli yanımıza gelerek, Dekanlık tarafından bize içeriye giriş izni verilmediğini bildirdi. Biz de bu durumu cep telefonuyla Erdin'e ilettik. Kısa süre sonra fakültedeki odasından bizim bulunduğumuz giriş kapısına gelen Erdin, oldukça üzgündü. Kendisi yaşananlardan dolayı utanç duyduğunu söylerken, kendisine röportajı girişte hatta aracımızın içinde yapmayı teklif ettik. Bizi geri çevirmeyen Erdin, "Neden içeri alınmadık " sorumuza şu yanıtı verdi 
   
   'Umarım Erdoğan Teziç düzeltir' 
   "Ben fakültenin 34 yıllık öğretim üyesiyim. Bir dönem de Dekan Yardımcılığı yaptım. İ.Ü Rektörü Prof. Dr. Kemal Alemdaroğlu'nun intihal bilimsel hırsızlık olayını gündeme getirmiştim. Sizin bu nedenle buraya geldiğinizi düşünüp içeriye almamış olabilirler. Sonuçta Dekanlık, Rektörlüğün kararlarını uygular. Şu anda Dekanlığın bu tavrından ötürü size halkla ilişkiler komitesi başkanlığını yaptığım kongrenin bilgilerini sanki bir suçlu gibi otomobilin içinde vermek zorunda kalıyorum. Bu yapılanlardan dolayı büyük bir üzüntü ve utanç duyuyorum. Umarım yeni YÖK Başkanı Prof. Dr. Erdoğan Teziç bu gidişe bir 'dur' der." 
   
   'İnşaat yüzünden izin vermedik...'    Bulundukları bölümde devam eden inşaat yüzünden röportaja izin vermediklerini savunan Dekan Prof. Dr. Öznur Bülent Seçkin, "İnşaat çalışması, Prof. Erdin ile odasında röportaj yapmamıza engel mi " şeklindeki sorumuza, "Yeni bir yerleşim düzeni kuruyoruz ve bazı konularda yönetimin haberdar edilmesi gerekir" yanıtını verdi. Röportajı fakülte girişinde yaptığımızı söyleyince de, "Gayet iyi olmuş" dedi. 
   
   
</TEXT>
</DOC>
