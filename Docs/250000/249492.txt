<DOC>
<DOCNO> 249492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonyas05.html </URL>
<DATE> 2004/06/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Stresle mücadele CD'si çıktı... 
</HEADLINE>
<TEXT>

     Türk Psikologlar Derneği, günümüz insanının en önemli sorunlarından biri olan strese karşı gevşeme tekniklerinin anlatıldığı ''Gevşeme Egzersizleri CD'si'' hazırladı. 
     Alınan bilgiye göre, aşırı stresin insan bedenine verdiği zararı önlemek amacıyla hazırlanan çalışma, Doç. Dr. Gonca Boyacıoğlu ve Doç. Dr. Elif Kabakçı'nın imzasını taşıyor. 
     ''Ne olduğu anlaşılmadan stresle mücadele etmenin mümkün olmadığı'' görüşüyle yola çıkılan çalışmada, yaşam kalitesinin artırılmasına yönelik ipuçları veriliyor. 
     Toplam üç bölümden oluşan CD'nin 10 dakikalık ilk bölümünde gevşemenin ne olduğu ve gevşeme teknikleri anlatılıyor. Çalışmanın 30 dakikalık ikinci bölümü sesli olarak gevşeme yönergesine ayrılırken, son 30 dakikada da yalnızca müziğe yer veriliyor. 
     CD'nin mümkünse her gün, zaman bulunamaması durumunda ise haftada en az üç gün dinlenilmesi tavsiye ediliyor. 
     ''Deniz'' ve ''nehir'' seslerinin kullanıldığı iki ayrı çeşidi bulunan ''Gevşeme Egzersizleri CD'si'', Türk Psikologlar Derneği Genel Merkezi, şubeleri ve temsilciliklerinden 11 milyon lira karşılığında temin edilebiliyor. 
     
</TEXT>
</DOC>
