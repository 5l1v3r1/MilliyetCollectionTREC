<DOC>
<DOCNO> 234748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/magazin/mag03.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev işi, siyaset ve aşk 
</HEADLINE>
<TEXT>


Sokak AHMET TULGAR 

Geçen çarşamba akşamı bir grup gazeteci Beşiktaş'ın CHP'li yeni Belediye Başkanı İsmail Ünal ile bir akşam yemeğinde buluştuk. Kutlama, tebrik etme, söz konusu cıva gibi bir adam, yani Başkan Ünal olunca epey bir şakalaşma faslının ardından projeler sayılıp dökülmeye başlandı. 
O akşam ben de şöyle bir öneride bulundum Öncelikle ev kadınlarının ve evlerinde tek kişi olarak yaşayan ilçe sakinlerinin yararlanabileceği ama herkese açık Beşiktaş Çamaşırhaneleri ve Mutfakları. 
İsteyen herkes önceden adını yazdırarak buralara gelecek, çamaşırlarını yıkayıp ütüleyecek, yemek üretimine katılacak, yapılan yemeklerden ihtiyacı kadarını alıp gidecek. 
Sistemden yararlananların getireceği ve belediye kaynaklarından elde edilecek malzemelere dayanacak olan bu işlikler, büyük deterjan ve gıda firmalarından sponsorluk da alabilirler. 
Bu tür bir işleyişin, Beşiktaşlılara sağlayacağı ekonomik rahatlamanın yanı sıra sosyaldemokrat siyasete yakışacak başka politik sonuçları da olabilir. 
Gizli sömürü ve şiddete en fazla maruz kalan, sesini toplumsal yaşama en az katabilen, en az örgütlü ev kadınları genellikle evlerinde tek kişi yaşayan entelektüellerle, feministlerle, devrimci öğrencilerle, sendikacılarla sık sık bir araya gelecek ve içeriden sadece temiz çamaşır ve sıcak yemek değil, yeni sivil toplum örgütleri, çözümleri ve bazen de aşk çıkacaktır. 

Yazarlar kafeleri paylaştı 

Taksim ve Cihangir'deki kafeler yazarlar arasında paylaşılmış gibi bir manzara arz ediyor. 
Hilmi Yavuz, Demir Özlü gibi yaşça biraz daha ilerideki isimler Taksim'de, The Marmara'da kalırken, birçok genç ve orta yaş kuşak yazar Cihangir'e inip Savoy, Rafineri ve Smyrna'ya dağılıyorlar. 
Tuba Akyol, Yıldırım Türker, Özen Yula Savoy'u tercih ederken, Lale Müldür, Perihan Mağden, Murathan Mungan sıklıkla Rafineri'de oturuyorlar. Smyrna'nın ise Yalçın Küçük ve genç müritlerinin katıldığı pazar kahvaltıları çok konuşuluyor. Cüneyt Özdemir ve arkadaşları da kafenin müdavimlerinden. Bu isimlerin ortak tercihi ise semtin "Çınaraltı" tabir edilen çay bahçesi. 

Belçika'nın falı 

Eurovision'da Belçika'yı temsil edecek müzisyenler bir TV ekibi ile Beyoğlu'nun fal kafelerinden Cafemsi'ye gelip yarışma sonucu için fal baktırdı. 

Başkan'ın esin kaynağı 

Beşiktaş çarşısında şu sıralar Serdar Bilgili'nin giyim kuşamındaki ve hatta cildindeki değişimlerden söz ediliyor. Biraz ima, biraz da kırgınlıkla. Serdar Başkan'ın bu çabalarının esin kaynağı beraber olduğu erkeklere "estetik müdahaleleri" ile tanınan Esin Maraşlıoğlu imiş. 

TKP'nin hali 

Geçen çarşamba Türkiye Komünist Partisi'nin Beyoğlu ilçe binasına girmemiz icap etti. Beyoğlu gibi bir sosyal ve kültürel ortamda, kocaman bir daire. Genç partililerden bir grup, güç kuvvet yerinde ama mek nda kirden, pastan geçilmiyor. Bizim kuşak devrimcilerin cezaevlerinde bile, nasıl iç açıcı koğuşlar döşediklerini hatırladım TKP binasındayken. 

Hafta sonu birası 

Beyoğlu'nda hafta sonları çoğu kafe ve kulüpte biranın fiyatı yüzde 50 zamlı satılıyor. Neden Hafta sonları ilçeye akın başlayınca kıtlık meydana geliyor da biranın değişim değeri mi artıyor Ya da Eğlence yerlerini haraca bağlamış güç odakları, suç örgütleri hafta sonları taleplerini mi yükseltiyor acaba 


</TEXT>
</DOC>
