<DOC>
<DOCNO> 223535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da öğretmen 30 yıl önceki husumet yüzünden öldürüldü 
</HEADLINE>
<TEXT>

     Diyarbakır'da öğretmen Servet Altun'un, 30 yıl önce yaşanan bir husumet nedeniyle öldürüldüğü belirtildi. 
     İl Emniyet Müdürlüğü'nden yapılan açıklamada, Yunus Emre İlköğretim Okulu öğretmenlerinden Altun'un 55 , önceki gün Mevlana Halit Mahallesi Güneş Sokak'ta silahla öldürüldüğü anımsatıldı. 
     Yapılan çalışmalar sonucu, Altun'un komşusu Zülküf Tahiroğlu'nun 57 cinayeti işlediğinin tespit edildiği, bu kişinin evinde yapılan aramada 3 av tüfeğinin ele geçirildiği bildirildi. Açıklamada, şöyle denildi 
     ''Yapılan detaylı inceleme sonucunda, Altun'un, yaklaşık 30 yıl önce Tahiroğlu'nun köyünde öğretmenlik yaptığı, bu dönemde aralarında kadın meselesi nedeniyle husumet olduğu tespit edildi. Cinayetin işlenme sebebinin de bu olduğu anlaşılmıştır.'' Açıklamada, sorgulamanın ardından adliyeye sevk edilen Tahiroğlu'nun tutuklandığı kaydedildi. 
     
</TEXT>
</DOC>
