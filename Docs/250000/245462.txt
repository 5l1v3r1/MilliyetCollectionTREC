<DOC>
<DOCNO> 245462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/gun04.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
37 net yap, barajı geç 
</HEADLINE>
<TEXT>


ÖSS'de dört yıllık fakültelerin tercihi için gerekli 185 puanlık sayısal barajını 37 netle aşabilirsiniz. Sınavda 5 öğrenciden 4'ü açıkta kalacak 

Sibel Kahraman 

Üniversite sınavında 160 puan barajını aşmak zor değil. Uğur Dershanesi rehberlik uzmanlarının geçen yılın katsayılarını dikkate alarak yaptıkları hesaplamaya göre, sayısal bölümden 10 matematik, 10 fen bilimleri ve 5 Türkçe netle barajı aşabileceğiniz gibi sözel bölümden sınava giriyorsanız Türkçeden 12, sosyal bilimlerden 11 net yapmanız yeterli. Eşit Ağırlıkta ise 14 Türkçe, 10 matematik, 11 sosyal bilimler neti çıkarmanız 160 barajını aşmak için yeterli olacak. Sınavda 90 sayısal 90 sözel olmak üzere 180 soru bulunuyor. 
Dört yıllık fakülteleri tercih edebilmek için 185 puan barajı bulunuyor. Sayısaldan 185 puan alabilmek için matematikten 20, fen bilimlerinden 17 net gerekiyor. Sözel için Türkçeden 20, sosyal bilimlerden 18 net yeterli. Eşit Ağırlıkta da 20 matematik, 20 Türkçe, 8 sosyal bilimler neti barajı aşmayı sağlayacak. 

5 öğrenciden 4'ü açıkta 
Devlet, vakıf ve KKTC'deki üniversitelerin lisans, önlisans ve özel yetenek ile ilgili bölümlerine toplam 396 bin 241 öğrenci alınacak. Kontenjanlar, geçen yıla oranla yükseltilmesine rağmen başvurulardaki rekor artış, üniversite kapısındaki yığılmayı önleyemeyecek. 1 milyon 506 bin 9 aday üniversiteli olamayacak. Başvuran adaylardan yalnızca 193 bin 715'i dört yıllık lisans programlarında öğrenim görme şansını elde edecek. Sınava giren 5 öğrenciden 4'ü açıkta kalacak. 
Devlet üniversitelerinin lisans programlarında 165 bin 959, vakıf üniversitelerinin lisans programlarında 18 bin 509, KKTC'deki üniversitelerin lisans programlarında 9 bin 247 kontenjan ayrıldı. Önlisans programları için devlet üniversitelerine 178 bin 705, vakıf üniversitelerine 8 bin 618, KKTC'deki üniversitelere 1720 olmak üzere toplam 189 bin 43 öğrenci alınacak. 
ÖSS'nin yanı sıra özel yetenek sınavı ile öğrenci belirleyen programlar için devlet üniversitelerine 10 bin 103, vakıf üniversitelerine 2 bin 590, KKTC'deki üniversitelere 790, toplam 13 bin 483 aday yerleştirilecek. 


</TEXT>
</DOC>
