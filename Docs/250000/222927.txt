<DOC>
<DOCNO> 222927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas33.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan ve ÇEAŞ'ın eski yönetim kurulu üyeleri hakkında dava... 
</HEADLINE>
<TEXT>

     Çukurova Elektrik A.Ş'nin eski Yönetim Kurulu Başkanı Cem Cengiz Uzan ve 5 yönetici hakkında ''Sermaye Piyasası Kurulu SPK Yasasına Muhalefet'' ve ''hizmet nedeniyle emniyeti suiistimal'' iddiasıyla dava açıldı. 
     Cumhuriyet Savcısı İsmail Kantaş tarafından, ÇEAŞ'ın eski Yönetim Kurulu Başkanı Cem Cengiz Uzan ve yönetim kurulu üyeleri Çağdaş Ergin, Ethem Alev, Ahmet Tatar, Atilla Pamukçu ve Tacettin Pak aleyhine Adana 9. Asliye Ceza Mahkemesi'nde açılan davanın iddianamesinde şu ifadeler yer aldı 
     ''ÇEAŞ yönetim kurulu üyesi olan sanıkların, ÇEAŞ'ın yüzde 37.59 oranında pay sahibi olduğu Şanlıurfa Çimento A.Ş'nin ve yüzde 13.12 oranında pay sahibi olduğu Ladik Çimento A.Ş'nin sermayelerini 10 milyar liradan 50 milyar liraya çıkardıkları, 16 Aralık 1998 tarihli genel kurulda ÇEAŞ tarafından sahip olunan rüçhan haklarının kullanılmaması sebebiyle ÇEAŞ'ın mal varlığında azalma meydana gelmiş, Ladik Çimento 4.73 milyon dolar Şanlıurfa Çimento ise 24 milyon dolar zarar etmiştir. Buna göre, Ladik Çimento A.Ş'de iştirak oranı yüzde 13.2'den yüzde 2.62'ye, Şanlıurfa Çimento A.Ş'de ise yüzde 37.59 olan sermaye payının yüzde 7.52 oranına inmesine neden olmuştur. 
     ÇEAŞ yönetim kurulu üyeleri, 16 Aralık 1998 tarihindeki genel kurulda alınan sermaye artırım kararlarına katılmayarak rüçhan hakkını kullanmamış ve kullanılmayan bu rüçhan hakları Uzan Grubu'nun diğer şirketi olan Rumeli Çimento tarafından kullanılmıştır. 
     Bu şekilde, Rumeli Çimento A.Ş'nin Ladik Çimento A.Ş'de sermaye payı yüzde 81.44'den yüzde 91.94'e, Şanlıurfa Çimento'daki payı ise yüzde 46.75'den yüzde 76.82'ye yükselmiştir. 
     ÇEAŞ'ın zararına neden olan rüçhan hakların kullanılmaması ve Rumeli Çimento A.Ş. tarafından kullanılması sonucu ÇEAŞ'tan Rumeli A.Ş'ye 29 milyon dolar kazanç aktarımı yapıldığı anlaşılmıştır. 
     Bu nitelikteki fiiller, SPK'nın 15 son maddesi gereğince halka açık ortaklıklarda yasaklanmıştır.'' Bir süre önce SPK tarafından, 2 Nisan 2001 tarihinde ÇEAŞ yönetim kurulu üyeleri olan sanıkların Ladik Çimento A.Ş. ve Şanlıurfa Çimento A.Ş'nin 16 Aralık 1998 tarihli genel kurul toplantılarında alınan sermaye artırım kararlarına katılmayarak ve rüçhan haklarını kullanmak suretiyle ÇEAŞ'ı zarara uğrattıkları iddiasıyla TCK'nın 508, 510 ve SPK'nın 47 B, 48, 49 maddeleri gereğince suç duyurusunda bulunulmuş, Cumhuriyet Savcılığı ise davanın ertelenmesine karar vermişti. 
     
</TEXT>
</DOC>
