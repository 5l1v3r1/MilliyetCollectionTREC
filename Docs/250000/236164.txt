<DOC>
<DOCNO> 236164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko06.html </URL>
<DATE> 2004/04/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Doğu Karadeniz bölünmüş yol projeleri erkene alındı 
</HEADLINE>
<TEXT>

     Karayolları Genel Müdürlüğü'nün, Doğu Karadeniz bölünmüş yolları için bir süredir müteahhitlerle yaptığı pazaklıklar olumlu sonuçlandı, yapım süreleri öne çekildi. 
     İnşaat süresi öne çekilen 17 adet yolun yapımına, 1 milyar dolar kredi tahsis edilecek. Yollara bu yıl 300 trilyon liralık ek ödenek verilecek. İdare ile anlaşan müteahhitler, bu yıl bu ödeneğe karşı 500 trilyon liralık iş yapacak, kalan miktarı 2005 yılı bütçesinden alacaklar. 
     Edinilen bilgiye göre, taraflar arasında varılan mutakat çerçevesinde, projelerin revize edilmiş maliyeleri yeniden hesaplandı. 
     Buna göre 2004, 2005 ve 2006 yıllarında toplam 1 milyar dolar kredi kullanılması konusunda müteahhitlerle anlaşmaya varan Karayolları Genel Müdürlüğü, 17 adet yolun müteahhitlerine bedel dağılımını da tespit etti. Proje maliyetlerinin revize edilmiş miktarlarının, DPT Müsteşarlığına bugünlerde gönderilmesi bekleniyor. 
     Karayolları ile müteahhit firmaları arasında yapılan görüşmeler sonrasında, Doğu Karadeniz Sahil yolunda yer alan 17 adet projeden Trabzon Şehir Geçişi, Ünye-Piraziz ve Samsun çevre yolu ise kredi kapsamı dışında tutuldu. Bu yolların bütçeden finanse edilmesi bekleniyor. 
     
     YOLLAR VE ÖDENEKLER.. 
     Varılan anlaşma sonrasında yaklaşık 1 milyar dolarlık bedelin 17 adet yola dağılım miktarları şöyle 
     Piraziz-Giresun 13 milyon dolar, Giresun-Espiye 14 milyon dolar, Espiye-Çarşıbaşı ikmal inşaatı 190 milyon dolar, Espiye-Çarşıbaşı 17 milyon dolar, Çarşıbaşı-Araklı 65 milyon dolar, Sahil Geçişi Trabzon 67 milyon dolar, Araklı-İyidere 20 milyon dolar, İyidere-Çayeli 82 milyon dolar, Çayeli-Hopa 220 milyon dolar, Trabzon şehir geçişi 7 milyon dolar, Ünye-Piraziz 9 milyon dolar, Ünye-Piraziz ikmal 25 milyon dolar, Bolaman-Perşembe 130 milyon, Samsun-Ünye ikmal inşaatı 15 milyon dolar ve Samsun çevre yolu 5 milyon dolar. 
     
     DPT'DEN EK ÖDENEK TALEP EDİLECEK 
     Bu arada Karayolları Genel Müdürlüğü,, müteahhit firmalara projelerin revize edilmiş maliyetlerine ait yeni anlaşmaları gönderdiğinde, DPT Müsteşarlığı'nın, 2004 yılında kullanılmak üzere Yüksek Planlama Kurulu'ndan 300 trilyon liralık ek ödenek kullanımı teklif etmesi bekleniyor. 
     Karayolları'nın müteahhitlerle yaptığı anlaşmaya göre, 2004 yılında toplam 500 trilyon liralık iş bitirilecek. Müteahhitler buna karşılık bu yıl içinde 300 trilyon liralık ek ödenek kullanacak, kalan tutar ise Karayolları Genel Müdürlüğü'nün 2005 yılı bütçesinden sağlanacak. 
     
     2005'DE TAMAMLANACAK 
     Yaklaşık 20 yıldan bu yana yapımı gündemde bulunan yolların iki yıl içinde tamamlanması konusunda, bir süre önce Bayındılık ve İskan Bakanı Zeki Ergezen'in talimatı doğrultusunda, müteahhit firmalarla yeniden pazarlık görüşmelerine geçilmesi kararlaştırılmıştı. 
     Belirlenen yeni çalışma takvimi çerçevesinde, projenin 302 kilometrelik bölümünün 150 kilometrelik kısmının bu yıl, geriye kalan kısımlarının ise 2005 yılında tamamlanması benimsenmişti. 
     
</TEXT>
</DOC>
