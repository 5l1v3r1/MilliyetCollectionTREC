<DOC>
<DOCNO> 239092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy23.html </URL>
<DATE> 2004/05/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Başesgioğlu SSK'lılar özel hastanelerden de yararlanabilecek 
</HEADLINE>
<TEXT>

     SSK'lılar özel hastanelerden de yararlanabilecek. 
     Çalışma ve Sosyal Güvenlik Bakanı Murat Başesgioğlu, TBMM Genel Kurulu'nda CHP Niğde Milletvekili Orhan Eraslan'ın soru önergesini yanıtladı. SSK'lı hastaların devlet hastaneleri ile fakültelere bağlı hastanelerden yararlanabildiklerini anımsatan Başesgioğlu, ''SSK'lıların paket içinde belirlenecek fiyatlar oranında özel sağlık kuruluşlarından da hizmet alabilmeleri için çalışıyoruz'' dedi. 
     Sağlık sisteminin sorunlarının çözümünün Genel Sağlık Sigortası uygulamasından geçtiğini ifade eden Başesgioğlu, bununla ilgili tasarının bu yılın sonlarına doğru TBMM'ye sunulacağını bildirdi. 
     
     SAĞLIK HARCAMALARI 
     Devlet Bakanı Ali Babacan da CHP Adana Milletvekili Atilla Başoğlu'nun sağlık harcamalarına ilişkin sorusunu yanıtladı. Babacan, 2002 yılında 10 katrilyon 44 trilyon liralık sağlık harcaması yapıldığını belirtti. 
     
     TELEKOM ABONELERİNİN BORÇLARI 
     Ulaştırma Bakanı Binali Yıldırım ise CHP Kars Milletvekili Selami Yiğit'in soru önergesini yanıtlarken, Telekom abonelerinin birikmiş borçlarının taksitlendirilerek ödenmesi ve ''Makul'' bir gecikme faizi alınmasına ilişkin çalışmalarının sürdüğünü kaydetti. 
     
     HEMZEMİN GEÇİTİ KAZALARI 
     Yıldırım, bir başka soruyu yanıtlarken de hemzemin geçiti kazalarının yüzde 98'inin sürücü hatasından kaynaklandığını söyledi. Sürücülerin tren geldiğini görmelerine karşın geçmeye çalıştıklarını ve bu arada da kazaların yaşandığını ifade eden Yıldırım, bunu engellemek için öncelikle çevrede yaşayanların bilinçlendirilmesi gerektiğini kaydetti. 
     Kontrolsüz geçitlerin tren ulaşımında büyük sıkıntılara yol açtığını da belirten Yıldırım, ''Ankara-İstanbul arasını 4 saat 20 dakikada katedebilecekken kontrolsüz geçitler nedeniyle bunu yapamıyoruz. Önümüzdeki günlerde bu sorunu çözeceğiz'' diye konuştu. 
     
</TEXT>
</DOC>
