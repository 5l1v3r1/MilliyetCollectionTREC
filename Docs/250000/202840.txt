<DOC>
<DOCNO> 202840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/guncel/gun09.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tehlike Marmara'nın kuzeyinde daha az...' 
</HEADLINE>
<TEXT>

   Prof. Dr. Naci Görür, Marmara Denizi'nde beklenen 7 şiddetindeki bir depremin İstanbul'un güneyinde, kuzeye göre 6 kat daha fazla etkili olacağını söyledi 
      TAHSİN AKSU İstanbul 
   
   TÜBİTAK Marmara Araştırma Merkezi MAM Başkanı Prof. Dr. Naci Görür, Marmara Denizi'nde olması beklenen depremin 7 şiddetinin üzerinde beklendiğini belirterek, "Böyle bir deprem olması halinde fayın güney kesimleri, kuzeye göre 6 kat daha fazla etkilenecek" diye konuştu. 
   
   Konferansta konuştu 
   Beykent Üniversitesi'nde dün düzenlenen "Marmara Denizi'nde İstanbul'u etkileyecek deprem araştırmaları" konulu konferansta konuşan Görür, Marmara Denizi'nin tabanının depreme karşı en fazla 30 yıl dayanabileceğini söyledi. 
   Marmara'da bugüne kadar toplanan verilerden önemli sonuçlar elde edildiğini belirten Görür, şöyle konuştu "Marmara Denizi mutlaka Richter ölçeğine göre 7 üzerinde şiddette bir depremle sınanacaktır. Fransız araştırma gemisi La Atalante'den bırakılan Victor 6000 adlı insansız denizaltı, eldeki haritalar doğrultusunda fayı ayrıntılı şekilde incelemişti. Bu araştırmaya göre, deprem fayın güneyini, kuzeyine oranla 6 kat daha fazla etkileyecektir. Bu yeni bir bulgudur. Bu durum İstanbul için tehlikenin boyutunu biraz daha azaltıyor gibi görünüyor. 
   
   'Vurdumduymazlık var' 
   Ancak ciddi tedbirler alınmazsa Marmara Bölgesi'nde 50 bine yakın insanımız hayatını kaybedecek. Eğer bugünkü anlayış ile devam edersek, tüm uyarılarımıza rağmen siyasi iktidarlar ve yöneticiler vurdumduymazlıklarını sürdürürse insanlarımız ne yazık ki ölecek." 
   Depremin önceden tahmini konusunda da önemli adımlar attıklarını belirten Görür, "Artık depremleri günler öncesinden hissedebiliyoruz. Ama bu 'tahmin ediyoruz' demek değil. 1999 yılından beri 4 ve üzerindeki depremleri yüzde 60 oranında önceden hissettik. Bunları da kaydedip önlem alması için ilgili yerlere bildirdik. Bunu graniti ve radon gazı ölçümleri, elektromanyetik görüntüleme, GPS ağları ve uzaydan verilerle sağlamaya devam ediyoruz. Ancak depremi yüzde 60 hissedebildiğimiz gibi yüzde 40 da hissedemiyoruz. Çünkü bu veriler bazen deprem dışındaki nedenlerle elde edilebiliyor" diye konuştu. 
   
   
   
</TEXT>
</DOC>
