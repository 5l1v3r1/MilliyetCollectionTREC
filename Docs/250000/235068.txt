<DOC>
<DOCNO> 235068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/dunya/axdun01.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu... 
</HEADLINE>
<TEXT>



El Kaide'ye Ürdün darbesi 
Ürdün, terör örgütü El Kaide'nin, ülkede on binlerce kişinin ölümüne yol açabilecek büyük çapta kimyasal saldırı planını ortaya çıkardığını duyurdu. Ürdün devlet TV'si, dün gece yakalanan 6 teröristin, 80 bin kadar kişinin ölümüne neden olacak kimyasal saldırılar planladığını anlatan itiraflarını yayınladı. Aralarında Suriyelilerin bulunduğu teröristler, başta Ürdün Gizli Servis Kararg hı ile ABD Büyükelçiliği ve diğer hedeflere yönelik 20 ton kimyasal ve zehirli gazla intihar saldırıları planladıklarını söylediler. İtirafçılar, emirleri örgütün önde gelenlerinden Ebu Musab El Zerkavi'den aldıklarını belirttiler. 
ABD, Zerkavi'nin başına 10 milyon dolar ödül koymuştu. 

'Irak'ta Türk direnişçiler var' 
Irak ulusal güvenlik danışmanı Muvaffak El Rubeyi, aralarında Türklerin de bulunduğu bazı tutukluların, Irak'ta eylem yapmak için para aldıklarını itiraf ettiklerini ileri sürdü. Bağdat'ta basın toplantısı yapan El Rubeyi, "Görüştüğüm Türk, Faslı ve Suriyeli tutuklular, Irak'a terörist eylemler ve saldırılar düzenlemek için geldiklerini açıkça itiraf ettiler" dedi. Iraklı danışman, bu yabancıları "terörün paralı askerleri" olarak nitelendirdi, ancak daha fazla ayrıntılı bilgi vermedi. 

'HAMAS lideri Zahar gönülsüz' 
İsrail askeri yetkilileri, HAMAS'ın yeni liderinin Mahmut Zahar olduğunu tespit ettiklerini iddia etti. İsrail Genelkurmay Başkanı Moşe Yaalon, Yediot Ahronot gazetesine açıklamasında, yeni liderin bu görevi isteksiz üstlendiğini belirterek, "Görevi istemiyor ve terörizmden kaçınıyor. Bize karşı terör kullanmayanlarla uğraşmayız" dedi. Yaalon, yeni liderin adını telaffuz etmedi, ancak askeri liderler, Genelkurmay Başkanı'nın Zahar'dan söz ettiğini söylediler. Aşırı dinci HAMAS, İsrail saldırısında öldürülen lideri Abdülaziz Rantisi'nin yerine seçilen örgüt liderinin ismini gizli tutmuştu. 



</TEXT>
</DOC>
