<DOC>
<DOCNO> 239415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo12.html </URL>
<DATE> 2004/05/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Çalımbay Ankaragücü ile gösterdiğim hedefler konusunda anlaşamadık 
</HEADLINE>
<TEXT>

     Yeni sezonda Ankaragücü'nde çalışmayacağını açıklayan teknik direktör Rıza Çalımbay, yönetim kuruluyla takımın hedefleri konusunda anlaşamadıkları için böyle bir karar aldığını söyledi. 
     Işık Sigorta tarafından Kalyon Hotel'de gerçekleştirilen ''11 Altın Adam'' yarışmasına konuk olarak katılan Çalımbay, ''Yeni sezon için hedeflerim çok büyüktü. Ancak yönetim kurulu ile anlaşamadık. Ankaragücü yönetimi, gösterdiğim hedefleri karşılayamayacağını söyledi ve ayrıldık'' dedi. 
     Beşiktaş'tan kendisine teklif gelmesi durumunda tavrının ne olacağı yönündeki bir soru üzerine Çalımbay, ''Bizler Beşiktaş'tan yetişmiş kişileriz. Samet de, Ziya da, ben de... Kim olursa olsun hepsinin başarılı olacağına inanıyorum. Şimdiye dek bir teklif almadım'' diye konuştu. 
     Rıza Çalımbay, bir soru üzerine de teknik adamlığın futbolculuktan daha zor olduğunu söyledi. 
     
</TEXT>
</DOC>
