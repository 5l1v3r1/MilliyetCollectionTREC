<DOC>
<DOCNO> 204748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/yazar/altan.html </URL>
<DATE> 2003/12/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Patla, patlama... 
</HEADLINE>
<TEXT>

   
   Soğuk Savaş yıllarının, olaylara değişik açılardan da bakılabileceğini önerenler üstündeki, aşırı baskılı dönemi bitince bu kez de şiddet eylemleri dönemi başladı. 
   "Radikal İslam" etiketini taşıyan birtakım gizli, sözde "cennete layık olma düşkünü" örgütlerin canlı bombalarla, patlayıcı yüklü kamyonetlerle, değişik ülke ve kentlerde beklenmedik mekanlara saldırı düzenlemeleri... 
   Patlamalar, çatlamalar, ölmeler, öldürmeler... 
   
   Edirne'de henüz anaokuluna gitmeye başladığım yıllarda, yani 1931 - 32 yıllarında babaannem babamı, bendenizin üstünde gerekli otoriteyi kuramamakla eleştirir ve biraz da dalga geçerek kendisine 
   - Ne olacak şambabası, derdi yahut da trabzan babası... 
   Babam da güler seksek oynar gibi tek ayakla merdiven inmeye çalıştığım bir sırada, bana 
   - Şimdi patlatırım ha, derdi. 
   
   Bizim Türkçede "patlamalı, patlatmalı" deyimler bolcadır. 
   Servetleriyle ünlü kişilerden birinin, yolsuzluk yaptığı iddiaları medyada flaş haber olmaya başlayınca 
   - Sonunda bombası patladı onun da, derler. 
   Yahut ünlü bir siyasetçinin rüşvetçiliği ön plana çıkınca 
   - Balonu patladı, derler, onun da... 
   
   Evde yalnızken, tam tuvalete girdiğin sırada, kapı peş peşe çalınmaya başladığında donunu pantolonunu toparlamaya uğraşırken, bir yandan da söylenirsin 
   - Patlamadın ya, bekle biraz... 
   
   Hanımların kendi aralarındaki dertleşmeleri sırasında, sık geçen yakınmalardan biri de malum 
   - Bazen gün oluyor, sıkıntıdan patlıyorum. 
   Günde kimbilir kaç milyon kişi, kaç kez tekrarlar durur 
   - Sonunda dayanamadım patladım madem, dedim, o kadar kızıyordun müsteşara da, neden her bayram önce onunkini kutlamaya gidiyordun 
   ...... 
   - Herifçioğlu, o kalabalıkta itiş kakış sürtünüp duruyor omuzuma baktım niyeti kötü, arka cebimdeki cüzdanı yürütecek. Dönüp bir tane patlattım suratına... 
   ...... 
   - Pazardan biraz domates, biber, salatalık, portakal aldım bizim bakkaldan da iki kilo pirinç... Bakkalda naylon poşet kalmamış, "kusura bakmayın", dedi, kesekağıdıyla verdi pirinci. Tam dolmuşa binerken, kesekağıdı patlayıp, pirinçler dökülmeye başlamaz mı Tabii binemedik dolmuşa... 
   ...... 
   - Dün sabah büyük bir felaket atlattık. Yandaki dairede tüpgaz patladı. Neyse ki çok dolu değilmiş... 
   ....... 
   - Görecektin kongredeki rezaleti. Önce bir ağız dalaşı başladı sonra sille tokat bir kavga patladı... 
   ...... 
   - Hay Allah, arabanın lastiği patladı... 
   ...... 
   - Yahu kızım, patlatıp durma şu çikleti... 
   ...... 
   - Koşarak geldim gazeteye ve patlattım haberi muhalefet lideri istifa etti... 
   - Derken vapurun mazot deposu patladı... 
   ...... 
   - Onca kepazeliğin üstüne, "bir Türk bunu yapmaz" diyerek, demek sen de tüy diktin teyze patlama e mi 
   
   Pakistan Başkanı Pervez Müşerref, Ravalpindi'de, ikinci bir suikast saldırısından yine kıl payı kurtulmuş. 
   Bizim güvenlik güçleri, 12 çuval dolusu, 100 kamyonetlik bomba malzemesi RDX ele geçirmişler. 
   Ve asıl önemlisi, bomba malzemesinin bulunduğu çuvallardaki işaretlerden bir kısmının NATO üyesi bir ülkeye bir kısmının da, eski Varşova Paktı üyesi iki ülkeye uzantılı olduğu çıkmış ortaya... 
   Bizim güvenlik kuvvetlerine, eski dönemlerin en makbul ödülü olan "aferin"lerden en kocamanı... 
   
   ABD'de başkanlık seçimlerine neredeyse 10 ay kaldı. Şimdi tüm dünyanın dikkatini çekecek büyüklükte birkaç terör patlaması daha olabilir özellikle bazı İslam ülkelerinde... 
   Ve özellikle Washington'da, İslam dünyasıyla ilgili bir ayırım keskinleşmeye başlar "çağdaş İslam", "radikal terörist İslam"... 
   
   Milyarlarca dolarlık gizli bir örgütlenmenin, hem parasal kaynakları, hem liderleri berraklaşıp, sıram sıram yakalanırlar. 
   Ve Başkan Bush da, çağdaş İslam dünyasıyla el ele, Bin Ladin'i de, tıpkı Saddam gibi, çukurundan çıkarmış bir kahraman olarak girer seçimlere... 
   
   Fena bir senaryo değil. Ancak bakalım 2004, kendi filmini nasıl oynayacak 
   
      
   
   
</TEXT>
</DOC>
