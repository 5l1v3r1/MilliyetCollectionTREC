<DOC>
<DOCNO> 212530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yazar/theper.html </URL>
<DATE> 2004/02/01/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Mağdur da bizim evladımız 
</HEADLINE>
<TEXT>

   
   Yeni Türk Ceza Kanunu hazırlanıyor ya, sizler de ilginç maddeleri yeri geldikçe öğreniyorsunuz, örneğin son günlerdeki ilginç madde mafya usulü "topuktan vurma". Bu halde yedi sene hapis cezası öngörülecekmiş. 
   Önce şunu söyleyeyim. Yeni çıkan yasaların hemen hepsi eskisini aratır nitelikte, umarım bu da öyle olmaz. Zira benim açımdan öncelikli ele alınması gereken konuya hala değinilmedi. Öncelikli ele alınması gereken konu 647 sayılı İnfaz Kanunu. Bu kanun, verilen cezaların üçte ikisini anında affediyor. Yukarıdaki topuktan vurma örneğini ele alırsak. Belki yedi sene caydırıcı bir ceza olarak düşünülmüş, peki, güzel de, İnfaz Kanunu'nun 19. maddesi ile ek 2. maddesi yürürlükte olduğu takdirde bu suçu işleyenlere verilecek cezanın yaklaşık üçte ikisi anında affedileceği için hükümlü 28 ay civarında bir süre yatıp çıkacak. 28 ay civarı diyorum, bunun tam hesabını yapamıyorum. Zira bu sanık, yargılama sırasında "çok pişmanım, keşke yapmasaydım" deyip boynunu büktü mü bu halinden dolayı verilen cezanın altıda biri de öyle gidiyor. Bu faktörü de düşünürseniz hesaplayın, hangi ceza caydırıcı olur 
   Bu nedenle önce engeller temizlenmeli, zira 647 sayılı kanunun bu hükümleri caydırıcılıkta en büyük engeldir. İlk defa, suçludan veya borçludan yana çıkıp sadece onları düşünmekten vazgeçip adil olabilsek yani suçluyu koruyalım derken mağdura üvey evlat muamelesi yapmasak diyorum, ne dersiniz Bu memleketteki mağdurlar da bizim evladımız. Kurban Bayramınız kutlu olsun. 
   
      
   
   
</TEXT>
</DOC>
