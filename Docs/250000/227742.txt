<DOC>
<DOCNO> 227742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas11.html </URL>
<DATE> 2004/04/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Başkentliler güne şakayla başladı... 
</HEADLINE>
<TEXT>

     Seçim yorgunluğunu henüz üzerinden atamamış olan başkentliler, güne Kültür ve Turizm Bakanlığı'nca hazırlanan şakalarla başladı. 
     Erken saatlerde Kızılay Metrosu'nda opera aryalarıyla karşılaşınca şaşıran vatandaşlar, Gima önündeki halkoyunlarıyla coştu. 
     Kültür ve Turizm Bakanlığı, bu yıl 1 Nisan Şaka Günü'nü 14 ilde düzenlenen çeşitli etkinliklerle kutluyor. 
     Başkentlileri, erken saatlerden itibaren Kızılay Güvenpark, Sakarya meydanı ve metro çıkışlarında, Ulus'ta heykel meydanında çeşitli şakalarla karşılayan bakanlık sanatçıları, ayrıca Karum, Migros ve Armada alışveriş merkezlerinde de çeşitli etkinlikler düzenledi. 
     Erken saatlerde metro gişeleri önünde Devlet Opera ve Balesi sanatçılarının seslendirdiği opera aryalarıyla şaşıran vatandaşlar, daha sonra Gima önündeki Devlet Halk Dansları Topluluğu'nun danslarıyla coştu. Sakarya Meydanı'nda senfoni orkestrasıyla karşılaşan vatandaşlar, metronun Yüksel Caddesi çıkışında Oda Müziği dinledi. 
     Öte yandan Devlet Tiyatroları'nın Kamyon Tiyatro, çocuk oyunu ''Miğfer''i Güvenpark'ta sahnelerken, Ulus heykel meydanında Gençlik Halkoyunları ve Halk Müziği Topluluğu gösteriler sundu. Ayrıca, modern baleden örnekler sergilendi. 
     Başkentliler, Karum'da Çok Sesli Koro, Migros Alışveriş merkezinde Türk Dünyası Müziği Topluluğu, Armada'da ise Klasik Türk Müziği Korosu'nun konserlerini dinleme fırsatı buldu. 
     Kültür ve Turizm Bakanlığı'nın etkinliklerinde ayrıca ''Hayat Sürprizlerle Dolu Bir Sanattır'' yazılı bir pankart yer aldı. 
     
     TİYATROCULARIN ŞAKALARI 

     Şaka günü dolayısıyla Devlet Tiyatroları'nın ''Ghetto'' oyununda rol alan bazı sanatçılar ile Hacivat ve Karagöz, Osmanlı Padişahı, Osmanlı subayı ve Keloğlan gibi geleneksel Türk tiyatrosunun renkli tiplemeleri, kostümleriyle dolaştıkları Sakarya Meydanı'nda esnaf ve vatandaşlara çeşitli şakalar yaptılar. 
     ''Ghetto'' oyununda Nazi subayı rolü oynayan Saffet Yürükel, esnaf ve Sakarya'dan geçmekte olan vatandaşlara bir yüzünde devlet tiyatrolarının oyunlarının diğer yüzünde ise ''Bugün 1 Nisan-Sanatlı Yaşamak Bir Şaka Değildir'' yazılı broşürler dağıttı. 
     Bu sırada Nazi subayı kostümlü şakacıya tepki göstererek, ''Sizin burada ne işiniz var. Burada Nazilerin reklamını yapamazsınız'' diye bağıran bir kadın, gazetecilerin 1 Nisan şakası olduğunu hatırlatmaları üzerine, ''1 Nisansa o başka'' diyerek, şakacının gönlünü aldı. 
     Öte yandan Nazi subayı kostümlü şakacıyı birden karşısında gören bir başka vatandaş ise ''Heil Hitler'' diye bağırarak şakacıya Nazi selamı verdi. 
     
     HOŞ BİR SANAT SÜRPRİZİ 

     Öte yandan bakanlığın düzenlediği etkinlikleri yerinde izleyen Kültür ve Turizm Bakanlığı Müsteşarı Mustafa İsen, gazetecilere yaptığı açıklamada, 1 Nisan'ın dünyanın her yerinde insanların birbirlerine hoş şakalar yaptıkları bir gün olarak hatırlandığını belirterek, ''Biz de bu güne sanat çeşnisi katarak kutlamak istedik'' dedi. 
     1 Nisan için Ankara ve İstanbul'da yoğunluklu olmak üzere 14 ilde çeşitli programlar düzenlediklerini anlatan İsen, 1 Nisan'da işe giden insanların hoş bir sanat sürpriziyle karşılaşmasını amaçladıklarını, bu nedenle de etkinliklerin erken saatlerde ve daha çok insan trafiğinin yoğun olduğu yerlerde düzenlendiğini kaydetti. 
     
     MÜSTEŞAR İSEN ŞAKAYA GELDİ 

     Daha sonra bir soru sormak isteyen TRT Muhabiri Abdurrahman Keskin, Müsteşar İsen'i şakaya getirdi. 
     Müsteşar İsen, Keskin'in, Türkiye'de geçen ay 15 milyon kitap satıldığını belirterek görüşlerini sorması üzerine, ''Şu anda benim elimde böyle bir rakam yok. Ama Türkiye hızla şehirleşen bir ülke. Şehirleşmeyle birlikte kültür ve sanata ilgide artışlar oluyor. Biz geçen hafta içinde korsanla mücadeleyle ilgili yeni bir yasa çıkardık. Bütün bunlar Türkiye'de kültür ve sanat üretimlerinin artmasını sağlayacak bir çalışma olacak diye düşünüyorum'' yanıtını verdi. 
     Keskin'in, gazete satışlarının da seçimlerle birlikte 7 milyona ulaştığını belirterek, ''Kültürel anlamda geliştiğimizi gösterir mi acaba '' sorusuna karşılık İsen, ''Bu anlamda rakamları değerlendirmedim, bana ulaşmadı ama eğer kalıcı bir rakamsa elbette gazete tirajları da bir ülkenin gelişmişliği noktasında kuşkusuz büyük bir göstergedir'' dedi. 
     Mustafa İsen, TRT muhabiri Keskin'in ''Bu da bizim 1 Nisan şakamızdı. Bu rakamlar gerçek değildir'' sözleri üzerine gülerek, ''Tabii beklentimiz bunların olmasıdır'' diye konuştu. 
     İsen, Keskin'in ''1 Nisan şakamızı nasıl buldunuz'' demesi üzerine İsen, ''Çok hoş buldum, toplumun ciddi meselelerin dışında rahatlamaya ihtiyacı var'' dedi. 
     Türk toplumunun meseleleri konuşmayı fazla sevmeyen ve rahat olmayan bir toplum olduğunu ifade eden İsen, ''Toplumun hayatından siyaseti çıkardığınız zaman hayatımız çok renksiz oluyor. Bu yüzden 1 Nisanlara ihtiyacımız olduğunu düşünüyorum'' diye konuştu. 

     
</TEXT>
</DOC>
