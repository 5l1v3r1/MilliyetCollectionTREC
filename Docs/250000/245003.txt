<DOC>
<DOCNO> 245003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko28.html </URL>
<DATE> 2004/06/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bakan Coşkun Kadınlar ekonomik hayata girişimci olarak çekilmeli 
</HEADLINE>
<TEXT>

     Sanayi ve Ticaret Bakanı Ali Coşkun, OECD ülkeleri arasındaki ortak sorunu teşkil eden istihdam yaratma arayışı dahilinde ülke nüfuslarının atıl girişimci potansiyeline özel teşvik metotları getirmek gerektiğini belirterek, kadınları ekonomik hayatın içine girişimci sıfatıyla çekmenin sosyo ekonomik faydalarının çok büyük önem taşıdığını bildirdi. 
     II. OECD KOBİ'lerden Sorumlu Bakanlar Konferansı kapsamında düzenlenen İş Sempozyumu'nun açılış konuşmasını yapan Coşkun, dünyada 350 milyona yakın her ölçekte işletme bulunduğunu, bunların yüzde 90'dan fazlasının KOBİ kapsamına girdiğini, buralarda yaklaşık 2 milyar insanın istihdam edildiğini söyledi. 
     KOBİ'lerin tüm dünyada ekonomilerin bel kemiğini oluşturduğunu belirten Coşkun, KOBİ'lere yönelik politikaların küresel çapta istişare edilmesini hedefleyen zirve dahilinde resmi makamlar ile özel sektör temsilcileri arasındaki karşılıklı etkileşimin büyük önem taşıdığını dile getirdi. 
     Coşkun, günümüzde üretim süreçlerinin dikey değil yatay katma değerler üzerine kurulduğuna dikkat çekerek, artık üretimin coğrafyası veya üreticinin cinsiyetinin önem arz etmediğini kaydetti. 
     Bilgi ekonomisinin gelişmesi için mevcut altyapı ve mevzuatların uyumlandırılması gerektiğini vurgulayan Coşkun, bilişim araçları ile teknoloji ve yenilikçiliğin ön plana çıktığı süreç içinde hükümetlerin işletmeler lehine yepyeni teşvik ve rekabet araçları kurmaları gerektiğini söyledi. 
     Bakan Coşkun, ''KOBİ'lerin yerel güç, küresel rekabet denklemine uyum sağlamları için siyasi otoritenin gerekli zemin ve altyapıyı günümüz koşullarına uyumlandırması gerekmektedir. Zira KOBİ'lerin geleneksel yerel kazanç aktörleri olarak küreselleşme sürecinden tecrit edilmelerine sebebiyet verebilecek ve bu nedenle rekabet ortamından dışlanacak işletmelerdeki istihdam kayıpları telafisi mümkün olmayacak sosyo ekonomik dengesizliklere neden olabilecektir'' diye konuştu. 
     Coşkun, küreselleşme yolunda dış pazarlara açılan işletmeler arasında olası ihtilafların alternatif çözüm metotları ile kısa sürede çözümlenmesi gerektiğini belirterek, ''Tüm OECD ülkeleri arasındaki ortak sorunu teşkil eden istihdam yaratma arayışı dahilinde ülke nüfuslarının atıl girişimci potansiyeline özel teşvik metotları getirmek gerekmektedir'' dedi. 
     Bu atıl girişimci potansiyelinin başında kadın girişimciler geldiğine değinen Coşkun, kadınları ekonomik hayatın içine girişimci sıfatıyla çekmenin sosyo ekonomik faydalarının çok büyük önem taşıdığını söyledi. 
     
     REMTECH PROJESİ 
     Bakan Coşkun, Türkiye'nin, OECD KOBİ sürecine verdiği önemi vurgulamak için İstanbul Konferansı vesilesiyle Türkiye'nin inisiyatifinde başlatılan Gelişen Bölgesel Pazarlar Teknoloji Transfer Ağı REMTECH projesi hakkında da katılımcılara bilgi verdi. 
     Coşkun, ''Türkiye, KOBİ'lerin küreselleşme sürecini desteklemek, teknoloji transferi ve yenilikçiliği teşvik etmek, üniversite ve Ar-Ge kuruluşları ile KOBİ'ler arasındaki işbirliğini geliştirmek, büyük firma KOBİ işbirliğini daha yapısal bir şekilde düzenlemek, modern bilişim ve iletişim araçlarını devreye sokmak, sanal, küresel KOBİ salkımları oluşturmak ve bölgesel pazarlar arasında işbirliği ağları kurmak amacıyla OECD'nin gelecek çalışma programı için yeni bir emsal proje uygulaması önermektedir'' dedi. 
     Projenin OECD'ye üye olan ve olmayan ülkeler arasında çeşitli sektörlere katkı getirebilecek yenilikçi ve esnek bir işbirliği modeli olduğunu belirten Coşkun, projenin, nihai hedefi uluslararası aktör olmak potansiyeline haiz teknoloji içerikli KOBİ'lerin, küresel pazarlarda fiziki mesafelerin yarattığı engelleri bertaraf ederek, ortak teknoloji ürün geliştirme amacı taşıdığını bildirdi. 
     Ali Coşkun, Türkiye'nin ilk pilot projenin otomotiv yan sanayinde uygulanmasını önerdiğini ifade ederek, bunun için Türkiye ve Brezilya başta olmak üzere İtalya ve Avustralya'nın da katılımıyla başlatılması beklenen pilot projenin, isteyen tüm ülkelerin iştirakine açık olduğunu söyledi. 
     Bakan Coşkun, ''Bu proje tüm bu ülkelerdeki büyük otomobil üreticilerini devreye sokacak. Proje ile aynı ürün ve model için gerekli parçaların küresel ve sanal bir ortamda ulusal KOBİ ağları tarafından pazarlanması ve piyasalara sürülmesi mümkün olacaktır'' diye konuştu. 
     
</TEXT>
</DOC>
