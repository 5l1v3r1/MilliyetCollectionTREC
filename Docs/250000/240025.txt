<DOC>
<DOCNO> 240025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy22.html </URL>
<DATE> 2004/05/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
ODTÜ'de öğrenciler ile jandarma arasında arbede .. 
</HEADLINE>
<TEXT>

     ODTÜ'deki bahar panayırı için Dicle Üniversitesi'nden gelen öğrencilerin yerleşkeye girmesine izin verilmeyince, öğrenciler ile kolluk kuvvetleri arasında arbede çıktı. 
     Dicle Üniversitesi'nden dün gece üç otobüsle gelen öğrenciler, ODTÜ yerleşkesinin Balgat yönündeki girişinden bahar panayırına katılmak üzere üniversiteye girmek istedi. 
     Üniversite yönetiminin ODTÜ dışından gelen öğrencilerin girişine izin vermemesi üzerine, jandarma, üniversitenin Balgat kapısında önlem aldı ve barikat kurdu. 
     Bu sırada bekletilen öğrencilere destek vermek amacıyla bir grup ODTÜ'lü öğrenci de yerleşke girişine gelerek, jandarma barikatının karşı tarafına geçti. Burada dışarıdan gelen öğrencilerle buluşan grup, ''Dicleliler içeri jandarma dışarı'', ''Özgürlük köprüsü engellenemez'', ''Dekan buraya'' şeklinde sloganlar attı, Kürtçe yazıların bulunduğu pankart açıldı. 
     Daha sonra jandarma barikatına yönelen grup ile kolluk kuvvetleri arasında bir süre arbede yaşandı. Gruba su sıkan ve biber gazı atan jandarma, grubun dağılmasının ardından barikatını geriye çekti. Çıkan olayda 2 öğrenci gözaltına alınırken, gazdan ve jandarma müdahalesinde yaralanan bazı öğrenciler de ambulansla okul revirine kaldırıldı. 
     Yağmur nedeniyle ODTÜ'deki panayıra ara verilirken, üniversite girişinde bekleyen grup, bir süre Kürtçe sloganlar attı ve halay çekti. 
     Çevik kuvvetin de yoğun güvenlik önlemleri aldığı eylem, öğrencilerin dağılmasıyla sona erdi. 
     
</TEXT>
</DOC>
