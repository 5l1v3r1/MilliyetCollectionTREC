<DOC>
<DOCNO> 222284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur09.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de protesto gösterisi yapan 3 kişi gözaltına alındı... 
</HEADLINE>
<TEXT>

     ''Halepçe katliamı''nın yıldönümü nedeniyle Kadıköy'de protesto gösterisi yaparken terör örgütü elebaşı lehine sloganlar atan gruptan 3 kişi, polisle yaşanan kovalamaca sonucu gözaltına alındı. 
     Kendilerini Bağımsız Lise Hareketi olarak tanıtan ve ellerinde Türkçe ve Kürtçe yazılı dövizler ile Halepçe'de ölen insanların fotoğrafları bulunan grup, Kadıköy PTT Müdürlüğü önünde toplanarak, ''Yeni Halepçeleri güneşi özgürleştirerek durduracağız'' yazılı büyük bez bir pankart açıp, protesto gösterisi yaptı. 
     Grup adına okunan basın açıklamasında, 16 Mart 1988 tarihinde kimyasal silahlarla bombalanan Halepçe'de 5 bin Kürt'ün öldüğü, binlercesinin de sakat kaldığı ifade edilerek, ''Kürt halkının yıllardır bu tür saldırılara maruz kaldığı'' iddia edildi. 
     Bu duruma dünya kamuoyunun daima sessiz kaldığı da savunulan açıklamada, 2 gün önce de Suriye'de ''Kürt halkına yönelik saldırılar yapıldığı'' öne sürüldü. 
     Açıklamanın ardından Kürtçe ve Türkçe sloganlar atarak yürüyüşe geçen grup, parmaklarıyla ''zafer işaretleri'' yaparak ve marşlar söyleyerek ilerlerken, çevrede yoğun önlemler alan güvenlik kuvvetlerince takibe alındı. 
     Yaklaşık 200 metre yürüdükten sonra terör örgütü elebaşı lehine Kürtçe sloganlar atmaya başlayan grup ile polis arasında kovalamaca yaşandı. 
     Kovalamaca sonucu grup, Kadıköy'ün ara sokaklarına dağılırken, 3 kişi gözaltına alındı. 
     
</TEXT>
</DOC>
