<DOC>
<DOCNO> 214576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur31.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
45 milyon lira için, 15 yıl ağır hapis yatacak... 
</HEADLINE>
<TEXT>

     Sivas'ın Yıldızeli İlçesi'nde, tartıştığı komşusunu bıçakla öldürdüğü iddiasıyla yargılanan sanık, ilk duruşmada 15 yıl ağır hapis cezasına çarptırıldı. 
     Sivas 1. Ağır Ceza Mahkemesi'ndeki duruşmaya tutuklu sanık Rıza Özkurt 65 katıldı. Olayda ölen Ergün Şimşek'in kardeşi Hasan ile annesi Gülsüm Şimşek de müşteki sıfatıyla duruşmada hazır bulundu. 
     Kimlik tespitinin ardından söz alan sanık Özkurt, komşusu Hasan Şimşek'e anlaştığı miktarda tarlasına tohum ektirdiğini ve bedelini peşin ödediğini belirterek, piyasada bu bedelin daha az miktarda olduğunu öğrendikten sonra fazladan ödediği 45 milyon lirayı geri istediğini ifade etti. 
     Bunun üzerinde aralarında tartışma yaşandığını belirten sanık Özkurt, olay yerine gelen Hasan'ın ağabeyi Ergün Şimşek'in de kavgaya karıştığını ve kendisinin bu kişiler tarafından dövüldüğünü öne sürdü. 
     Çıkarttığı bıçağı, iki kardeşin üzerine salladığını kaydeden sanık Özkurt, bıçağın isabet ettiği Ergün Şimşek'i öldürmek istemediğini, sadece korkutmayı amaçladığını kaydetti. 
     Fenalık geçiren Gülsüm Şimşek'in dayanamayarak, salondan çıktığı duruşmada Hasan Şimşek'in de olayı anlatmasının ardından, kararını açıklayan mahkeme heyeti, sanık Rıza Özkurt'u TCK'nın ''kasten adam öldürmek'' eylemini öngören 448. maddesi gereğince 15 yıl ağır hapis cezasına çarptırdı. 
     
</TEXT>
</DOC>
