<DOC>
<DOCNO> 241518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas07.html </URL>
<DATE> 2004/05/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Belçika'da AIDS artıyor 
</HEADLINE>
<TEXT>

     Belçika Devlet Sağlık Enstitüsü, ülkede AİDS virüsü taşıyanların sayısında artış olduğunu açıkladı. 
     Enstitü, 2003 yılında AİDS virüsü kapanların sayısının bini geçtiğini, istatistiklere göre bunun bir ilk olduğunu, daha önceki yıllarda bu rakamın binin altında kaldığını bildirdi. 
     AİDS salgınının başladığı 1980'li yıllardan bu yana Belçika'da toplam 16 bin AİDS'li bulunduğunu bildiren Devlet Sağlık Enstitüsü, 2003 yılında 1031 yeni AİDS vakası görüldüğünü, salgında, 1992-1997 yılları arasında dikkat çeken gerilemenin son bulduğunu duyurdu. 
     Enstitünün açıklamasına göre, Belçika'daki AİDS'lilerin yüzde 67'si erkek. Veriler, AIDS'lilerin büyük bir kısmının 30 ila 34 yaşlarındaki erkekler ile 25 ila 29 yaşlarındaki kadınlar olduğunu gösteriyor. Virüsün son yıllarda bulaştığı insanlar arasında eşcinsellerin ve uyuşturucu bağımlılarının oranının yüzde 50'nin altına düştüğüne de dikkat çekiliyor. 
     Belçika Devlet Sağlık Enstitüsü, açıkladığı resmi istatistik verilerinin gerçek rakamlardan çok düşük olduğunu, insanların artık eskisi kadar sık bir şekilde AIDS tahlili yaptırmadıklarını, son dönemde AİDS virüsü taşıyanların, durumu ancak hastalığın başlaması üzerine fark ettiklerini belirtti. 
     Enstitü, halkın AİDS konusunda uyarılmasına yönelik kampanyaların artırılması çağrısında bulundu. 
     
</TEXT>
</DOC>
