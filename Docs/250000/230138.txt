<DOC>
<DOCNO> 230138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/sazak.html </URL>
<DATE> 2004/04/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
11 Eylül sırları 
</HEADLINE>
<TEXT>

   
   ABD'nin Irak'a karşı başlattığı savaşta Bağdat'ın 9 Nisan'da düşmesinin üzerinden bir yıl geçtikten sonra işgale karşı yürütülen direnişin bu noktaya geleceğini Bush yönetiminden kimse tahmin etmiyordu. 
   Irak hızla Vietnamlaşıyor 
   Pentagon'un, 'yönetim bizde' açıklamasına karşın Felluce'de ABD'nin uğradığı can kayıpları ve Şii - Sünni birlikteliği Irak'taki erken zaferin tıpkı savaş ilanı gibi yanlış olduğunu gözler önüne seriyor. 
   ABD Başkanı Bush hızla yıpranıyor ve kasım ayında yeniden seçilmesi riske girmiş durumda. Bunda Irak'ta sürüklenilen çıkmaz kadar, 11 Eylül siyasetinin de payı var. ABD bugün eskisinden daha güvenli değil. Uluslararası uçuşlarda çekilen çile, iç hatları da etkilemiş. Washington, New York, Şikago gibi dış bağlantılı havaalanlarında seyahat etmek küçük çaplı bir 'check - up'ı göze almayı gerektiriyor. Üzerinizdeki giysilerin önemli bir bölümünü, kemer ayakkabı dahil çıkarmak zorunda kalıyorsunuz, valizleriniz de MR'dan geçiyor. 
   Bush yönetimi şimdi hem 11 Eylül'ün hesabını veriyor, hem de Irak'ta savaşın yeniden başlamasının yol açtığı kaygıların kampanyayı vurmasından korkuyor. 
   ABD Kongresi'nde sürmekte olan soruşturma Bush yönetimini en sıkıntılı anlarında yakaladı. Bush'un Ulusal Güvenlik Danışması Condoleeza Rice'ın televizyonlardan canlı yayımlanan soruşturma sırasında kimi zaman düştüğü zor durumu Amerikan halkı gördü. 
   11 Eylül saldırısı önceden biliniyor muydu 
   İstihbarat raporlarının 2001 yazında bekledikleri büyük eylem neden önlenemedi İkiz kulelere uçakla saldırılacağı bilgisi gizlenmiş miydi 
   Condoleeza Rice uzun süredir topun ağzında FBI eski çevirmenlerinden Türk asıllı Amerikalı Sibel Edmond'un 11 Eylül'de saldırı olacağını Amerikan yönetiminin bildiğini Kongre'de anlatması üzerine gözler Bush'un Ulusal Güvenlik Danışmanı'na çevrilmişti. 
   Rice, Soruşturma Komisyonu'ndaki ifadesinde El Kaide tehdidinin 11 Eylül'den önce bilindiğini söylemekle birlikte, saldırıların öngörülemeyeceğini ve engellenemeyeceğini savundu. Irak savaşını ise Rumsfeld ve Wolfowitz gündeme getirmişler. Bu savaş için ABD Başkanı ve Dışişleri Bakanı her fırsatta kitle imha silahı yalanı söylediler. Powell'ın BM'yi ikna etmek için gösterdiği mobil füze rampaları unutulmasın 
   ABD, Irak savaşıyla cepheyi genişletmek yerine Saddam rejimini baskıyla devirmeyi deneyebilirdi. 
   Madem bu süreci 11 Eylül tetikledi. Bush yönetimi, Saddam gibi Usame Bin Ladin'i de yakalamalı ve gerçeği halka anlatmalı. 
   11 Eylül sırları artık dünyaca sorgulanıyor. 
   ABD, 2001 yazından itibaren yükselen tehdidi neden atladı Sonuçta ne kazandı 11 Eylül olmasaydı, 'Büyük Ortadoğu Projesi'ne kim inanırdı 
   
      
   
   
</TEXT>
</DOC>
