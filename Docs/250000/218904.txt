<DOC>
<DOCNO> 218904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun09.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta taraflar 6. kez biraraya geldi 
</HEADLINE>
<TEXT>

     Kıbrıs sorununa, Annan planı temelinde 1 Mayıs'a kadar çözüm bulmayı hedefleyen müzakereler devam ediyor. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, Lefkoşa ara bölgede BM kontrolündeki Uluslarasası Havaalanı yakınındaki Konferans Merkezi'nde 6. kez biraraya geldi. 
     Görüşme için makamından ayrılırken açıklama yapmayan Cumhurbaşkanı Denktaş, görüşmelerle ilgili olarak saat 14.00'de basın toplantısı düzenleyecek. 
     Bugünkü görüşmede, Rum tarafının, Avrupa Birliği üyeliği halinde ortak devletin işleyişine ilişkin verdiği önerilere Türk tarafının yanıtı verilecek. 
     Rum lider Papadopulos, cuma günü yapılan görüşmede, AB üyeliğiyle ilgili 114 yasanın referandum tarihinden önce teknik komitelerden geçmemesi halinde referanduma gitmeyeceğini belirtmişti. 
     KKTC Cumhurbaşkanı Denktaş da müzakerelerde bir al-ver sürecinde olduklarını, ancak bunun istenilen düzeyde olmadığını söylemişti. Denktaş, Papadopulos'un ''yasalar geçmeden referanduma gitmem'' şartı için, ''Rum tarafı Annan planını referanduma sunmadan AB'ye girmek istiyor'' demişti. 
     Görüşmeye, BM Genel Sekreteri'nin Kıbrıs Özel Temsilcisi Alvaro de Soto gözlemci olarak katılıyor. De Soto, cuma günü açıklamasında, tarafların görüşmelerin içeriğine ilişkin yaptığı açıklamadan duyduğu rahatsızlığı dile getirerek, ''Kapalı kapılar ardında konuşulanlar hakkında bilgi sızması durduğu an görüşmelerde dönüm noktasına ulaşılacak'' demişti. 
     
</TEXT>
</DOC>
