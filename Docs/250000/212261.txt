<DOC>
<DOCNO> 212261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur16.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli Emel, zorla evlendirilmek istenince Türkiye'ye sığındı 
</HEADLINE>
<TEXT>

     Evlenmemek için sınırdan gizlice kaçarak Türkiye'ye gelen Suriyeli genç kız ülkesine iade edilmekten korkuyor. 
     Suriye'nin Alakoz Köyü'nde oturan Emel Yusuf 18 , 2 yıl önce ailesinin aynı köyde oturan ve kendisinden 30 yaş büyük biriyle evlendirmek istemesi üzerine Türkiye'ye kaçma planı yaptı. 
     Emel Yusuf, bir gece evden gizlice ayrılarak, Şırnak'ın Cizre İlçesi yakınlarındaki mayınlı araziden Türkiye girdi. Sınırda bulunan E-24 Karayolu'nda otostop yaparak Mardin'in Nusaybin İlçesi'ne gelen Emel Yusuf, Nusaybin Emniyet Müdürlüğü ekiplerince yakalandı. 
     Türkiye'ye sığınma talebinde bulunan ve Suriye'ye geri dönmekten korkan Emel Yusuf, yediemin olarak belirlenen Bağlan ailesine teslim edildi. Türkiye'de yaşamaktan çok mutlu olduğunu ve burada kalmak istediğini anlatan Yusuf, Suriye'ye iade edilmekten çok korktuğunu söyledi. 
     Babası Hacı Bağlan'ın Şırnak'ın İdil İlçesi'nden 40 yıl önce Suriye'ye giderek yerleştiğini, ailesinin Suriye'de ''Ecnebi'' statüsünde olması nedeniyle pasaportu bulunmadığını bildiren Emel Yusuf, şunları anlattı 
     ''Babam yıllar önce bizi terk ederek İsviçre'ye yerleşti. Köyde annem ve 7 kardeşimle yaşıyordum. Ailem, beni, 30 yaş büyük biriyle evlendirmek istedi. Evlenmek istemediğimi söyledim. Ancak kabul etmediler. Türkiye'ye kaçmaktan başka çarem yoktu. Suriye'ye iade edilmekten korkuyorum. İade edilirsem ailem beni öldürür. İade korkusu geceleri rüyama giriyor. Çünkü, töreleri çiğnedim, töreyi çiğneyen kızlar, ailesi tarafından öldürülüyor. Türk vatandaşlığına geçmek istiyorum.'' 
     
     ARTIK AİLEDEN BİRİ 
     Emel'in yediemin olarak teslim edildiği Bağlan ailesi ise Emel'i nüfusuna geçirmek istiyor. 
     Anne Zahide Bağlan, Emel ile 2 yıldır birlikte olduklarını ifade ederek, ''Emel'i çok seviyoruz. 6 çocuğum var. Onlar da Emel'i kardeşleri gibi görüyor. Tüm sorumluluğunu üzerimize alıyoruz. Nüfusumuza geçirmek istiyoruz'' dedi. 
     Zahide Bağlan eşi Abdulbaki Bağlan da Emel'i Türk vatandaşlığına geçirmeye çalıştıklarını, bu yönde arayışta bulunduklarını anlatarak, şöyle konuştu 
     ''Emel'in babası benim yakınım olur. Babası yıllar önce Türkiye'den Suriye'ye giderek, oraya yerleşmiş ve Suriye vatandaşlığına geçmiş. Orada evlenmiş. Yani babası aslında Türk'tür. Bu nedenle Emel'e oturma izni verilmesini istiyoruz. Emel'i nüfusumuza almak için uğraşıyoruz. Umarız, İçişleri Bakanlığı burada kalması yönünde karar verir.'' Nusaybin Kaymakamı Ömer Ulu, Emel Yusuf'un yakalanmasının ardından İçişleri Bakanlığı'na görüş almak için yazı gönderdiklerini belirterek, ''Bakanlıktan gelecek cevabı bekliyoruz. Yanıta göre hareket edeceğiz'' dedi. 
     
</TEXT>
</DOC>
