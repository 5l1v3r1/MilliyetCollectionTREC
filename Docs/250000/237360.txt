<DOC>
<DOCNO> 237360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/guncel/gun06.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye korsana karşı yakından izlenecek 
</HEADLINE>
<TEXT>


Türkiye, 'fikir ve sanat eserleri hırsızlığı' nedeniyle ABD Ticaret Temsilciliği tarafından öncelikli izleme listesine alındı 

WASHINGTON Reuters 

ABD Ticaret Temsilciliği USTR , Türkiye'yi Mısır, Güney Kore, Kuveyt ve Pakistan'la birlikte "fikir ve sanat eserleri hırsızlığı" nedeniyle "öncelikli izleme listesine" aldı. USTR'nin hazırladığı yıllık raporda, taklit üretimin, ürünleri taklit edilen yasal şirketlere muazzam bir ekonomik zarar verdiği kaydedilerek "Yalnızca ABD sanayiinin uğradığı kaybın yıllık 200 - 250 milyon dolar olduğu tahmin ediliyor" denildi. Raporda, Ukrayna, ABD ürünü CD, DVD ve bilgisayar yazılımlarının korsan üretimini önleyemediği için en kötü derece olan "öncelikli dış ülke" kategorisinde kaldı. USTR, ABD'nin korsan üretim nedeniyle Ukrayna'nın ihraç gelirlerinin 75 milyon dolarlık bölümüne yaptırım uygulamayı sürdüreceğini belirtti. 

Taklit ürünlere karşı 
USTR, Çin ve Paraguay'ı da hemen yaptırım uygulanabileceği anlamına gelen "Özel 306 izleme" sınıfına dahil etti. ABD'nin öncelikli izleme listesinde Arjantin, Bahama Adaları, Brezilya, AB, Hindistan, Endonezya, Lübnan, Filipinler, Rusya ve Tayvan da yer aldı. ABD, çok sayıda ülkenin "taklit" ürünlere karşı sert tedbirler almasını istiyor. TBMM Genel Kurulu, korsan yayınla mücadele etmek için, yaptırım ve cezaları yeniden düzenleyen yasa tasarısını kabul etmişti. 



</TEXT>
</DOC>
