<DOC>
<DOCNO> 227575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko10.html </URL>
<DATE> 2004/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Özelleştirmenin 3 aylık karnesi... 
</HEADLINE>
<TEXT>

     Özelleştirme programında ilk çeyrekte ihaleye çıkılacağı açıklanan kuruluşlardan, Tekel'in bazı tuzlaları ve Sümer Holding'e ait 4 kuruluş hariç, hepsinde ilana çıkıldı. 
     Bu dönemde, geçmiş uygulamaların sonuçlandırılmasıyla 522.8 milyon dolarlık satış gerçekleştirilirken, 309 milyon dolarlık da tahsilat yapıldı. 
     İlk çeyrekte özelleştirilecek kuruluşlar arasında gösterilen Samsun Gübre'de nihai pazarlık görüşmeleri tamamlandı ve ihale sonucu Özelleştirme Yüksek Kurulu ÖYK onayını bekliyor. 
     Et Balık Ürünleri A.Ş'ye ait Samsun Soğuk Hava Deposu, Adana ve Kayseri Et Kombinaları ile Manisa Kombinası ve Sincan Et Sanayi İşletmesi Tavuk Kombinası'nın satışı için ilana çıkılırken, son teklifler Mart sonu itibariyle alındı. 
     Mart ayı ortasında ilana çıkılan Eti Krom ve Eti Gümüş'te de 26 Nisan 2004 tarihinde son tekliflerin alınması planlanıyor. 
     Sümer Holding'e ait Bakırköy, Sarıkamış, Van, Tercan ve Diyarbakır işletmelerinde son teklif tarihi 4 Mayıs 2004 olarak açıklandı. Çanakkale İşletmesi ile SİDAŞ, Antalya A.Ş, Manisa A.Ş ve Bergama A.Ş'de de ihale hazırlıkları sürüyor. 
     Bu dönemde başlaması planlanan şeker özelleştirmeleri de 1 Nisan tarihinde verilen ilanlarla başlıyor. 
     Bu dönemde ilana çıkılması planlanan ancak gerçekleştirilemeyenler ise Tekel'e ait Kayacık, Kaldırım, Yavşan, Ayvalık, Kağızman Tuzlaları ile Kristal Tuz Rafinerisi olarak sıralanıyor. Bu kuruluşlar için de kısa sürede ilana çıkılacağı ifade ediliyor. 
     
     ÖZELLEŞTİRME UYGULAMALARI 
     Öte yandan, geçmiş dönemde gerçekleştirilen ancak bu yıla sarkan ihalelerden, bu yılın ilk 3 ayında, 522 milyon dolarlık satış veya devir gerçekleştirildi. 
     Bunların arasında, 292 milyon dolar ile Tekel Alkollü İşletmeler başı çekerken, 90.5 milyon dolarlık İgsaş, 83.1 milyon dolarlık Gemlik Gübre ve 43 milyon dolarlık Esgaz satışı dikkati çekiyor. 
     Gerçekleştirilen özelleştirmeler sonucunda 3 ayda yapılan tahsilat ise 309 milyon doları buldu. 
     
     İLK SIRADA TÜPRAŞ VAR 
     Öte yandan, sözleşme imza aşamasında bulunan özelleştirmeler içinde ilk sırayı, 1 milyar 302 milyon dolarlık bedelle Tüpraş alıyor. 
     Bu ay içinde devrinin gerçekleşmesi beklenen Tüpraş'ı, 120 milyon dolarlık Bursagaz, ve 2 milyon 50 bin dolarlık Seka Karacasu İşletmesi özelleştirmeleri takip ediyor. 
     Sözleşme imza aşamasına gelen özelleştirmelerin toplamı, bazı kuruluşlara ait taşınmazlarla birlikte 1 milyar 432 milyon doları buluyor. 
     Bunun yanında ÖİB tarafından ihalesi gerçekleştirilmiş onay bekleyen ihalelerin tutarı da 149 milyon doları buluyor. Bunlar arasında Samsun Gübre, Eti Bakır-KBİ Samsun İşletmesi, Sümer Holding'e ait Beykoz İşletmesi ile Div-Han dikkati çekiyor. 
     Böylelikle devir ya da onay aşamasında bulunan özelleştirmenin tutarı 1 milyar 581 milyon doları buluyor. 
     
</TEXT>
</DOC>
