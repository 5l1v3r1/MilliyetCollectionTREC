<DOC>
<DOCNO> 208032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/yasam/yas02.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rampayı aş da gel 
</HEADLINE>
<TEXT>

   Türkiye'de ilk kez gerçekleştirilen serbest stil Türkiye Snowboard Yarışması'nın ikinci turu Bolu Kartalkaya'da yapıldı 
      AYTEN GÖRGÜN ÖZEL Bolu 
   
   SPORTSWORK Group'un organize ettiği Türkiye'nin ilk serbest stil snowboard yarışının ikinci turunun yapıldığı Kartalkaya'da yarışlar zor doğa koşulları altında gerçekleşti. Kayak ve dağ pistinde yarışmacılar birer birer tepeden kayıp büyük bir rampa üzerinden atladılar. Yarışmacılar uluslararası kurallara göre yükseklik, estetik, zorluk ve iniş kriterleri üzerinden puanlar aldılar. 
   Büyük talihsizlik 
   İLK ayağı 27 Aralık'ta Uludağ'da yapılan yarışların ikinci ayağında sporculardan biri talihsizlik yaşadı. Can Polatkan 18 , rampada yaptığı hareketle alkış aldı ancak inişini düzgün yapamayınca düştü. Sağ dizinin bağlarını inciten Polatkan, bir süre yerde acı içinde yardım bekledi. Ogan Tüzel üç jüri üyesinden 10 puan üzerinden toplam 27 puan alarak yarışı birinci bitirdi. 
   
   Sanki Hawaii'deyim 
   YARIŞMA birincisi Tüzel, board sporlarına yönelik ürün satan bir dükkan işletiyor. 10 yıldır snowboard yaptığını söyleyen Tüzel, "Board sporları atakta. Çünkü ergonomik. Örneğin kayak üzerinde o kadar rahat olamazsınız. Dedem bile baston kullanmıyor, kayakçılar kullanıyor. Oysa snowboard'la Hawaii'de sörf yapar gibi dağda sörf yapıyorsunuz" diyor. 
   
   
</TEXT>
</DOC>
