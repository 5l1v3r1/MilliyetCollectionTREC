<DOC>
<DOCNO> 212004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo37.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Bratu'da G.Antep'te zor 
</HEADLINE>
<TEXT>

     Türkiye Kupası'na 3. kademede Çaykur Rizespor'a farklı yenilerek veda eden Galatasaray, ligde 31 Ocak Cumartesi günü yapacağı Gaziantepspor karşılaşmasının hazırlıklarına ara vermeden başladı. 
     Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen antrenman basın mensuplarına kapalı olarak yapılırken, dünkü maçta sakatlanan Batista ve Bratu ile tedavisi süren Hasan'ın idmanda yer almadıkları açıklandı. 
     Takımdaki sakat futbolcuların durumlarıyla ilgili yapılan açıklamada, Bratu'nun kaburgasında ezik tespit edildiği, bu oyuncunun dönüşlerde ve derin nefes alırken güçlük çektiği ifade edilirken, Gaziantepspor karşılaşmasında forma giyme şansının düşük olduğu belirtilen Rumen oyuncunun antrenmana da katılmadığı bildirildi. 
     Ayrıca, sağ diz iç yan bağlarında aşırı zorlanma ve yırtık tespit edilen ve en az 6 hafta oynayamayacağı açıklanan Batista'nın durumunun da cuma veya cumartesi günü yeniden değerlendirilerek netlik kazandırılacağı kaydedildi. 
     Diğer yandan, yine Çaykur Rizespor karşılaşmasında sakatlanan futbolculardan Petre'nin sağ alt arka grup adalesine aldığı krampon darbesi nedeniyle bir sakatlık yaşadığı ve 6 santimetrelik bir alanda ezik ile açık yarası bulunan bu futbolcunun sakatlığına rağmen idmana çıktığı, Tamas'ın krampon darbesine bağlı olarak sağ ayak tarak kemiğinde ve yumuşak dokuda ezik tespit edildiği, maç sırasında sol kolu üzerine düşerek sakatlanan Sabri'nin ise yumuşak doku ile bağlarında ezik ve zedelenme belirlendiği açıklandı. 
     Galatasaraylı futbolcular, Gaziantepspor maçı için yarın öğlen saatlerinde kampa girecek. 
     
</TEXT>
</DOC>
