<DOC>
<DOCNO> 247912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas13.html </URL>
<DATE> 2004/06/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çakır ve Avşar kızı birarada... "Zaman"ın çekimleri başladı... 
</HEADLINE>
<TEXT>

     Ali Özgentürk'ün yönettiği, Hülya Avşar, Birol Ünel, Oktay Kaynarca ve Halil Ergün'ün başrolleri paylaştığı ''Zaman'' adlı filmin çekimlerine başlandı. 
     Filme ilişkin Pera Palas Oteli'nde düzenlenen basın toplantısında konuşan Özgentürk, filmin hikayesini Pera Palas'ın bir çalışanından duyduğu gerçek bir olaydan esinlenerek hazırladığını kaydetti. 
     Özgentürk, bu arkadaşının otelin bir müşterisiyle ilgili anlattığı olaya göre, yaklaşık 75 yıl önce bu tarihi otelde düzenlenen güzellik yarışmasında ''Adalar Güzeli'' seçilen bir genç kıza, yurtdışında yaşayan bir genç adamın aşık olduğunu söyledi. 
     Kızın varlıklı bir aileden geldiğini ve ailenin Avustralya gibi uzak bir yere kızlarını göndermek istememeleri nedeniyle bu aşkı onaylamadığını anlatan Özgentürk, adamın ise 35 yıl boyunca her yıl genç kızla tanıştıkları gün Türkiye'ye gelerek, Pera Palas Oteli'nde yemek yediğini ve sevdiği kızı andığını söyledi. 
     Özgentürk, adamın otel kayıtlarının da Pera Palas Oteli'nde mevcut olduğunu ifade etti. 
     Bu hikayeden yola çıkarak, ''bu toprağın insanının duygularını biraz deşmek istediğini'' dile getiren Özgentürk, ''Günümüzde insanlığın biriktirdiği duygu değerleri gittikçe erozyona uğruyor. Bu film insanların aşkla ilgili neler hissettiğine dair bir hatırlatma. Amaç, bu insanların, böyle ilişkilerin varlığını hatırlatmak. Umarım, filmi geniş bir seyirci kitlesiyle birlikte paylaşırız'' şeklinde konuştu. 
     Hülya Avşar da, bu filmde rol almaya nasıl karar verdiği sorusuna, hikayeyi çok sevdiği, ayrıca Ali Özgentürk gibi usta bir yönetmenle çalışmanın da kendisine cazip geldiği yanıtını verdi. 
     Avşar, bundan sonra ilgilendiği diğer işlerden çok sinemaya ağırlık vereceğini belirterek, ''Bundan sonraki sanat hayatım kesinlikle sinema alanında oyunculuk yaparak devam edecek. Oyunculuğu çok özledim'' diye konuştu. 
     
     AVŞAR'DAN ZEKİ ALASYA'YA CEVAP 
     Hülya Avşar, birlikte çalışacağı aktörlerle ilgili düşüncesinin sorulması üzerine de, Birol Ünel'i kendisinin Özgentürk'e tavsiye ettiğini, Halil Ergün'ün ise zaten kadroda bulunduğunu anlattı. 
     Bir basın mensubunun, Zeki Alasya'nın, Avşar'ın da rol aldığı ''Yeşil Işık'' filminin başarısız olduğuna yönelik eleştirilerini hatırlatması üzerine de Hülya Avşar, ''İnsanlar konuşmak istedikleri zaman, ne konuşacaklarını bilemezlerse bazen öyle şeyler söyleyebilirler. Herhalde bu onların star olmayışından, popüler olmayışından ileri gelen bir şey'' diye konuştu. 
     Birol Ünel de, bunun Türkiye'de bir Türk yönetmenle çektiği ilk film olacağını belirterek, konusu nedeniyle ''Zaman'' filmini, ''aşk, tutku, hırs gibi pek çok duyguyu barındıran bir dans olması nedeniyle tangoya benzettiğini'' söyledi. 
     Ünel, bir gazetecinin Türkçesinin yeterince iyi olmaması nedeniyle filmde sıkıntı yaşayıp yaşamayacağını sorması üzerine de, bunun sorun olmayacağını, çünkü filmde de yurtdışında yaşadığı için konuşması düzgün olmayan bir adamı canlandırdığını belirtti. 
     
     KAYNARCA'YA ''ÇAKIR'' SORUSU... 
     Oktay Kaynarca da, bir dizide oynadığı ''Çakır'' rolünün çok sevilmesi nedeniyle, izleyicilerin farklı bir rolde kendisini yadırgayacağından endişelenip endişelenmediğini soran bir gazeteciye, bu konuda bir endişesi olmadığını, bir oyuncunun her role, her kalıba girebilmesi gerektiğini söyledi. 
     Öte yandan, filmin başrol oyuncularından Halil Ergün, basın mensuplarına, filmle ilgili ayrıntılardan çok magazinel sorular yönelttiklerini söyleyerek, tepki gösterdi. 
     Avrupa Konseyi EURIMAGES Fonu tarafından da desteklenen ve senaryosu iki yılda 10'u aşkın yazarın danışmanlığında hazırlanan ''Zaman'' adlı filmde, üç arkadaş ve üçünün de farklı zamanlarda aşık olduğu bir kadının 1950'lerden günümüze uzanan öyküsü anlatılıyor. 
     
</TEXT>
</DOC>
