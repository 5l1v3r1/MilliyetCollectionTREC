<DOC>
<DOCNO> 225938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur32.html </URL>
<DATE> 2004/03/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gazi'nin tazminatının iadesinden vazgeçiliyor 
</HEADLINE>
<TEXT>

     İçişleri Bakanlığı'nın, malul emekli Uzman Jandarma Çavuş Kazım Daşbaş'ın aldığı tazminatın iadesinden vazgeçilmesi için Maliye Bakanlığı'na başvurması, Gazi Daşbaş'ın evinde bayram havası yaşattı. 
     AA muhabirinin görüştüğü Gazi Daşbaş, alınan karardan dolayı ailece mutlu olduklarını belirterek, ''Bu sıkıntıdan kurtulacağım için son derece sevinçliyim'' dedi. 
     Konuşurken gözyaşlarını tutamayan Daşbaş, dün mahkemenin verdiği kararla birlikte ödemesi gereken tazminatı, tek mal varlığı olan evini ve arabasını satışa çıkarsa dahi karşılayamayacağını ifade ederek, ''Şu an son derece mutluyum, o parayı nasıl karşılayacaktım bilemiyordum'' diye konuştu. 
     Mahkeme günlerinde, gazi olduğu zamana tekrar döndüğünü, o acıları tekrar yaşadığını kaydeden Daşbaş, ''Kararı hatanın telafisi olarak düşünüyorum'' dedi. 
     Mahkeme kararının ardından, herkesin kendisine destek sözü verdiğini ve telefonlarının susmadığını anlatan Daşbaş, durumunu kamuoyuna aktaran ve kendisine destek olan herkese teşekkür etti. 
     Daşbaş'ın avukatı Mehmet Sevim ise bir gazinin bu durumlara düşürülmemesi gerektiğini belirterek, aynı duyarlılığı Maliye Bakanlığı'ndan da beklediklerini belirtti. 

     
</TEXT>
</DOC>
