<DOC>
<DOCNO> 225285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas01.html </URL>
<DATE> 2004/03/24/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Parkinson ve Alzheimer hastaları için yeni umut ışığı NİKOTİN 
</HEADLINE>
<TEXT>

     Tiryakilere yıllardır sigaranın zararları konusunda uyarılar yapılırken, doktorlar nikotinin Parkinson ve Alzheimer gibi bazı hastalıkları tedavi edici etkisinin olabileceğini ortaya çıkardılar. 
     Potansiyel olarak zehirli bir uyarıcı olarak bilinen nikotinin, beynin öğrenme, hafıza ve zihni yoğunlaştırma konsantrasyon ile ilgili alıcılarını uyarması nedeniyle Parkinson ve Alzheimer gibi hastalıkları tedavi edici etkisi olabileceği belirlendi. 
     ABD'nin California Üniversitesi Alzheimer Tedavi Merkezi Başkanı Dr. George Bartzokis, sigarayı bırakmaya çalışan ve nikotin yakısı kullanan tiryakilerde bu hastalıkların gelişme riskinin daha düşük olduğunu tespit ettiklerini kaydetti. 
     Sigara içmekten bağımsız olarak nikotinin kendisinin, etkili bir ilaca dönüştürülebileceğini söyleyen Dr. Bartzokis, nikotinin etkili bir ilaç olarak kullanılabilmesini sağlayacak çok sayıda bilimsel kanıt bulunduğunu belirtti. Araştırmacılar, nikotinin ayrıca gençlerde kısa süreli hafıza kaybı, dikkat toplama düzensizliği ve depresyon gibi hastalıkların tedavisinde de kullanılabileceğini düşünüyorlar. 
     ABD'deki Ulusal Yaşlanma Enstitüsü'nün araştırma sonuçlarından cesaretlenerek, nikotinin araştırılması amacıyla Vermont, Duke ve Georgetown üniversitelerine toplam bir milyon dolar bağışladığı da belirtiliyor. 
     Ancak doktorlar, bu tip hastalıkları önlemeye çalışanların kendi kendilerine nikotin yakısı takmalarının çok yanlış olacağını belirterek, nikotinin olası yararlarının hala deneme aşamasında olduğunu ve doktor gözetimi olmadan nikotin yakısı kullanmanın sağlık için çok tehlikeli olabileceği uyarısında bulunuyorlar. 
     
</TEXT>
</DOC>
