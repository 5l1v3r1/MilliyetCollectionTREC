<DOC>
<DOCNO> 200135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy06.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokasyona gelmeyelim... 
</HEADLINE>
<TEXT>

   AB'den gelen olumsuz açıklamalara Gül, "Maratonun sonunda asabiyet olmamalı" dedi 
      GÜVEN ÖZALP Brüksel 

   
   Dışişleri Bakanı Abdullah Gül, son dönemde AB'den gelen bazı olumsuz açıklamalara yönelik olarak, "Provokasyona dikkat" uyarısı yaptı. NATO üyesi ülkelerin dışişleri bakanlarını Brüksel'de bir araya getiren toplantıya katılan Gül, "Maratonun sonuna gelmişken gevşeklik de, asabiyet de olmamalı. Biz üzerimize düşenleri yapmalı ve provokatif yaklaşımları görmezden gelmeliyiz" dedi. "İşin şakası yok" diyen Gül, İlerleme Raporu'ndan bu yana uygulamaya yönelik çok önemli adımlar atıldığına dikkat çekerek, "Hedef belli. Biz üzerimize düşeni yaptığımızda AB de konuya stratejik bakacaktır" diye konuştu. 
   Kıbrıs konusuna da değinen Gül, seçimlerden sonra Türk tarafının üzerine düşeni yapacağını ve kalıcı bir çözüm için tüm çabasını ortaya koyacağını belirtti. Gül, "Çözümden hepimiz memnun oluruz. Ancak çabalara karşın çözüm olmayabilir de" şeklinde konuştu. Gül, "Hiç kimsenin Kıbrıs'ı Kopenhag kriteri haline getirmeye hakkı yok" dedi. 
   Toplantılarda terörle mücadele konusu üzerinde önemle duran Abdullah Gül, "NATO'nun da bu konuda daha aktif rol almasını gündeme getirdik" diye konuştu. 
   
   
   
</TEXT>
</DOC>
