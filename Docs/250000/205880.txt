<DOC>
<DOCNO> 205880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/dunya/dun07.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington, İran'a mali yardımı serbest bıraktı 
</HEADLINE>
<TEXT>

   DIŞ HABERLER SERVİSİ 

   
   İran'da Bem'i "mezar kent"e dönüştüren depremin ardından ABD - İran arasında karşılıklı jestler sürüyor. ABD, İran'a yaptırımları hafifletirken, İran "iyi niyetin, iyi niyetle karşılık göreceği" sinyalini verdi. 
   ABD Hazine Bakanlığı, 27 Aralık'tan geçerli olmak üzere 90 günlük süre içinde Amerikalıların özel teşkilatlara İran'daki kurtarma ve inşa çalışmalarında kullanılmak üzere fon aktarabileceklerini açıkladı. 
   İran'da Meclis Başkan Yardımcısı Muhammed Rıza Hatemi, ABD yönetiminin bu kararı üzerine dün yaptığı açıklamada, "Amerikan yönetiminin olumlu tavrını değerlendiriyoruz, iyi niyete iyi niyetle karşılık verileceğinden eminim" dedi. 
   Kararı "olumlu" olarak değerlendiren Dışişleri Bakanı Kemal Harrazi, yaptırımların tümden kaldırılmasının iki ülke arasında yeni bir ortam yaratacağını söyledi. Eski Cumhurbaşkanı Haşimi Rafsancani de, "Birkaç aydır olumlu sinyaller gönderme süreci içindeler" diye konuştu. 
   
   
   
</TEXT>
</DOC>
