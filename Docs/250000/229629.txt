<DOC>
<DOCNO> 229629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko38.html </URL>
<DATE> 2004/04/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Net Holding turizmde atağa geçiyor... 
</HEADLINE>
<TEXT>

     Net Holding Yönetim Kurulu Başkanı Besim Tibuk, referandumda Türk tarafının ''Evet'', Rum tarafının ''Hayır'' demesi halinde KKTC'ye ambargonun kalkacağını belirterek, ''Referandumu bekliyorum. Türk tarafı referandumda evet dedikten sonra Kıbrıs'taki tesislerimiz anormal değer kazanacak'' dedi. 
     ''İstanbul Yaklaşımı'' kapsamında borçlarını yeniden yapılandıran ve mali sektörle imzaladığı borç sözleşmeleri banka yönetim kurullarınca onaylanan Net Holding, ihtisas alanı olan turizm sektöründe yeni projelere imza atacak. 
     Net Holding'in mülkiyetinde bulunan mevcut gayrimenkuller üzerinde yaşama geçirilecek olan arazi geliştirme projeleri arasında, Bodrum-Milas arasındaki 10 bin dönümlük ''Turizm Kenti'' projesi ile Kıbrıs Magosa'daki 420 dönüm arazi üzerinde gerçekleştirilecek tatil köyü yer alıyor. 
     Net Holding Yönetim Kurulu Başkanı Besim Tibuk, düzenlediği basın toplantısında, 2001 yılında yaşadıkları mali çöküntüden sonra, bankalarla yaptıkları kredi anlaşmalarının İstanbul Yaklaşımı içinde 9 senelik vadeye yayıldığını söyledi. 
     Net Grubu'nun bugünkü mali gücünün eskisinden daha iyi olduğunu, bugün daha sağlıklı geliştiklerini belirten Tibuk, ''Bu finansman krizi sayesinde Net Grubu çok daha karlı hale gelmiştir'' dedi. 
     İstanbul Yaklaşımı'nda yapılandırdıkları borç tutarının yaklaşık 80 milyon dolar olduğunu bildiren Tibuk, şunları kaydetti 
     ''İstanbul Yaklaşımı maalesef kurtarma şeklinde lanse edildi. Finans krizi şuna benziyor bir motorda gidiyorsunuz. Alabora oldunuz. Adam soruyor niye ıslandın diye. Kuru olana soracaksın niye kuru kaldın diye. 
     İstanbul Yaklaşımı konusunda kurtarma lafı yanlıştır. Bu bankaların paralarını tahsil etmesidir. Net Grubu hiçbir zaman güçsüz değildi. Varlığı her zaman duruyordu. 500 milyon dolar varlığı en fazla 200 milyon dolara düşmüştür. Bu finansal kriz yüzünden böyle imajla karşılaştı.'' 
     
     NET, KKTC'DE EN BÜYÜK YATIRIMCI 
     Besim Tibuk, Net Grubu'nun Kıbrıs'ta 1980'li yıllardan beri birkaç milyon dolar yatırımı olduğunu, 1996 yılında ise 50 milyon dolarlık yatırım yaptıklarını söyledi. 
     Kuzey Kıbrıs'ta en büyük yatırımcının Net Holding olduğunu bildiren Tibuk, açıklamalarına şöyle devam etti 
     ''Oraya yatırımcı olarak gittik ama perişan olduk. Fakat, son gelişmeler fotoğrafı değiştirdi. Ben referandumu bekliyorum. Kıbrıs'ın en önemli meselesi ambargodur. Bu kadar güzel yerde biz çok büyük tesislere sahibiz, bu tesislerimiz birdenbire anormal değer kazanacak. Ne zaman Türk tarafı referandumda evet dedikten sonra. Net Grubu sıkıyönetim altında ama Kıbrıs'ta bu iş çözülünce yepyeni imkanlar çıkacak.'' Türk hükümetinin ve Türk tarafının Kıbrıs'ta çok başarılı dış politika örneği sergilediğini ifade eden Tibuk, ''Papadopulos'un dün yaptığı konuşma... Zaten Türk tarafına evet demek için bundan iyi propaganda olmaz'' dedi. 
     Tibuk, ''Türk tarafı ayın 24'ünde muhakkak evet diyecek. Eğer Rum tarafı hayır derse tamam Avrupa Birliği'ne girer ama ambargo kalkar. Bizim için önemli olan ambargonun kalkmasıdır'' dedi. 
     Kıbrıs'ta 20 bin dönümlük arazilerini 3 ay önce 20 bin dolara hemen satmayı düşünürken, bugün bu araziye 140 bin pound verildiğini aktaran Tibuk, referandumdan ''evet'' çıkmasından sonra bu arazinin değerinin 500 bin pound olacağını söyledi. 
     
     ''İSRAİLLİ ŞİRKETLER EVET İ BEKLİYOR'' 
     Soruları da yanıtlayan Tibuk, Kıbrıs'ta Türkiye için en iyi sonucun referandumda Türk tarafının evet , Rum tarafının hayır demesi olduğu görüşünü dile getirerek, ''Türk tarafı kesin evet diyecek. Rum tarafı yüzde 60 hayır diyecek. Bu en hayırlı sonuçtur'' dedi. 
     Projelerde stratejik ortak düşünüp düşünmedikleri şeklindeki bir soru üzerine de, Tibuk, ''Bundan sonra ağır yatırımlara Net Holding olarak para koymayacağız. Cyprus Garden projesiyle iki büyük İsrailli şirket ilgileniyor. Bunlar evet i bekliyorlar. Christal Cove'daki büyük otelde ise hem İsrail hem İngiliz ilgisi var. Bir Batılının yatırım yapması için ideal zamandır. Halikarnas'daki otelde de yabancı büyük emeklilik fonlarıyla bunların dernekleriyle bir konsorsiyum şeklinde hareket edeceğiz. Ancak burada acelemiz yok'' diye konuştu. 
     Tibuk, yatırım tutarına ilişkin olarak da, Güllük'deki ilk etabın 50 milyon dolar olacağını, bunun 20 milyon dolarının öz sermaye, 30 milyon dolarının kredi şeklinde gerçekleşeceğini, Kıbrıs'taki Lüks Afrodit Oteli için ise ilk öz sermaye ihtiyacının 20 milyon dolar civarında bulunduğunu söyledi. 
     
     BANKALARA BORÇ, 59,4 MİLYON DOLARA DÜŞÜRÜLDÜ 
     Net Holding Genel Koordinatörü Ceyhun Yağlıcıoğlu da, 31 Mayıs 2003 tarihi itibariyle yapılandırılan borç tutarının 91,6 milyon dolar olduğunu, bu tutarın 86,8 milyon dolarının nakdi risk olup 23,3 milyon dolarının Marbank ve İmpeksbank kredilerinden dolayı iflas masasına olan borcu içerdiğini söyledi. 
     Yağlıcıoğlu, görüşmeler sonucunda bankalara Net Grubu'nun istemesi halinde devir ettiği fiyatlarla geri almak koşuluyla 9,9 milyon dolarlık gayri menkul takası daha yapıldığını, iflas masasına olan borcun dışında bankalara olan borcun 55,6 milyon doları nakdi olmak üzere 59,4 milyon dolara düşürüldüğünü bildirdi. 
     
</TEXT>
</DOC>
