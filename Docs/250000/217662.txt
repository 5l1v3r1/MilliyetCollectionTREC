<DOC>
<DOCNO> 217662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun21.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını "Gül'ün ziyaretiyle soğuk olan ilişkiler düzeliyor" 
</HEADLINE>
<TEXT>

     Rusya'da yayımlanan Vremya gazetesi, Başbakan Yardımcısı ve Dışişleri Bakanı Abdullah Gül'ün Moskova ziyaretiyle, ''uzun süredir soğuk olan iki ülke ilişkilerinin düzelmeye başladığını'' yazdı. 
     Vremya'nın ''Gazı ve Çeçenistan'ı unutmak'' başlıklı haberinde, Gül'ün, dün Rusya Devlet Başkanı Vladimir Putin ile görüşmesinde, Cumhurbaşkanı Ahmet Necdet Sezer'in Türkiye'ye davet mektubunu sunduğu belirtildi. 
     Haberde, dün yapılan temasların ilk sonuçlarının iki ülke arasında uzun süredir devam eden soğuk ilişkilerin düzelmeye başladığını gösterdiği kaydedilerek, ''Ankara ve Moskova'daki beklenmedik krizin, Türk tarafının Mavi Akım'dan gaz almayı durdurmasıyla başladığı'' öne sürüldü. 
     Gazprom ve Botaş'ın Mavi Akım doğalgazı konusundaki anlaşmazlığı geçen yıl çözdüğü ve Türk tarafının 1 Ağustos'ta gaz alımını yeniden başlattığı hatırlatılan haberde, ''Gül, dün Moskova'da iki ülkenin Mavi Akım projesiyle ilgili tüm sorunları hallettiğini söyledi'' denildi. 
     Haberde, Ankara'nın Türkiye'deki ''Çeçen eylemcilerin derneklerini yasaklamayı reddetmesinden'' Moskova'nın hoşnut olmadığı belirtilerek, şunlar kaydedildi 
     ''Rusya Dışişleri Bakanlığı 3. Avrupa Bölümü Başkanı Aleksandır Aleksiyev, Gül'ün ziyareti öncesinde yaptığı açıklamada, Türkiye sınırlarında bazı kamu dernekleri ayrılıkçıların ülkede kalmasına destek sağlamaya devam ettiğini söyledi. Moskova, Rusya'daki intihar eylemleri ile İstanbul'daki terörist saldırıların aynı zincirin halkaları olduğuna inanıyor ve bu yüzden de Türkiye ile Rusya'nın uluslararası terörizmle mücadelede işbirliğini güçlendirmesi gerektiğine inanıyor. Ancak Recep Tayyip Erdoğan'ın Başbakanı olduğu Türk hükümeti, Çeçen ayrılıkçılara sempatisi olan bir kısım seçmenlerini dikkate almak zorunda.'' 
     
</TEXT>
</DOC>
