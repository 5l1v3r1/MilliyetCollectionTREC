<DOC>
<DOCNO> 217054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/magazin/yazdud.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehro'ya muhteşem gece 
</HEADLINE>
<TEXT>

   'Kınalı Kar' rekora gidiyor, keyifli ve lezzetli bir yemeğin adresi Karaköy Mavi Beyaz, gecce'nin daveti, Pazar Yıldızları ve... 
   
      
   Efendim, methini Bodrum'da duyduğum, bir kez de uğradığım Karaköy-Bankalar Caddesi'ndeki Mavi Beyaz bu haftanın ilk durağı oldu. Restoran müdürü Erkan Gönenç sırdaşım İsmail Akkaya'nın bu arada çocukluk arkadaşı çıktı. Yediğimiz mezelerin ve yemeklerin lezzetini borçlu olduğumuz Beyza Somel yani patroniçe sağolsun bizi kapıda karşıladı. O akşam hayli kalabalık bir gruptuk sevgili kankam Yazgülü Aldoğan, İsmail, Türk Sanat Müziği'nin divası Bülent Ersoy, sinemanın bebek yüzlü güzellerinden Serpil Çakmaklı. Eskiden bu mekan, mandalina ve limon ağaçlarının arasındaki yarım asırlık Bodrum köyevinin içindeydi. Şimdi 200 yıllık levanten malikanesinde hizmet veriyor. Galata Residance Apart Oteli'nin teras katında. Mavi Beyaz Ege Rum Meyhanesi'nin muhteşem manzarası insanı hayal alemine götürüyor. Sarayburnu, Topkapı Sarayı, Sultanahmet Camii, Ayasofya ve diğer camiler harika görünüyor. Kadıköy, Harem, Kız Kulesi, Boğaz Köprüsü ve Vaniköy'e kadar olan manzara beni sarhoş etmeye yetti o gece. Masaya önce kışlık kavun, Ezine peyniri, kırma soslu Bodrum zeytini, sarı leblebi ve ardından tahinli köz biber, Ege usulü yaprak sarma, turşu salatası, caciki, eski Ermeni mezelerinden pilaki, işkembe salatası, topik, midye dolma, çerkez tavuğu, halis zeytinyağı ile yapılmış yer elması ve tarama geldi. Ara sıcak olarak Arnavut ciğeri, kıtır kabak, kereviz, paçanga böreği, otlu börek, tereyağlı koç yumurtası, uykuluk ve minik balıklar tavası vardı. Tabii bu kadar şeyi yiyince ana yemeği seyretmekle yetindik. Finaldeki tarçınlı irmik helvası ise annemin yaptığı gibiydi neredeyse. Mavi Beyaz'da müziği de unutmamak lazım. Rebetiko ile başlayan, Rum-Türk türküleri ve Akdeniz ezgileri eşliğinde harikaydı. Muzaffer ve Turgut, Serkan Alp-Arman Garo üçlüsü çok eğlenceli bir gece geçirmemizi sağladı. Havalar düzelsin, bir daha gideceğim. Tüm bunlar kişi başı 45 milyon lira. Mavi Beyaz'ın telefon numarası ise 0212 243 96 06. Son günlerde fırsat buldukça tv dizilerini seyrediyorum. Favori birkaç dizim vardı zaten. Kanal D'de reyting rekorları kıran 'Kınalı Kar'ın fanatiği oldum mesela. Osman Ağabey Yağmurdereli yapımcı olarak çok başarılı bir dizi çıkardı ortaya. Darısı 'Melekler Adası'nın başına. Bu arada atv'de başlayan, Gülse Birsel'in yazıp oynadığı 'Avrupa Yakası'na da bayıldım. Helal olsun tüm oyunculara ve Gülse Birsel'e. Geçen gün programına katıldığım 'A'dan Z'ye de ise Esra Ceyhan işinin ehli. 7 sene olmuş, kutluyorum. Fatma Girik ile sevgili Meltem Cumbul'un başrollerini paylaştığı, yeğenim kadar sevdiğim Cemo rolündeki Cemil Alkan'ında iyi bir oyun sergilediği Show TV dizisi 'Gurbet Kadını'nı da kaçırmamaya çalışıyorum. İki haftadır TGRT'de yayınlanan ve eski ama eskimeyen dostların Uğur Güneri, Dursun Karadağ, Arslan Güven, Suna Üçkarışoğlu, Müslüm Demirci, Sinan Tosun, Fatih Özyalçın'ın emek verdiği 'Pazar Yıldızları'nı da seviyeli ve başarılı buluyorum. 5. baskıya giren kitabım 'Yaşanmış Şehir Hikayeleri-1' ile programa bu pazar ben de konuk olacağım bilginize. 
   
      Şehro ağladı ve ağlattı    Bu hafta hayli hareketli geçti. Altın Kelebek Ödül Töreni, Şehrazat'ın 35. sanat yılını kutlama gecesi ve gecce'nin şık daveti. Program çekiminde olduğum için Altın Kelebek'e katılamadım. Ama 'Neredesin Firuze' adlı filmin galasına gitmek yerine aynı gece Şehro'nun Şehrazat muhteşem gecesindeydim. Tam Şehro'ya yakışır bir geceydi. Şık, zarif ve sanat dolu. Şehro hem ağladı hem bizi ağlattı. Özellikle Sertab Erener'in şarkısında. Levent'teki İş Sanat'ta düzenlenen gecede Yasemin ve Lara Kamhi, Ayşe-Selahattin Beyazıt, İş Bankası Genel Müdürü Ersin Özince, 1. Ordu Komutanı Orgeneral Yaşar Büyükanıt, ünlü söz yazarı Fikret Şenes, Dany Gürenberg, Canan-Ergin Tanca, Gülben Ergen'in gül yüzlü annesi Gülser Bayam, Yaşar Gaga, Nilgün-Hadi Öney'i gördüm. Açılış konuşmasını Yılmaz Erdoğan yaptı. Şehro'nun yaşam öyküsünü anlattı. Ama banttan. Gecenin sunucuları esprileri ile ortalığı kırıp geçiren sevgili Emel Müftüoğlu ve İzzet Öz'dü. Sahne, Onur Mete ile açıldı. Ardından Sertab Erener, Kibariye, Gülben Ergen, Kenan Doğulu, popun divası Sezen Aksu, Aşkın Nur Yengi, Süper Star Ajda Pekkan, Mustafa Sandal, Demet Sağıroğlu, Zerrin Özer, Nilüfer sahne aldı. Bu kadar stara tabii star bir orkestra eşlik etti Ozan Doğulu şefliğinde Sezen Aksu'nun orkestrası. Mustafa Sandal sahnede Ajda Pekkan'ın yorumladığı 'Yaz Yaz' adlı şarkıyı okurken sözlerini unuttu. Sahneye fırlayan Ajda Pekkan şarkıya eşlik edince Musti şoka girdi. Ama ortaya çok hoş bir tablo çıktı. Finali Nilüfer yaptı ve sahneye Şehrazat ile diğer tüm sanatçıları davet etti. Şehrazat geceden elde edilen geliri Türk Silahlı Kuvvetleri bünyesindeki Elele Vakfı'na çek olarak sunarken ve plaketini alırken yine ağladı. Şehro'yu kucaklıyorum. Başını sokacak doğru dürüst bir evi yokken bu muhteşem gecenin gelirini vakfa bağışlaması, gerçekten alkışlanacak bir hareket. Alnından öperim güzel arkadaşım. 
   
      gecce'nin gecesi ve Sibel Can Ankara'da    Gecce'nin gecesi de gerçekten muhteşemdi. Restoran-bar ve gece kulübü kategorisinde '2003'ün En İyileri'nde ben de ödül verdim. Okan Bayülgen gecenin sunucusuydu. Ajda Pekkan, o güzel sesiyle özel hazırlanan şarkıyı seslendirdi. Finalde sahneye çıkan Zerrin Özer konukları coşturdu. Zerrin'e eşlik eden sosyete, müzik, moda, magazin dünyasının ünlü isimleri "I love you Zerrin" diye tempo tuttular. Burak Kut ve Kenan Doğulu'nun Zerrin ile yaptıkları final de çok görkemliydi. Aklınıza gelebilecek kim varsa oradaydı. Evet efendim, bugünlük de bu kadar. Bugün POSTA'nın Alışveriş ve Dolce eklerini okuyun, çünkü ikisinde de benimle yapılan çok özel röportajlar var. Alışveriş Eki'ndeki röportajı bence magazin dünyasında geleceğin yıldızlarından sevgili Suna yaptı. Dolce'de ise derginin genç ve başarılı Yayın Yönetmeni Müge Dağıstanlı benimle konuştu. Bu akşam Türk Sanat Müziği'nin güçlü sesi Sibel Can ve Mehmet Ali Erbil Ankara'da yeni açılan muhteşem müzikhol Angel's Show-Land'de sahne alacaklar. Bendeniz de Ankara'dayım, kısmetse gideceğim. Angel's Show-Land telefon numarası 0312 219 10 32. Yarın da PAZAR POSTASI'nı almayı unutmayın. Hoş kalın ve hep mutlu yaşayın. Bugünlük yerimiz bu kadar. Kusura bakmayın. 
   
      
   
</TEXT>
</DOC>
