<DOC>
<DOCNO> 203879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/uras.html </URL>
<DATE> 2003/12/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Japonya hem ihracat hem turizm için önemli 
</HEADLINE>
<TEXT>

   TOKYO 
   
   Japonya'nın 2002 yılı ithalatı 425 milyar dolar, ihracatı 344 milyar dolar. Japonya 2002 yılında 42.6 milyar dolarlık gıda maddesi, 18.7 milyar dolarlık tekstil maddesi ithal etti. 
   Türkiye'nin 2002 yılında Japonya'ya ihracatı 118 milyon dolar. İthalatı 1.445 milyon dolar. 
   Türkiye 2002 yılında Japonya'ya 20.8 milyon dolarlık sebze ve meyve, 16.5 milyon dolarlık balık ihraç edebildi. 
   Her yıl 15 milyon Japon yabancı ülkelere seyahat ediyor. 2002 yılında Türkiye'ye gelen Japon sayısı 80 bin dolayında. Bunların 65 bini turist. Japonlar Türkiye'yi yeni yeni keşfediyor. 65 bin Japon turist bile Türkiye için önemli. Çünkü bir Japon turist bir Almandan yaklaşık altı kat daha fazla harcama yapıyor. Japon turist "her şey dahil" sistemi ile Antalya'ya gelen turistten farklı. Kültür turizmi için geliyor. Anadolu'yu geziyor. Anadolu'da otel ve alışveriş için para bırakıyor. 
   Japonya'nın 2002 yılında yurtdışında gerçekleştirdiği yatırımlar bizim yabancı sermaye yatırımı dediğimiz yatırımlar 32.3 milyar dolar. 2001 yılında da Japonlar yurtdışında 38.3 milyar dolar yatırım yapmıştı. 
   
   Japon ekonomisi büyüyor 
   Türkiye'de yatırım yapmak için izin alan Japon yatırımcılarına bugüne kadar verilen toplam izin miktarı gerçekleşen yatırım değil, izin verilen yatırım miktarı 128 milyon dolar. 2002 yılı sonu itibariyle yabancı sermayeye yatırım için verilen toplam izinlerde Japonların payı sadece yüzde 5.7 oranında. 
   Krize giren Japon ekonomisi 2001 yılına kadar küçüldü ama 2002 yılının ilk üç aylık döneminden itibaren büyüme başladı. Büyüme 18 aydır devam ediyor. 2003 yılının ikinci üç aylık döneminde büyüme yüzde 3.5 olarak gerçekleşti. Beklentilerin üzerine çıktı. 
   Japonya 4 trilyon doları aşan milli geliri ile ABD'den sonra dünyanın ikinci büyük ekonomisi. 1980'lerde çok hızlı büyüyen Japon ekonomisi bir "balon" buble economy dönemi yaşadı. 1990'larda balonun sönmeye başlaması ile ekonomi durgunluk sürecine girdi ama, şimdi toparlanıyor. 
   
   Kaliteye önem veriyorlar 
   Bizim için Japonya çok önemli 
   1 Tüketim toplumu - mal satabiliriz. 2 Seyahate meraklı - Turist çekebiliriz. 3 Üretimini dışarıya kaydırıyor. Yurtdışında yatırım eğilimi fazla - Ülkemize yabancı sermaye yatırımı yapabilir. 
   Ama bunlar kolay değil. 1 Japonya'da tüketici, ya çok yüksek kalitede, çok pahalı, ama markalı malı alıyor. Ya da en ucuz malı alıyor. Biz ne markalı kaliteli mal satabiliyoruz ne de ucuzlukta Asya üreticisi ile rekabet edebiliyoruz. 2 Turizm için iyi tanıtım yapamıyoruz. Kendiliklerinden Türkiye'yi keşfetmek üzere idiler. Terör nedeniyle turlar iptal edildi. 3 Japon yatırımcılarını zamanında Türkiye'ye çekemedik. Türkiye Japonların yatırım sahası dışında kaldı. Geç de olsa otomotiv, lastik, sigara sanayiinde Türkiye'ye ciddi firmalar geldi. Bunların rüzgarı ile başka yatırımcıları çekebiliriz. Ama bunun için çaba gerek. 
   Japonya'nın finans piyasaları da bizim için önemli. Faiz düşük. Para bol. Hazine yaklaşık 700 milyon dolarlık tahvil sattı. Japon Uluslararası İşbirliği Bankası yaklaşık 750 milyon dolarlık program ve proje kredisi kullandırdı. 
   Bu tabloda, Japonya ile hükümetin ve özel sektörün daha sıkı bir işbirliğinin önemi ortaya çıkıyor. İşte bunun için dört yıl aradan sonra Türk Dışişleri Bakanı ve Başbakan Yardımcısı Abdullah Gül'ün Japonya'daki temasları Türkiye için önem taşıyor. 
   
      
   
</TEXT>
</DOC>
