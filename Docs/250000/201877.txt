<DOC>
<DOCNO> 201877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur19.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent hastaneye kaldırıldı... 
</HEADLINE>
<TEXT>

     Antalya'ya konser vermek üzere gelen rock müzik sanatçısı Haluk Levent, soğuk algınlığı teşhisiyle hastaneye kaldırıldı. Hastanede serum takılan sanatçı, bir süre dinlendikten sonra taburcu edildi. 
     Antalya, dün akşam Maybe Bar'da 1200 kişiye konser veren Haluk Levent, sabah saatlerinde rahatsızlanınca, Özel Antalya Hastanesi'nde tedavi altına alındı. Soğuk algınlığı ve gribal enfeksiyon teşhisi konulan Levent'e serum takıldı. Hastanede bir süre istirahat eden Haluk Levent, daha sonra hastaneden hayranlarının alkışları arasında ayrıldı. 
     Neşeli olduğu gözlenen Haluk Levent, gazetecilere, hastalığı Bursa konseri sırasında kaptığını belirterek, ''3 aydır çocuklar konserimi bekliyorlardı, kıramadım çıktım. Antalya'da hastalığımın ortaya çıkması bir talihsizlik. Bu kadar sıcak bir yerde soğuk algınlığı olmam şanssızlık'' dedi. 
     Haluk Levent'i muayene eden Dr. Hatice Balpınarlı, sanatçının sağlık durumunun iyi olduğunu, ancak bir süre dinlenmesi gerektiğini söyledi. 
     
</TEXT>
</DOC>
