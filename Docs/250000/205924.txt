<DOC>
<DOCNO> 205924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/spor/spo04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lee'de geri sayım 
</HEADLINE>
<TEXT>

   Trabzonspor'un dönmesini istediği G.Koreli futbolcu kulübüyle bonservis pazarlığına oturdu. Yong'a yıllık 600 milyar ödenecek 
      
   Bedelsiz istiyorlar 
   TRABZONSPOR'UN üç gündür görüşmelerini sıklaştırdığı eski futbolcusu Lee Yong'un transferini bitirmesinin an meselesi olduğu belirtildi. G.Koreli futbolcuyla yapılan görüşmelerde önemli mesafelerin alındığına işaret edilirken, "Bonservis bedeli ödemezsek sana yıllık 600 milyar lira veririz. Bonservis bedeli olursa, 400 milyara ineriz" teklifi nedeniyle Yong'un kulübüyle bonservis sorununu çözmeye çalıştığı dile getirildi. 
   
   Erman'a da aynı şart 
   BORDO - Mavili kulübe dönmek isteyen Erman Güracar'a da, "Bonservis sorununu çözersen, seni alabiliriz" mesajı yollandı. Bu arada Sakaryaspor'un sol kanat oyuncusu Fatih ile Kayserispor'un sağ kanat oyuncusu Mehmet Topuz'un transferleri Haziran ayına kaldı. İki kulübün de, İkinci Lig'de zirve mücadelesi vermesi yüzünden oyuncuları bırakmadığı bildirildi. Trabzon yönetimi de iki oyuncuyu, ikinci devre izleme kararı aldı. 
   
   Kamp başlıyor    TRABZONSPOR ikinci yarı hazırlıkları için bugün İstanbul üzerinden Antalya'ya gidecek. Bordo-Mavililer burada 18 Ocak'a kadar kamp yapacak. Efes Cup'a katılacak Karadeniz ekibi 11 Ocak'da PSV Eindhoven, 15 Ocak'ta Werder Bremen ile karşılaşacak. Bu maçlar sonunda grup birincisi olursa 17 Ocak'ta da final oynayacak. 
   
   Gökdeniz rahat    BORDO - Mavili ekibin yıldız oyuncusu, tatilini bitirip dün geldiği Trabzon'da Asbaşkan Nevzat Şakar ile görüştü. Şakar, Gökdeniz'e, "Seni bırakmayı asla düşünmüyoruz" derken, milli futbolcu da "Trabzonspor'a asla zorluk çıkarmam. Masaya oturur, anlaşırız. Benden yana hiçbir şekilde sıkıntı etmeyin" dediği öğrenildi. 
   
   
</TEXT>
</DOC>
