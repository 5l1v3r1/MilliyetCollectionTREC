<DOC>
<DOCNO> 242968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko45.html </URL>
<DATE> 2004/05/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Worldcard sahipleri ödemelerini PTT Online şubelerinden yapabilecek 
</HEADLINE>
<TEXT>

     World, Türkiye'nin dört bir yanındaki kart kullanıcılarının ödemelerini kolaylaştırmak için PTT ile işbirliği yaptı. 
     İşbirliği kapsamında, Worldcard kullanıcıları bundan böyle kart ödemelerini PTT online şubelerinden de ücretsiz olarak yapabilecekler. 
     Yapı Kredi Kredi Kartları Yönetimi Genel Müdür Yardımcısı Nazan Somer, World olarak en önemli önceliklerinin kart kullanıcılarına sundukları hizmet yelpazesini her geçen gün genişletmek olduğunu söyledi. 
     PTT ile yaptıkları işbirliğinin de bu hedef doğrultusunda attıkları bir adım olduğunu belirten Somer, ''Yapı Kredi şubesinin bulunmadığı illerdeki kart hamillerimizin ödemelerinde sıkıntı çekmemeleri ve PTT online şubelerinden ödemelerini yapabilmelerini sağlayacak uygulamanın amacına ulaşacağına inanıyorum'' dedi. 
     PTT Yönetim Kurulu Başkanı ve Genel Müdürü İbrahim Şahin de Worldcard ödemelerinin bundan böyle PTT üzerinden yapılabilmesiyle kart ödemelerinde güçlük çeken vatandaşlara yeni bir hizmet götürmekten mutlu olduklarını belirtti. 
     Şahin, ''PTT iş yerlerimiz, vatandaşlarımızın bir seferde aylık tüm ödemelerini sıra beklemeden ve süratle gerçekleştirebilmeleri için çeşitli kuruluşlarla her gün bir yenisinin yapıldığı protokollerle tahsilat merkezi olma yolunda emin adımlarla ilerliyor'' dedi. 
     
</TEXT>
</DOC>
