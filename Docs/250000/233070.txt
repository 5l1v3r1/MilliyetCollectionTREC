<DOC>
<DOCNO> 233070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun07.html </URL>
<DATE> 2004/04/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Referandumlara doğru Kıbrıs... En popüler kelimeler Evet - Hayır 
</HEADLINE>
<TEXT>

     ''Evet ve hayır'' Kıbrıslı Türkler ve Rumlar için son günlerin en popüler kelimeleri. 
     Annan Planı'nın gündeme geldiği Kasım 2002'den beri hareketli, yoğun bir süreç yaşayan Kıbrıslı Türk ve Rumlar, 24 Nisan'da sandık başına giderek bir dönüm noktası yaratacak. 
     İsviçre'de Mart ayının son haftasında yapılan zirveden sonra BM Genel Sekreteri Kofi Annan tarafından son hali verilen planın yaşama geçip geçmeyeceği, Kıbrıslı Türk ve Rumların evet veya hayırlarına bağlı. 
     Uzun zamandır sadece Kıbrıs ve anavatanlar değil dünya gündeminde de ön sıralara oturan Kıbrıs sorunu, referandumlardan çıkacak sonuca göre yeni bir döneme girecek. Birçok siyasinin birleştiği görüş, 25 Nisan'da her şeyin eskisi gibi olmayacağı. 
     
     3. REFERANDUM 

     Kıbrıs Türk halkı, 24 Nisan'daki referandumla 1974'ten sonraki siyasi hayatında üçüncü kez referandum için sandık başına gidecek. 
     İlk referandumun yapıldığı 8 Haziran 1975'te, 13 Şubat 1975'te ilan edilen Kıbrıs Türk Federe Devleti'nin KTFD Anayasası halkın onayına sunuldu. Bu referandumda Güney Kıbrıs'ta kalan Kıbrıslı Türkler de Baf, Limasol ve Larnaka'da, Ankara ve Londra'da yaşayan Kıbrıslı Türkler ise buralardaki temsilciliklerde oy kullandılar. 
     Adalet ve İçişleri Bakanlığı tarafından düzenlenen referandumda, dönemin Bakanlık Müsteşarı ve seçim Memuru Ahmet Sami'nin Sarayönü'nde halka yaptığı açıklamaya göre, oy kullanan 37 bin 732 seçmenden 37 bin 502'si ''evet'' tercihi yaptı. ''Hayır'' diyenlerin sayısı 230'da kaldı. 
     İkinci referandum ise KKTC Anayasası konusunda yapıldı. KKTC'nin ilan edildiği 15 Kasım 1983'ten sonra Kurucu Meclis'te 12 Mart 1985'te 6 olumsuz oya karşılık 63 olumlu oyla kabul edilen KKTC Anayasası, 5 Mayıs 1985'te halkoylamasına sunulmuştu. Seçmenlerin yüzde 70'inin ''evet'', yüzde 30'unun da ''hayır'' oyu kullandığı halkoylaması sonucu KKTC Anayasası kabul edilmişti. 
     
     SİYASİ PARTİLER NE YAPIYOR 

     Referanduma 5 gün kala KKTC'deki siyasi partiler, savundukları görüşler çizgisinde seçmenleri etkilemek için son çabalarını ortaya koyuyor. 
     Cumhurbaşkanı Rauf Denktaş'ın ''hayır'' kampanyası yürüttüğü referandumda, Cumhuriyet Meclisi'nde temsil edilen beş partiden üçü Cumhuriyetçi Türk Partisi CTP , Barış ve Demokrasi Hareketi BDH ve Toplumcu Kurtuluş Partisi TKP ''Evet'', ana muhalefet Ulusal Birlik Partisi UBP ise ''Hayır'' diyor. Demokrat Parti DP ise seçmenini serbest bırakma kararı aldı. 
     Yüksek Seçim Kurulunun YSK , Bayrak Radyo Televizyonu'nda BRT propaganda konuşması yapmak isteyen siyasi partilere yaptığı çağrıya uyarak başvuruda bulunan toplam 12 siyasi parti var. 
     Mecliste temsil edilen 5 parti dışındaki 7 partiden Çözüm ve AB Partisi ÇABP , Birleşik Kıbrıs Partisi BKP , Kıbrıs Sosyalist Parti KSP , Yurtsever Birlik Hareketi YBH ve Adalet ve Barış Partisi ABP referandumda ''evet'' cephesinde yer alırken, Kıbrıs Adalet Partisi KAP ve Milliyetçi Adalet Partisi MAP ''hayır'' kampanyası yürütüyor. 
     
     CTP ''BİR EVETLE DÜNYAYA BAĞLAN'' 

     Hükümet ortağı Cumhuriyetçi Türk Partisi CTP , Annan Planı temelinde bir çözümü baştan beri savunuyor ve referandum sürecinde de kampanyasını başlatan ilk parti oldu. 
     ''Dünya bizi bekliyor'' başlığıyla referanduma yönelik olağanüstü kurultayını 6 Nisan'da yapan ve oybirliğiyle ''evet'' kararı alan CTP, referandum propaganda döneminde de ''bir evetle dünyaya bağlan'' sloganını kullanıyor. 
     
     PERŞEMBE AKŞAMI MİTİNG 

     CTP referandum öncesi, 22 Nisan Perşembe akşamı Lefkoşa'da İnönü Meydanı'nda miting düzenleyecek. Referandumda ''evet'' diyen tüm örgütlerin ve halkın davet edildiği mitingde, SOS müzik grubu, iki toplumlu koro ve halk dansları ekibi sahne alacak. Mitingde, Başbakan ve CTP Genel Başkanı Mehmet Ali Talat ile Genel Sekreter Ferdi Sabit Soyer de birer konuşma yapacak. 
     CTP MYK Üyesi, Eğitim Sekreteri ve Seçim Bürosu Sorumlusu Asım Akansoy, referandum için köy gezilerini çoktan başlattıklarını, halkı Annan Planı'nın son şekli ve neden evet demeleri gerektiği konusunda bilgilendirdiklerini söyledi. 
     ''Gazetelerde insanları şaşırtıcı, hayallerinin bir anda gerçek olabileceğine yönelik ilanlar kullandıklarını'' belirten Asım Akansoy, ''profesyonel bir ekibin ve parti yetkililerinin, çok yönlü halkla ilişkiler ve reklam kampanyası yürüttüğünü'' kaydetti. 
     
     UBP'NİN HAYIR KAMPANYASI 

     Annan Planı'na karşı çıkan partilerin en büyüğü olan ana muhalefet Ulusal Birlik Partisi UBP , yetkili organlarının aldığı karar uyarınca referandumda ''hayır'' kampanyası yürütüyor. 
     UBP Genel Sekreteri Süha Türköz, tüm ilçelerdeki örgütlerinin, köy ve mahalle ziyaretlerini 23 Nisan'a kadar sürdüreceğini belirterek, vatandaşlara Annan Planı'nın olumsuzluklarını ve neden ''hayır'' demeleri gerektiğini anlattıklarını söyledi. 
     Vatandaşlardan olumlu tepkiler aldıklarını kaydeden Türköz, ''insanların her geçen gün bilinmeyen belgenin kendilerine ve ülkeye bir şey getiremeyeceğinin idrakine vardığını'' belirtti. 
     Türköz, dağıttıkları broşür ve el ilanlarında ''yeniden göçler yaratarak sorunları çözmeye hayır'' sloganı kullandıklarını belirtti. Türköz, miting düzenleme konusunu ise değerlendirdiklerini bildirdi. 
     
     DP ''VİCDANINIZA GÖRE OY VERİN'' 

     Haftalarca referandum için ne yönde karar alacağı merakla beklenen hükümet ortağı Demokrat Parti DP , geçen cuma akşamı üyelerini serbest bırakma kararı aldığını açıklamıştı. 
     DP İdare Amiri Behzat Çeliker, halkın Annan Planı hakkında bilinçlenmesi için köy ziyaretlerini sürdürdüklerini kaydederek, halka ''bilinçli ve vicdanınıza göre oy verin'' çağrısı yaptıklarını söyledi. 
     Çeliker, halka ''evet'' veya ''hayır'' demenin yarar ve zararlarını anlattıklarını ve kararı kendilerine bıraktıklarını ifade etti. 
     
     BDH ''GÜZEL BİR GELECEK, EVETLE GELECEK'' 

     Barış ve Demokrasi Hareketi BDH cumartesi akşamı ''güzel bir gelecek evetle gelecek'' sloganıyla şölen düzenledi. Seçim boyunca da kullandığı ''baharda Avrupa'' sloganına referandum öncesinde de yoğun olarak yer veren BDH, köy gezileriyle KKTC'deki vatandaşlara referandumda neden ''evet'' demeleri gerektiğini anlatırken, Güney Kıbrıs'tan da ''evet'' çıkması için çabalarını yoğunlaştırdı. 
     BDH yetkililerinden alınan bilgiye göre, parti yetkililerden oluşan bir ekibin propaganda faaliyetlerini yürüttüğü BDH, miting düzenlemeyi ise planlamıyor. 
     
     TKP'DEN ÇİFT ''EVET'' ÇAĞRISI 

     Cumhuriyet Meclisi'nde tek sandalyeyle temsil edilen Toplumcu Kurtuluş Partisi TKP de referandumda ''evet'' kampanyası yürütüyor. Genel Başkan Vekili Mehmet Davulcu, ellerindeki dar imkanlarla ''evet'' kampanyasını sürdürdüklerini, köy ziyaretleri yaptıklarını, kavşaklarda halka broşürler dağıttıklarını söyledi. 
     Davulcu, ''kampanya süresince Güney Kıbrıs'taki insanlara da mesaj iletmeye çalıştıklarını, çünkü Kıbrıs'ta barışın ancak çift evetle mümkün olabileceğini'' ifade etti. ''Kıbrıs'ta dünyalı olarak yaşamak için evet'' sloganını benimsediklerini kaydeden Davulcu, parti binalarını da afiş ve pankartlarla donattıklarını belirtti. 
     
</TEXT>
</DOC>
