<DOC>
<DOCNO> 247648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/gun03.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç gün sürecek İKÖ zirvesi bugün başlıyor 
</HEADLINE>
<TEXT>


UTKU ÇAKIRÖZER 

İslam Konferansı Örgütü İKÖ 31. Dışişleri Bakanları toplantısı, İstanbul Lütfi Kırdar Kongre Merkezi'nde bugün başlıyor. 
Üç gün sürecek toplantıya, İKÖ üyesi 56 ülkenin temsilcilerinin yanı sıra diğer uluslararası örgüt ve gözlemci üyelerin temsilcileri ve basın mensuplarıyla birlikte yaklaşık 2300 kişinin katılması bekleniyor. Cumhurbaşkanı Ahmet Necdet Sezer'in konuşmasıyla başlayacak toplantıda, başta Irak, Ortadoğu, Afganistan ve Kıbrıs olmak üzere, İslam dünyasını ilgilendiren çok sayıda konu ele alınacak. 110 maddelik gündemi bulunan toplantıda, Dışişleri kaynaklarına göre Bakan Abdullah Gül de, geçen yıl Tahran'da İslam dünyasına "demokratikleşin" çağrısı yaptığı ve tüm dünyada ses getiren konuşmasının devamı niteliğinde önemli mesajlar içeren bir konuşma yapacak. Gül konuşmasında, şeffaf yönetim ile kadın erkek eşitliği konularında somut adımlar atılmasını isteyecek, İKÖ'nün de uluslararası sorunlarda ağırlığını göstermesi gerektiğini vurgulayacak. 


</TEXT>
</DOC>
