<DOC>
<DOCNO> 240993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo08.html </URL>
<DATE> 2004/05/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cavcav Yanal son 6 haftayı milli takım için harcamıştır... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Bu sezon ligde kesinlikle başarılı değiliz'' dedi. 
     Sezon başında kurdukları kadroyla, ilk 3 takım arasında bitirmeleri gereken ligi ancak 10. sırada tamamladıklarını belirten Cavcav, ''Elimizdeki kadroyla 2. veya 3. bitirmemiz gereken ligde 10. olduk. 40 puanlı bir takımın küme düştüğü bir ligde 44 puan almak kesinlikle başarı değildir. Sezonun ilk 2 maçında önümüz kesildi. Adeta çelmelendik. Bunda ne futbolcuların, ne de teknik heyetimizin bir suçu, günahı yoktur. Bu işte tamamen hakem hatalarının kurbanı olduk'' diye konuştu. 
     
     FUTBOL FEDERASYONUNUN AZİZLİĞİ 

     İlhan Cavcav, geçen sezon Fenerbahçe'nin, bu sezon da Futbol Federasyonu'nun teknik direktörlerinin aklını çeldiğine değinerek, şöyle konuştu 
     ''Her şeyi tam UEFA Kupası'ndaki başarılı grafiğimizle yoluna koyduk dediğimiz bir anda liglerin bitimine 6 hafta kala, bu sefer de Futbol Federasyonu mukavelesi devam eden teknik direktörümüzü konuşmak için çağırdığı federasyon binasında acilen oldu bittiye getirerek, anlaşma yaparak milli takımın başına getirmesi takımda büyük bir motivasyon eksikliği yaratmıştır. Çünkü Ersun hoca bizim sözleşmeli teknik direktörümüz olmasına rağmen, son 6 haftada zamanını Gençlerbirliği için değil, milli takım için harcaması futbolcular üzerinde de olumsuz bir hava estirmiştir.'' 
     
     DENİZ'E GÜVEN TAM 

     Cavcav, futbolcuları Deniz Barış ile yapmış oldukları bir protokol bulunduğunu da ifade ederek, konuşmasını şöyle sürdürdü 
     ''Futbolcumuz Deniz, kulüple devam eden protokolüne attığı imzanın ve aldığı yüklü avansın hakkını verecek kadar karakterlidir. Bunları düşünerek önümüzdeki sezon da Gençlerbirliği formasını giyecektir.'' 

     
</TEXT>
</DOC>
