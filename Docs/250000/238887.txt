<DOC>
<DOCNO> 238887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur22.html </URL>
<DATE> 2004/05/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
19 Mayıs'ta tutuklu ve hükümlüler için açık görüş... 
</HEADLINE>
<TEXT>

     Tutuklu ve hükümlüler, 19 Mayıs Atatürk'ü Anma, Gençlik ve Spor Bayramı dolayısıyla açık görüş yapacaklar. 
     Adalet Bakanı Cemil Çiçek tarafından Cumhuriyet başsavcılıklarına gönderilen genelgeye göre, Adana, Ankara, Antalya, Bakırköy-Metris, Bayrampaşa Kapalı, Bursa E Tipi, Gaziantep E Tipi, İzmir-Buca ve Ümraniye E Tipi Kapalı cezaevlerinde kalan hükümlü ve tutuklular, 15-16-17-18-19 Mayıs tarihlerinde olmak üzere 5 gün açık görüşten yararlandırılacak. 
     Afyon, Aydın, Bakırköy Kadın ve Çocuk, Bayrampaşa H Tipi, Bursa H Tipi, Çanakkale, Denizli, Diyarbakır 1 Nolu E Tipi, Edirne, Elazığ, Erzurum E Tipi, Isparta, Kartal, Kastamonu, Kayseri, Kırşehir, Kocaeli, Konya, Kütahya, Malatya, Manisa, Mersin, Muğla, Nazilli, Nevşehir, Samsun, Sinop, Sivas, Şanlıurfa, Uşak, Yozgat Kapalı cezaevlerinde kalan hükümlü ve tutuklulara, 16-17-18-19 Mayıs tarihlerinde olmak üzere 4 gün açık görüş imkanı tanındı. 
     Diğer bütün ağır ceza merkezi cezaevlerinde kalan hükümlü ve tutuklular, 17-18-19 Mayıs tarihlerinde olmak üzere 3 gün açık görüş yapacaklar. 
     Mülhakat cezaevlerinde bir merkeze bağlı küçük cezaevleri kalan hükümlü ve tutuklulara ise 18-19 Mayıs tarihlerinde olmak üzere 2 gün açık görüş yaptırılacak. 
     Sayıları ve konumları değerlendirilmek suretiyle, adli suçlardan ve Terörle Mücadele Kanunu ile Çıkar Amaçlı Suç Örgütleriyle Mücadele Kanunu'na muhalefetten hükümlü ve tutuklular için ayrı gruplar oluşturulacak, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. Bu grupların, aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     KİMLERLE GÖRÜŞÜLEBİLECEK 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecek. 
     Hükümlü ve tutukluların eşi olduğunu belirterek görüş yapmak isteyenlerden resmi nikahlı eş olduğuna ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet Başsavcılığı ve cezaevi yönetimi, zabıta ile işbirliği yaparak gerekli her türlü önlemi alacak. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile arka arkaya geldiği takdirde, bu ziyaretler açık görüş genelgesinde belirtilen ziyaretlerden iki gün sonra yaptırılacak. 
     Kamuoyunda yanlış anlaşılma, tartışma ve polemiklere neden olduğundan gazetecilerin açık görüşü izlemelerine izin verilmeyecek. 
     
</TEXT>
</DOC>
