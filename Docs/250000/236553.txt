<DOC>
<DOCNO> 236553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonyas04.html </URL>
<DATE> 2004/05/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Brad Pitt, "etek giymeyi" sevmiş .. 
</HEADLINE>
<TEXT>

     Truva Savaşı'nı anlatan ''Troy'' adlı filmde Tanrı Aşil'i canlandıran Brad Pitt, ''etekle'' kamera karşısına geçmekten memnun olduğunu itiraf etti. 
     Pitt, ''entertainment tonight''a verdiği röportajda, ''Troy'' filminin çekimleri sırasındaki izlenimlerini aktardı. Filmde deri bir etekle kamera karşısına geçen Pitt, ''Eteği seveceksiniz. İtiraf etmek gerekir ki ufkumu açtı'' dedi. Tarihe bağlı kaldıklarını vurgulayan Pitt, filmin başarıya ulaşması için tüm ekibin vargücüyle çalıştığını ifade etti. 
     Malta'daki çekimler öncesinde 6 ay Tanrı Aşil'in kaslı görüntüsüne kavuşmak için egzersizler yaptığını anlatan aktör, mızrak atma, kılıç kullanma ve ata binme gibi çalışmaları hiç aksatmadığını belirtti. 
     Çekimlerde Eric Bana'nın canlandırdığı Hector ile çarpışırken yaralandığını hatırlatan Pitt, Tanrı Aşil ile aynı kaderi paylaşarak ''aşil tendonunu'' kopardığını ve çekimlere 1 ay ara verildiğini sözlerine ekledi. 
     
     ''TROY'' FIRTINASI GELİYOR 
     Aşil'i Brad Pitt'in, Sparta Kralı Meneleus'u Brendan Gleeson'ın, Paris'i ''Yüzüklerin Efendisi''nin ''Legolas Greenleaf''i Orlando Bloom'un canlandırdığı filmde, Helena rolünde de Diane Kruger kamera karşısına geçiyor. 
     Filmde işlenen efsaneye göre ''Aşil'' adıyla bilinen yarı tanrı, küçüklüğünde annesi tarafından ayağından tutularak ölüler ülkesinin ırmağı Stiks'e batırıldı. 
     Tam bu sırada Zeus'un gelmesiyle topuğu dışarıda kalan Aşil'in sadece topuğundan vurularak öldürülebileceği söylendi. Aşil, Helena'yı geri almak için yapılan Truva Savaşı'nın onuncu yılında en sevdiği kölesi Briseis'i Agamemnon'un alması üzerine savaştan çekildi. Öfkeyle çadırına kapanan Aşil, yakın arkadaşı Patroklos'un Hektor tarafından öldürülmesiyle yeniden savaşa katıldı, silah takımını kuşanıp Hektor'u teke tek vuruşarak öldürdü, cesedini arabasının arkasında sürükleyerek surların etrafını yedi kez dolaştı. Ancak, Hektor'un babası Priamos geldiğinde Aşil'in yüreği yumuşadı ve cesedi elleriyle yıkayarak ona verdi. 
     İntikamını alan Aşil, kısa bir süre sonra ''ölümlü erkeklerin en güzeli'' olarak bilinen Paris'in zehirli okuyla topuğundan vuruldu, tek zayıf noktasından aldığı bu yara yüzünden can verdi. 
     ''Troy'', 14 Mayıs'ta ABD sinemalarında gösterime girecek. 
     
</TEXT>
</DOC>
