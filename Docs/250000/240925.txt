<DOC>
<DOCNO> 240925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko07.html </URL>
<DATE> 2004/05/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ham petrol ekonomik programı tehdit ediyor... 
</HEADLINE>
<TEXT>

     Ham petrol fiyatlarının uluslararası piyasalarda 40 doların üzerinde seyretmesi, hem cari işlemler açığı hem de enflasyon hedefi açısından tehdit oluşturmaya başladı. Hükümet, yapılan artan ham petrol fiyatlarını ve dolar kurundaki artışın getirdiği maliyeti, henüz yurt içinde akaryakıt fiyatlarına yansıtmadı. Bunu yaparken önemli bir bütçe gelirinden vazgeçmek zorunda kaldı. Hükümetin bu tercihi bir yandan bütçe ağını ve faiz dışı fazla hedefini tehdit ederken, artışın akaryakıt fiyatlarına yansıtılması da enflasyonla mücadeleyi ve ihracattaki maliyet avantajını olumsuz etkileyecek. 
     Türkiye enerji gereksiniminin yaklaşık yüzde 70'ini ithalatla karşılıyor ve bu nedenle de enerji spekülasyonuna en açık ülkelerden biri konumunda bulunuyor. Türkiye'nin toplam enerji üretimi 2003 yılında 85.2 milyon ton petrol eşdeğeri olarak gerçekleşmişti. Bunun yüzde 31.6'sını oluşturan 26.9 milyon ton petrol eşdeğeri iç üretim, 58.3 milyon petrol eşdeğeri ise ithalatla karşılandı. İthalat toplam iç tüketimin yüzde 68.4'ünü oluşturuyor. Ham petrol ihtiyacının yüzde 92.9'u, doğalgaz ihtiyacının yüzde 100'üne yakını ithalatla karşılanıyor. Ham petrol toplam enerji talebi içerisinde ham petrolün payı yüzde 38, doğalgazın payı ise yüzde 25 düzeyinde bulunuyor. 
     Ham petrol fiyatlarının son haftalarda öngörülemeyen bir şekilde yükselerek 40 dolar düzeyini aşması, Türkiye'nin dış ticaret açığını büyüterek, zaten olumsuz bir seyir izleyen cari işlerle çağını tehlikeli sayılabilecek bir boyuta taşıyabilecek. 2004 yılı makro ekonomik dengeleri hesaplanırken, 2004 yılında ham petrolün ortalama varil fiyatının 25.5 dolar düzeyinde oluşabileceği hesaplanmıştı. 
     Oysa, son haftalarda 40 doların üzerinde seyreden spot petrol fiyatları ile vadeli fiyatlar birlikte değerlendirildiğinde Türkiye'nin bu yılki ortalama ithalat fiyatının 35 dolar düzeyinde gerçekleşebileceği hesaplanıyor. 
     Türkiye 2003 yılında 24 milyon ton ham petrol ithal etmişti. Talepteki ve motorlu taşıt satışındaki hızlı artışı gözardı ederek, ithalat gereksiniminin bu yıl da aynı düzeyde kalacağını varsayarsak, Türkiye'nin bu yılki ham petrol faturasının 6.2 milyar dolara kadar yükseleceği hesaplanıyor. 2004 programı hazırlanırken esas alınan 25.5 dolarlık fiyat ise 4.5 milyar dolarlık bir ithalata işaret ediyordu. Fiyattaki 9.5 dolarlık artışın Türkiye'ye getireceği fatura 1.6 milyar doları buluyor. Türkiye'nin varil başına ortalama 26.9 dolarlık fiyatla ithalat yaptığı 2004 yılında ham petrol faturası 4 milyar 776 milyon dolar olmuştu. 
     
     TOPLAM ENERJİ İTHALATI 

     Türkiye'nin ham petrolün yanı sıra son yıllarda ithalat içerisinde önemli bir büyüklük oluşturan doğalgaz ve işlenmiş petrol ürünü ithalatı da bulunuyor. 2003 yılında gerek boru hatlarıyla gerekse de sıvılaştırılmış olarak alınan doğalgaz 3 milyar dolarlık bir ithalat büyüklüğü oluşturmuştu. Sıvılaştırılmış petrol gazı da dahil LPG 
     işlenmiş petrol ürünleri ithalatı ise 2.3 milyar dolar olmuştu. 4.7 milyar dolar olan ham petrolle birlikte Türkiye'nin ham petrol fiyatlarına duyarlı olan ithalat toplamı geçen yıl 10 milyar doları aşmıştı. Dolayıyla ortalama 35 dolarlık bir ham petrol fiyatı sadece ham petrol ithalatına getireceği 1.6 milyar dolarlık ek yükle kalmayacak, doğalgaz ve petrol ürünü ithalatıyla birlikte 3 milyar doların üzerinde bir ek fatura getirecek. Bu Türkiye'nin gayri safi milli hasılasından yüzde 1 daha fazla bir büyüklük oluşturuyor. Sadece yüksek ham petrol fiyatları nedeniyle Türkiye GSMH'sinin yüzde 1'inden fazlasını petrol üreten ülkelere transfer etmek zorunda kalacak. 

     
</TEXT>
</DOC>
