<DOC>
<DOCNO> 221313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo41.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'dan birlik ve beraberlik çağrısı... 
</HEADLINE>
<TEXT>

     İkinci Futbol Ligi A Kategorisi'nde mücadele eden Kocaelispor'da, kulüp teknik asbaşkanı Cenap Yener, tüm camiayı birlik ve beraberliğe çağırarak takıma destek olunmasını istedi. 
     Cenap Yener, düzenlediği basın toplantısında, hedeflerinin şampiyonluk olduğunu belirterek, ''Birinci Süper Lig'e çıkabilmemiz için matematiksel olarak kalan 10 maçımızın 7'sini kazanmamız gerekiyor'' dedi. 
     Yener, bunu başarabilecek güçte olduklarını ifade ederek, şunları kaydetti 
     ''Eğer ister, inanır ve gerçek futbolumuzu ortaya koyarsak 7 maç değil 10 maçı da kazanacak güçteyiz. Şampiyonluk hedefimiz Adana Demirspor maçında alınan talihsiz yenilgiden sonra değişecek değil. Yönetim olarak, futbolcularımıza ve teknik heyete gereken uyarıları yaptık, kalan 10 maç için yaptığımız birlik ve beraberlik çalışmalarını artırdık. Bugün itibariyle Kocaelispor'un selameti açısından tüm futbolcularımıza ve teknik heyetimize hedefimiz doğrultusunda gerekli desteği vereceğimizi açıklıyoruz. Taraftarlarımızın da takımına sahip çıkması gerekiyor. Üzülerek söylüyorum taraftarlarımız Sakaryaspor maçları dışında takımına sayısal destek vermemiştir.'' Yener, Sakaryaspor maçının ardından Profesyonel Futbol Disiplin Kurulu'nca verilen 3 resmi maçta seyircisiz oynama ve 2 milyar liralık para cezası için yarın Futbol Federasyonu Tahkim Kurulu'na itiraz başvurusu yapacaklarını da sözlerine ekledi. 
     
</TEXT>
</DOC>
