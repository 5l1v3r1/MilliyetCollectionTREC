<DOC>
<DOCNO> 234884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko06.html </URL>
<DATE> 2004/04/26/ </DATE>
<TIME> 09.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Camda grev bitti, şimdi yatırım zamanı 
</HEADLINE>
<TEXT>

     Şişecam topluluğuna bağlı işyerlerindeki grevin iki kez ertelenmesinden sonra anlaşma sağlanarak toplu sözleşme imzalanmasının ardından, yeni yatırımlar gündeme geldi. Topluluğa bağlı şirketlerden Paşabahçe Eskişehir Cam ve Sanayi yaklaşık 9 trilyonluk modernizasyon yatırımına gidiyor. 
     ANKA'nın edindiği bilgiye göre, Paşabahçe Eskişehir Cam Sanayi ve Ticaret A.Ş.'nin Eskişehir Organize Sanayi Bölgesi'ndeki tesislerinde gerçekleştireceği 8 trilyon 900 milyar liralık modernizasyon yatırımı Hazine tarafından teşvik belgesine bağlandı. Söz konusu tesisler yılda 126 bin tonluk cam ev eşyası üretiyor. Teşvik belgesi kapsamında, söz konusu yatırıma yüzde 100 oranında gümrük muafiyeti sağlanacak. 
     
     GREV KAPSAMINDA DEĞİLDİ 
     Şişecam topluluğuna bağlı işyerlerinde çalışan 5 bin işçi adına yürütülen toplu görüşmelerde anlaşma sağlanamaması üzerine Kristal-İş Sendikası'nın Şişecam'a bağlı 6 şirkete ait 13 işyerinde 9 Aralık'ta başlatmayı planladığı grev, Bakanlar Kurulu'nca ertelenmiş, Danıştay'ın bu ertelemeyle ilgili yürütmeyi durdurma kararının ardından ikinci kez ertelenen grevde, 13 Mart'ta anlaşma sağlanmıştı. 
     Yetki işlemlerinin zamanında yetiştirilememesi nedeniyle söz konusu grup toplu sözleşmesi kapsamında yer alamayan topluluğa ait Paşabahçe Eskişehir Cam Sanayi A.Ş.'de, sendikaya üye oldukları gerekçesiyle geçen yıl eylül ayında işten çıkarılanların durumu da bağıtlanan toplu iş sözleşmesiyle düzenlenmişti. Bunlardan 36'sının 15 gün içinde Paşabahçe Eskişehir fabrikasında işe alınması, 30 kişinin ise Kristal-İş'in örgütlü olduğu diğer fabrikalarda işe başlamaları kararlaştırılmıştı. 
     
</TEXT>
</DOC>
