<DOC>
<DOCNO> 237582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo26.html </URL>
<DATE> 2004/05/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Diyarbakırspor Bursaspor maçının naklen yayınlanmasını istiyoruz 
</HEADLINE>
<TEXT>

     Diyarbakırspor Kulübü Başkanı Ahmet Göksu, Bursaspor maçının televizyondan naklen yayınlanmasını istediklerini söyledi. 
     Göksu, yaptığı açıklamada, son günlerde gazetelerde hafta sonu sahalarında oynayacakları Bursaspor maçı ile ilgili olarak bazı çevrelerin kulüplerini suçlayıcı açıklamaların yer aldığını bildirdi. 
     Diyarbakırspor'un, Bursaspor maçını kazanmak için sahaya çıkacağını ve hedeflerinin maçtan 3 puanla ayrılmak olduğunu vurgulayan Göksu, şöyle konuştu 
     ''Rakiplerimizin ligdeki durumu bizi ilgilendirmiyor. Biz kendi işimize bakıyoruz. Bursaspor maçında Diyarbakırspor galibiyet için oynayacak. Bunu herkesin görmesi için maçın televizyondan naklen yayınlanmasını istiyoruz. Ligde ilk 10 takım arasında yer almak için çabalıyoruz. Bunu gerçekleştirmek için maçı kazanmamız gerekiyor. Rakibimizin Bursaspor veya başka bir takımın olması hedefimizi değiştirmez. Biz haftalar önce hakkımızda söylenti çıkmaması için maçlarımıza tam kadro ile çıkma kararı almıştık. Bu kararımızı Bursaspor maçında da uygulayacağız.'' 
     
</TEXT>
</DOC>
