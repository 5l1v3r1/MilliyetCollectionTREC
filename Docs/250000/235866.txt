<DOC>
<DOCNO> 235866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko13.html </URL>
<DATE> 2004/04/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ÖTV indirimiyle 70 bin oto hurdaya çıktı 
</HEADLINE>
<TEXT>

     Hurda araçla birlikte gelen Özel Tüketim Vergisi'nde ÖTV indirim uygulaması, geçen yılın son 5 ayında yaklaşık 70 bin otomobilin hurdaya çıkarılmasına neden oldu. 
     Geçen yılın Ağustos ayında yürürlüğe giren hurda araç indirimi ile birlikte 2003 yılının son 5 ayında hurdaya ayrılan otomobil sayısı yaklaşık 40 kat artış gösterdi. 
     Devlet İstatistik Enstitüsü DİE verileri baz alınarak yapılan hesaplamaya göre, çeşitli nedenlerle trafikten kaydı silinen otomobil sayısı 2002 yılında 4 bin 854 adet seviyesinde bulunurken, 2003 yılı Ağustos ayında çıkan ÖTV indirimi ile birlikte yılın tamamında 76 bin 14'e çıktı. 
     Ağustos ayına kadar aylık ortalama 400-500 arasında seyreden hurdaya çıkarılan araç sayısı, kanunun çıkması ile birlikte hızla tırmanmaya başladı. 
     Kanunun Ağustos ayının ortalarına doğru çıkması ve alıcıların yeterince bilgi sahibi olmaması nedeniyle Ağustos ayında 5.9 katlık artışla, göreceli olarak sınırlı kalan hurdaya çıkarılan otomobil sayısı Eylül'de adeta patladı. Eylül ayında hurdaya çıkarılan otomobillerin sayısı bir önceki yılın aynı ayına göre 41.4 kat yükseldi. 
     Ekim ve Kasım aylarında da devam eden yükseliş trendi Aralık ayında tepe noktaya ulaştı. 2002 yılının Aralık ayında hurdaya çıkarılan otomobil sayısı sadece 528 adet iken 2003 yılının Aralık ayında bu rakam 27 bin 309'a kadar çıktı. Söz konusu rakamlar yüzde 50.7 katlık bir artışı ifade ediyor. 
     Kaza veya diğer nedenler hariç, ÖTV indirimi nedeniyle hurdaya ayrılan yaklaşık 70 bin otomobilin, sıfır kilometre otomobil satışlarını artırmasının yanı sıra trafik emniyeti ve çevre sağlığı açısında önemli olduğu vurgulanıyor. 
     
</TEXT>
</DOC>
