<DOC>
<DOCNO> 201138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko15.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den AB'ye "CE" jesti... 
</HEADLINE>
<TEXT>

     Türkiye, AB'den CE belgeli oyuncak ithalatında standart açısından denetim işlemlerini kaldırdı. 
     Dış Ticaret Müsteşarlığı DTM yetkililerinden alınan bilgiye göre, AB'de serbest dolaşıma girmiş CE belgeli oyuncakların ithali sırasında, önceden dosya üzerinde yapılan denetim işlemi bundan sonra yapılmayacak. Yetkililer, bunun oyuncak alanında Türkiye ile AB arasında teknik mevzuat uyumunun tamamlanmış olmasından kaynaklandığını belirttiler. 
     Verilen bilgiye göre, Sağlık Bakanlığı'nın AB'nin bu konudaki direktiflerine uygun olarak hazırladığı ve 17 Mayıs 2002 tarihli Resmi Gazete'de yayımlanan Oyuncaklar Hakkında Yönetmelik, 17 Kasım 2003 itibariyle üretim, ithalat, satış aşamasında zorunlu olarak uygulamaya girdi. Böylece, AB'nin oyuncaklarla ilgili standartlarına tam uyum sağlanmış oldu. 
     Bunun üzerine, AB'de serbest dolaşıma girmiş olan oyuncaklarda, önceden dosya üzerinden yapılan teknik denetimin yapılmaması kararı alındı. AB'den ithal edilecek oyuncaklara da gümrükler doğrudan ithalat izni verecek. Ancak gümrük idarelerince, ''bu ürünlerin Oyuncaklar Hakkında Yönetmelikte belirtilen asgari güvenlik şartları açısından ciddi risk ve tehlike oluşturacağı yönünde şüpheli özellikler gösterdiği''nin tespit edilmesi halinde, TSE'den teknik denetim istenebilecek. 
     Önceden, CE belgeli oyuncaklarda, CE belgesinin Oyuncaklar Hakkındaki Yönetmelik'e uygun olarak verilip verilmediğine ilişkin dosya üzerinden denetim yapılıyordu. Türkiye, 17 Kasım 2003'te Sağlık Bakanlığı'nın söz konusu yönetmeliğinin iç-dış ticaret, üretim ve satış aşamasında yürürlüğe girmesinden sonra 5 Aralık 2003'te yayımlanan Dış Ticarette Standardizasyon Tebliği ile bu denetimden de vazgeçti. Böylece, CE işaretli oyuncaklar, Türkiye'de de AB ile birlikte serbest dolaşıma girmiş oluyor. 
     Yetkililer, oyuncaklar dışındaki AB'den ithal edilen CE menşeli ürünlerde, dosya üzerinde teknik denetimin devam ettiğini vurguladılar. 
     DTM'nin 5 Aralık'ta yayımlanan Oyuncaklara İlişkin Dış Ticarette Standardizasyon Tebliği'ne göre, oyuncakların, Oyuncaklar Hakkında Yönetmelik hükümlerine uygun olduğu Sağlık Bakanlığı adına TSE tarafından verilecek uygunluk yazısıyla belirlenecek. İthalatçı veya temsilcisi, ilgili formu doldurarak, ürüne ilişkin uygunluk beyanı ve teknik dosya ile birlikte TSE'ye başvuracak. TSE tarafından, ürünlerle ilgili olarak düzenlenmiş teknik dosya ve CE İşareti'nin, Oyuncaklar Hakkında Yönetmelik hükümlerine uygun olarak düzenlenip düzenlenmediğine göre yapılacak değerlendirmenin olumlu olması halinde ithalatçıya veya temsilcisine gümrük idarelerine ibraz edilmek üzere uygunluk yazısı verilecek. AB'de serbest dolaşıma girmiş olan oyuncaklarda bu hükümler uygulanmayacak. 
     
</TEXT>
</DOC>
