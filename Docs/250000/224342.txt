<DOC>
<DOCNO> 224342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy08.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

   Ayhan AYDEMİR 

   
   Emniyet'in imdadına yetişen vakıf zorda    Kanunla kurulanlar dışındaki tüm vakıfların gelirlerini büyük ölçüde tırpanlayan düzenlemenin yürürlüğe girmesinden sonra, Emniyet'in bazı hizmetlerinde aksaklıklar yaşanacağı belirtiliyor. Hizmetlerinden bazılarını Türk Polisini Güçlendirme Vakfı aracılığıyla yapan Emniyet teşkilatı, vakfın yasal düzenlemeden sonra geliri kalmayınca zor günler yaşıyor. Gerekli düzenleme yapılmaması halinde sürücü belgesi, pasaport, araç ve silah ruhsatı gibi işlemler için vatandaşlar artık günlerce sıra bekleyecek. Maliye Bakanlığı'nın ek bütçe vermemesi halinde polis, koruma hizmetinde de zorlanacak, devriye araçları benzin bulmakta güçlük çekecek. 
   Yasaya göre sürücü belgelerinin verilmesi ve yenilenmesi hizmetlerinden elde edilen gelirin tamamını vakıf alıyor. Sürücü belgesinden 30 milyon, trafik belgesinden 3 milyon, tescil belgesinden de 3 milyon lirayı vatandaşlar vakıf hesabına yatırıyordu. 2003'te vakıf 62 trilyon 397 milyar 245 milyon lira gelir elde etti. Vakıf, 2003'te 7 trilyon 250 milyar lira değerinde teknik cihaz ve bilgisayar aldı. Yine geçen yıl Emniyete taşıt alımı ve onarımı için 12 trilyon lira katkı yapıldı. Vakıf, inşaatı yarım kalan hizmet binaları için 13 trilyon, personel eğitimi için de 2 trilyon 429 milyar lira harcadı. 
   
      AKP adayı Laila'da ne arıyor    Laila'nın bir şubesi kısa süre önce Ankara'da açılmıştı. Laila'nın birkaç gece önce ilginç bir konuğu vardı. İçki içtiğini, bazı konularda Başbakan Recep Tayyip Erdoğan gibi düşünmediğini söyleyen AKP Çankaya Belediye Başkan adayı Mesut Bozoğlu, eşi Berna Bozoğlu ile birlikte Laila'ya geldi. Bozoğlu, ayak üstü sohbet ettiği müşterilere, başkan seçilmesi halinde kültür ve eğlence hayatında Çankaya'nın cazibe merkezi olacağını anlattı. Başkan seçilmesinin ardından içkili eğlence yerlerinin ruhsatının iptal edileceği yönündeki haberlerin gerçeği yansıtmadığını söyleyen Bozoğlu, "Biz seçilirsek, her şey eskisi gibi devam edecek" demeyi de ihmal etmedi. AKP adayının bu sözleri dinleyenlere ve işletmecileri rahat bir nefes aldırdı. 
   
   İmzaladığı dilekçe 20 yılda geldi    Muhalefetin eleştirileri karşısında Yerel Yönetimler yasa tasarısının getirdiği değişiklikler hakkında bilgi vermek İçişleri Bakanı Abdülkadir Aksu'ya düştü. 
   Aksu, önce yasanın yerel yönetimlere geniş yetkiler verdiğini, bunun da bürokrasiyi azaltacağını anlatıp başından geçen şu olayı anlattı 
   "1968'de Malatya Akçadağ'da kaymakamlık yaparken, bir vatandaşımızın silah ruhsatı için onay verdim. Başvuruyu İçişleri Bakanlığı'na havale ettim. Aradan yıllar geçti, ben siyasete atıldım. 1988'de İçişleri Bakanı oldum. Bir gün karşıma, 1968'de imzalayıp gönderdiğim, bakanlıktan onay bekleyen o silah ruhsatı başvurusu çıktı. işte Türkiye'nin hali. Eğer bir dilekçeye yanıt için 20 yıl beklemek istemiyorsak, bu yasanın çıkması lazım." 
   
   Askerlik süresi kısalacak mı    Herkes seçim derdine düştüğü için hazırlanan yasalarla pek kimse ilgilenmiyor. Mesela hükümet başbakanlığı kamu reformu kapsamında yeniden yapılandırmaya hazırlanıyor. Bundan sonra Başbakanlık'ta çalışabilmek için dört yıllık üniversite mezunu olmak, yabancı dil bilmek gibi özellikler gerekecek. Halen 3050 kişinin çalıştığı Başbakanlık'ta sayı 1500'e kadar düşürülecek. Bir başka değişiklikle de, Başbakanlık'ta bir çok birim lağvedilecek. Destek Hizmetleri, İnsan Kaynakları ve Stratejik Araştırmalar Merkezi adıyla üç yeni birim kurulacak. Ankara'da son günlerde en çok konuşulan söylentilerden biri de askerlik süresiyle ilgili. Seçimlerden sonra askerlik süresinin kısaltılmasına neredeyse kesin gözle bakılıyor. 
   
   Kum saatiyle konuşur musun    Muhalefetin "laiklik karşıtı" olduğu gerekçesiyle kıyasıya eleştirdiği Başbakanlık Müsteşarı Ömer Dinçer, ilginç bir uygulamaya imza atmış. Masasının üzerine bir kum saati koyan Dinçer, bir konuk kabul ettiğinde hemen kum saatini çeviriyor ve "Kusura bakmayın devletin zamanı hem kısıtlı, hem değerli" diyormuş. Dinçer, ziyaretçinin konumuna, ele alınacak konunun özelliğine göre, kum saatini 1 ya da 3 dakikaya ayarlıyormuş. Ancak birkaç gün önce Dinçer'in kum saatine nazar değmiş. Gelen konuklardan biri merak edip eline aldığı kum saatini yanlışlıkla kırmış. 
   
   
   
</TEXT>
</DOC>
