<DOC>
<DOCNO> 234389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun42.html </URL>
<DATE> 2004/04/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Denktaş İstifa için gerekçe yok 
</HEADLINE>
<TEXT>

     KKTC Cumhurbaşkanı Rauf Denktaş, KKTC devletini ortadan kaldırmayı amaçladığı gerekçesiyle Annan Planı'na karşı olduğunu, planın kabul edilmemesinin ardından ''İstifa etmesi için gerekçe olmadığını ve istifa etmeyeceğini'' açıkladı. 
     KKTC Cumhurbaşkanı Rauf Denktaş, Annan Planı'na karşı yürüttüğü ''hayır'' kampanyasının maksadına ulaştığını belirterek, ''Annan Planı ortadan kalkmıştır'' dedi. 
     Cumhurbaşkanı Denktaş, referandum sonuçlarının belli olmasının ardından Lefkoşa Saray Otel'de düzenlediği basın toplantısında, uluslararası toplululuğun Rum tarafından ''hayır'', Türk tarafından ''evet'' çıkması halinde tanınma ve ambargoların kaldırılması yönünde vaadde bulunduğunu belirterek, şunları söyledi 
     ''Bu, Rumlar için bir tehditti, dinlemediler, takmadılar, 'hayır' dediler. Bizim için çok önemli açıklamalardı. 40 yıl ambargo altında yaşayan insanlara bu sözler senetti, istenilen bir şeydi, 'evet' demişlerdir. Ve böylelikle, bu sözleri verenlere, 'buyrun sözünüzü yerine getiriniz' demek hakkını kazanmış bulunmaktayız. Dolayısıyla, bizim hayır kampanyamız maksadına ulaşmıştır. Annan Planı ortadan kalkmıştır'' Cumhurbaşkanı Denktaş halkın bilmediği 9 bin sayfalık bir ''mahkumiyet belgesine'' mahkum edilmediğini belirterek, ''Bu, bizim için alınmış çok iyi bir sonuçtur'' dedi. 
     Uluslararası topluluğa vaadlerini yerine getirmesi çağrısında bulunan Denktaş, şöyle devam etti 
     ''Eğer halkımıza vaat edilenler yerine getirilirse, o zaman Rumlar eşitliğimizi kabul edecek, o zaman devlet olduğumuzu kabul edecekler ve 2 devlet, 2 egemen halk esasında yeni bir ortaklık olasılığı meydana gelmiş olacaktır.'' Başbakan Mehmet Ali Talat'ın, referandum sonucu nedeniyle kendisinin istifa etmesi gerektiğini söylediğini hatırlatan Cumhurbaşkanı Denktaş, ''Annan Planı kabul edilmiş olsaydı, doğrudur. Ben devleti kurtarmak için harekete geçtim ve devlet kurtarılmıştır'' diye konuştu. 
     İstifa etmesi için bir neden olmadığını dile getiren Denktaş, şunları söyledi 
     ''Başbakanım olarak parti başkanıyken seçimlerde devam ettirdiği propagandayı devam ettirmesini biraz yadırgadım. İnşallah bu zafer havasından kurtulunca yine soğukkanlılıkla düşünür.'' Konuşmasında Türk hükümetine de çağrıda bulunan Cumhurbaşkanı Denktaş, Türk hükümet yetkililerinin dün akşam KKTC'de seçim yasaklarının olduğu sırada Kıbrıs Türklerine ''evet dediğiniz takdirde, Rumlar da hayır derse, Annan Planı'nın ortadan kalkacağını ve tanınma yollarının açılacağını'' söylediğini belirterek, şöyle konuştu 
     ''Türk hükümetinin bu sözü bizim için milli bir senet olarak kabul edilmektedir. Ümit ederiz ki bunun peşini bırakmayacaklardır, çünkü bu hakkımızdır. Çünkü 40 yıldır Rumların ipoteği altında bırakıldık. 40 yıl bize haksızlık yapılmıştır.'' Cumhurbaşkanı Denktaş otelden ayrılırken, bir grup tarafından alkışlanarak uğurlandı. Lefkoşa'da ''evet'' yanlılarının sevinç gösterileri sürüyor. 
     Denktaş, Lefkoşa'daki basın merkezinde yaptığı açıklamada, planın Rum tarafınca reddedilmesi sonucunda KKTC devletinin varlığının sürdüğünü, Annan Planı'nın halkı böldüğünü belirtti. 
     Cumhurbaşkanı Denktaş, halkı, yeni gelişmeler ışığında birleşmeye çağırdı. 
     
</TEXT>
</DOC>
