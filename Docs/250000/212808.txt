<DOC>
<DOCNO> 212808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun06.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda coplu bayram 
</HEADLINE>
<TEXT>

   Türkiye'deki yakınlarıyla bayramlaşmak için El Selama Sınır Kapısı'na gelen 15 bin kişi, izdiham çıkınca Suriye polisi tarafından coplandı... 
      AHMET KAYA REŞİT ÇELEBİOĞLU MEHMET EZER DHA 
   
   Kilis ve Gaziantep başta olmak üzere Türkiye'deki yakınlarını ziyaret etmek için daha önce kayıtlarını yaptıran 13 bin 765 kişi ile kaydını yaptırmayan yaklaşık 1300 kişi, dün sabah Öncüpınar'dan Türkiye'ye geçmek için Suriye El Selama Sınır Kapısı'na geldi. 48 saat süreli yatılı bayramlaşmadan yararlanacak Suriyeliler, uzun bir sıra oluşturdu. Ancak, görevlilerin evrak kontrol işlemleri sırasında yavaş davranması, bekleme süresinin uzaması üzerine, Suriyeliler, güvenlik barikatını yarmaya çalıştı. Çıkan kargaşada arada kalan kadın ve çocuklar sıkışıp yerlerde sürüklendi. Ezilme tehlikesi geçiren bir çocuk da Türkiye tarafında ambulansta tedavi edildi. 
   
   Suçu Türklere attılar 
   Barikatın yarılması üzerine, bazı Suriyeli polisler kalabalığı cop kullanarak kalabalığı dağıtmaya çalıştı. Copla müdahale başka bir görevlinin uyarısıyla sona erdi. Suriyeli yetkililer, Türk yetkililerin işlemlerde yavaş olması yüzünden geçişe izin vermediklerini iddia etti. Türk yetkililer ise 20'şerli gruplar halinde geçişlere izin verildiğini, kontrolü seri yaparak, mağduriyeti önlemeye çalıştıklarını söyledi. Suriye'den gelecek akrabalarını bekleyen vatandaşlar, "Gelecek kişiler zaten daha önce araştırıldı. Yılda 2 kez yaptığımız sınırsız bayramlaşma artık eziyet olmaktan çıksın" diye tepki gösterdi. 
   
   Hatay'da sorun yok 
   Hatay Yayladağı ve Cilvegözü sınır kapılarına gelen yaklaşık 13 bin kişi de, Suriye'deki yakınlarını ziyaret etmek için sınırı geçti. Yayladığı Sınır Kapısı'nda Hatay Valisi Abdulkadir Sarı ile Suriye'nin Lazkiye Valisi Zahit Hacı Musa bir araya geldi. Önceki yıllarda ailelerin tel örgüler ardında bayramlaştığını hatırlatan Sarı, bu sıkıntının, 2 ülkenin iyi niyetli görüşmeleri sonunda ortadan kalktığını söylerken, Musa, "Gelenler misafir değil, ev sahibidir" dedi. 
   
   
   
</TEXT>
</DOC>
