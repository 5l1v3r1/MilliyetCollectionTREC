<DOC>
<DOCNO> 240047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo18.html </URL>
<DATE> 2004/05/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Üstenci Sakarya Atatürk Stadı'nın kapasitesi kadar kişi götüreceğiz 
</HEADLINE>
<TEXT>

     Bursaspor Kulübü Başkanı Fikret Üstenci, Profesyonel Futbol Disiplin Kurulu'nun Bursaspor'a verdiği 1 maç saha kapatma cezasının Tahkim Kurulu'nca onaylanmasına ilişkin, ''Sakarya Atatürk Stadı'nın kapasitesi neyse, o kadar kişiyi oraya götüreceğiz'' dedi. 
     Fikret Üstenci, yaptığı açıklamada, Tahkim Kurulu'nun kararı 3'e 2 oy çokluğuyla aldığını, bunun da Çaykur Rizespor maçının devre arasında yaşanan olayların abartıldığı biçimde olmadığını gösterdiğini söyledi. 
     Tahkim Kurulu'nun kararına üzüldüklerini, ancak yapacak birşey olmadığını anlatan Üstenci, ''Bundan sonra yalnızca Samsunspor maçını düşünüyoruz. Sakarya'da oynayacağız. Sakarya Atatürk Stadı'nın kapasitesi neyse, o kadar kişiyi oraya götüreceğiz. Bunun için gerekli direktifi verdim'' diye konuştu. 
     Üstenci, yalnızca kulübün degil, tüm Bursa'nın bu haksız karara karşı kenetlendiğini, birçok kurum ve kuruluşun Adapazarı'na taraftar götürebilmek için büyük bir kampanya başlattıklarını kaydetti. 
     
</TEXT>
</DOC>
