<DOC>
<DOCNO> 227878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun35.html </URL>
<DATE> 2004/04/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
DHKP-C Belçika ile güvene dayalı anlaşmamız var 
</HEADLINE>
<TEXT>

     Belçika'da terör örgütü DHKP-C adına faaliyetlerde bulunan ve Sabancı suikastı zanlılarından Fehriye Erdal ile birlikte tutuksuz yargılaması devam eden Musa Asaoğlu isimli terörist, ''Belçika İçişleri Bakanlığı ile güvene dayalı anlaşmaları olduğunu'' söyledi. 
     Terör örgütünün Brüksel'de ''enformasyon bürosu sözcüsü'' olarak tanıttığı terörist, düzenlediği basın toplantısında, operasyonda 8 kişinin gözaltına alındığını, bunlar arasında tutuklandığı belirtilen şahsın kendisi olduğunu, daha sonra serbest bırakıldığını, bugün savcılığa giderek ifade vereceğini anlattı. 
     ''Belçika İçişleri Bakanlığı ile güvene dayalı anlaşmamız var'' diyen terörist, Fehriye Erdal'ın ''bulunması gereken yerde olduğunu'', bu yeri kendilerinin belirlediklerini ve bakanlığın isteği üzerine ''güvenlik açısından değiştirdiklerini'' söyleyerek, ''Erdal bulunması gereken yerde olmasaydı, yasal olarak tekrar tutuklanması gerekirdi'' dedi. 
     Terörist Fehriye Erdal konusunda çıkan haber ve iddiaların ''spekülasyon'' olduğunu ileri süren terörist Musa Asaoğlu, operasyonlar sırasında iki evin basıldığını, bunlardan birinin ''enformasyon bürosu'', diğerinin ise Mustafa Top isimli bir şahsın evi olduğunu, bu yerlerde terörist Erdal'ın bulunmadığını anlattı. 
     
     BELÇİKA POLİSİNE SUÇLAMA 

     Terörist, ''enformasyon bürosu'' içinde, üst katta ''Halkın Sesi TV'' isimli bir kuruluşun internet üzerinden televizyon ve radyo yayınları yaptığını, bu kuruluşa gelen bir telefonun İtalyanlar tarafından tespit edildiğini, baskının da bu nedenle, İtalyanların talebiyle yapıldığını söyledi. Musa Asaoğlu, baskın sırasında polisin çok sert davrandığını ve çok fazla malzeme ile bilgisayar, cep telefonu ve belgeye el konulduğunu anlattı. 
     Brüksel'deki adli yetkililer, AB'nin terör örgütleri listesinde bulunan DHKP-C ile İçişleri Bakanlığı arasında ''anlaşma'' olduğu ve ''enformasyon bürosu''nun ''resmi temsilcilik'' olarak çalıştığı iddiaları konusunda sessiz kalıyor. 
     Terör örgütü DHKP-C'nin Bahar Kimyongür adlı bir başka üyesi de Belçikalı gazetecilere, ''enformasyon bürosu'' binasına düzenlenen baskında kapının kırıldığını, polislerin çok sert davrandığını ve ''baskın nedenini anlamadıklarını'' söyledi. 
     İstanbul saldırılarıyla DHKP-C arasında ilişki olduğu iddialarını ''skandal'' olarak nitelendiren terörist, Avrupa'da hiçbir terör eylemi yapmadıklarını ileri sürdü. 
     Türkiye'deki şiddet eylemleriyle ilişkileri olmadığını iddia eden terörist, ''enformasyon bürosu'' binasının üst katında ''Halkın Sesi TV'' yayınlarının her gün yapıldığını, ''İstanbul saldırılarının bu kanaldan üstlenildiğini'' söyleyerek, bu televizyon kanalı ile terör örgütü DHKP-C arasında bağlantı olmadığını ileri sürdü. 

     
</TEXT>
</DOC>
