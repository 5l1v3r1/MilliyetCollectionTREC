<DOC>
<DOCNO> 212875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun08.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin saldırılardan Türkiye'yi sorumlu tuttuğu yalanlandı 
</HEADLINE>
<TEXT>

     Irak Kürdistan Yurtseverler Birliği'nin IKYB üst düzey yöneticisi Berham Salih, ''IKYB'nin, Erbil'deki bombalı saldırılardan Türkiye'yi sorumlu tuttuğu yolundaki haberin tamamen uydurma olduğunu'' açıkladı. 
     İsrail kaynaklı Debka File adlı internet sitesinin, ''IKYB lideri Celal Talabani'nin Erbil'deki saldırılardan Türkiye'yi sorumlu tuttuğu ve bunu Irak'ta bulunan ABD Savunma Bakan Yardımcısı Paul Wolfowitz'e ilettiği'' iddiasından sonra A.A'nın Washington temsilciliğine gönderdiği açıklamasında Salih, ''haberin tamamen uydurma olduğunu'' belirtti. 
     ''Talabani'nin veya kendisinin bu konuda Amerikalı yetkililere şikayette bulundukları'' iddiasını da yalanlayan Salih, ''Erbil'deki saldırıların, Türkiye ile bölgesel Kürt yönetimi arasındaki ilişkilerin ancak gelişmesine yol açabileceğini'' belirtti, ''Iraklı Kürtler, Türk hükümetinin samimi başsağlığı dileklerini büyük takdirle karşılamıştır. Ayrıca Türkiye, cömertlikle, Erbil'de yaralananlara tıbbi yardım önermiştir. Biz de bunun için minnettarız'' ifadelerini kullandı. 
     Salih açıklamasında, ''Erbil'i ve Kasım ayında İstanbul'u vuran terörün aynı kötülük olduğunu'' kaydetti ve ''Debka File'ın, bu yanlış haberi geri çekmesini'' istedi. 
     
</TEXT>
</DOC>
