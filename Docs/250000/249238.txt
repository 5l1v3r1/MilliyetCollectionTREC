<DOC>
<DOCNO> 249238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko07.html </URL>
<DATE> 2004/06/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Motorlu taşıtlarda ÖTV oranları düştü... 
</HEADLINE>
<TEXT>

     Danıştay'ın motor silindir hacmi 1.600 santimetreküpü geçen motorlu taşıtlardaki özel tüketim vergisi oranları konusunda verdiği yürütmeyi durdurma kararı sonrası, bu araçlardan alınan ÖTV, bugünden itibaren 0.89 puan ile 19.40 puan arasında düşürüldü. 
     Tüketiciyi Koruma Derneği'nin geçen yıl Ekim ayında Bakanlar Kurulu Kararı ile gerçekleştirilen ÖTV artışıyla ilgili olarak açtığı dava sonucunda Danıştay 7. Dairesi, motor silindir hacmi 1.600 cm3'ü geçen araçlar için getirilen vergi artışını haksız bularak, yürütmeyi durdurma kararı vermişti. 
     Bakanlar Kurulu'nun dava konusu olan kararında motor silindir hacmi 1.600 cm3'e kadar olan araçların ÖTV oranı yüzde 27'den 30'a, 1.600 ile 2.000 cm3 arasındaki araçlarda yüzde 46'dan 52'ye, 2.000 cm3'ü geçen araçlarda ise yüzde 50'den 75'e çıkarılmıştı. 
     Danıştay 7. Dairesi, ilk dilimdeki motorlu taşıtların ÖTV'sine yüzde 11.11 artış yapılmasına karşın, diğer dilimlerdeki artışın yüksek tutulmasını sosyal adalete aykırı bularak, bunlar için yürütmeyi durdurma kararı vermişti. 
     
     YENİ ORANLAR UYGULAMADA 
     Danıştay'ın ilgili kararı, dün akşam Maliye Bakanlığı'na tebliğ edildi. 
     Bu karara karşı Danıştay Dava Daireleri Kurulu'na itiraz için hazırlıklarını tamamlayan Maliye Bakanlığı da, yürütmeyi durdurma kararı çerçevesinde vergide indirimli oranları bugün uygulamaya soktu. 
     Gelirler Genel Müdür Vekili Osman Arıoğlu imzasıyla Defterdarlıklara dün gece gönderilen yazıda, Danıştay 7. Dairesi'nin kararı hatırlatılarak, şöyle denildi 
     ''Danıştay 7. Dairesinin Kararı uyarınca özel tüketim vergisinin motor silindir hacmi 1.600 cm3'ü geçmeyenler için yüzde 30, motor silindir hacmi 1.600 cm3'ü geçen fakat 2.000 cm3'ü geçmeyenler için yüzde 51.11, motor silindir hacmi 2.000 cm3'ü geçenler için de yüzde 55.55 oranlarında uygulanması gerekmektedir.'' 
     
     FARK TAHSİL EDİLECEK 
     Yazıda, 18 Haziran 2004 tarihinden itibaren ilk iktisabı yapılan araçlarda ÖTV'nin yeniden belirlenen oranlarda yapılacağına dikkat çekilirken, 7. Daire'nin bu kararının iptali istemiyle Danıştay Dava Daireleri Kurulu'na yapılan itiraz sonucu yürütmeyi durdurma kararının iptali halinde, motor silindir hacmi 1.600 cm3'ü geçen araçlar için yeni oranlar ile eski oranlar arasındaki farkın mükelleften tahsil edileceğinin de ayrıca hatırlatılması istendi. 
     
</TEXT>
</DOC>
