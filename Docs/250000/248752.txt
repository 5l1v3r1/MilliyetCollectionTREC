<DOC>
<DOCNO> 248752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy21.html </URL>
<DATE> 2004/06/17/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Zeki Sezer, Ecevit hükümetini bitiren bölücü terör yeniden hortlatılıyor 
</HEADLINE>
<TEXT>

     DSP Genel Başkan Yardımcısı Zeki Sezer, ''Ecevit hükümetiyle sona erdirilen bölücü terör yeniden hortlatılmaya çalışılıyor'' dedi. 
     Sezer, DSP Kocaeli İl Örgütü'nde düzenlediği basın toplantısında, Türkiye'nin zor bir süreçten geçtiğini söyledi. 
     İktidar partisinin Türkiye'yi ''hiç hak etmediği'' noktalara götürdüğünü öne süren Sezer, Avrupa Birliği'ne girme uğruna her türlü ödünün verildiğini iddia etti. 
     Sezer, şunları kaydetti 
     ''Türkiye'ye her anlamda zor süreçten geçiyor. Toplumun sosyal yaşamında büyük sıkıntılar var. İktidarın, Batı'dan destek almak adına verdiği ödünler Türkiye'nin geleceğini karartıyor. 
     Diğer taraftan bugün Güneydoğu'da bazı olumsuz girişim ve gelişmeler söz konusu. Türkiye o yolla baskı altında tutulmaya, huzuru bozulmaya çalışılıyor. Ecevit hükümetiyle birlikte sona erdirilen bölücü terör, yeniden hortlatılmaya çalışılıyor. 
     Biz ekonomiyi bedelini ödemek şartıyla sağlıklı yapıya kavuşturarak bu hükümete devretmiştik. Ama bizden aldıkları ekonomik tablonun üzerine hiçbir şey yapamadılar, yapamıyorlar.'' Atatürk'ün kurduğu çağdaş, laik, demokratik Cumhuriyet'in 80 yıllık kazanımlarından bir bir geri adımlar atılmaya başlandığını ileri süren Sezer, ''İşte böyle bir ortamda Demokratik Sol Parti'ye olan ihtiyaç, her zamankinden çok daha fazla'' dedi. 
     ''DSP'nin geçmişte yaptıklarıyla yeniden özlenir hale geldiğini'' ifade eden Sezer, Bülent Ecevit tarafından 25 Temmuz'da yapılacak büyük kurultayda Genel Başkanlığa aday gösterildiğini anımsattı bundan büyük mutluluk ve onur, Ecevit'in partiyi bırakacak olmasından burukluk duyduğunu ifade etti. 
     
</TEXT>
</DOC>
