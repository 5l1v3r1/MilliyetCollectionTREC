<DOC>
<DOCNO> 241374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko09.html </URL>
<DATE> 2004/05/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hazine'nin değişim ihalesi dövizi nasıl etkiler 
</HEADLINE>
<TEXT>

     Piyasalar Hazine'nin döviz ihalesine kilitlendi. Hazine, bugün, 2001 yılında üç yıl vadeli olarak ihraç edilen ve 16 Haziran 2004 tarihinde geri ödemesi yapılacak olan 2.2 milyar dolar düzeyindeki dövize endeksli takas tahvilleri için değişim ihalesi düzenliyor. İhalede geri alınacak bu senetlere karşılık 397 gün vadeli, dolar cinsi, iskontolu devlet tahvili verilecek. 
     Bankacılar, Hazine ihalesinin döviz kuru üzerinde kısa süreli etkilerinin olabileceğini belirtiyorlar. Uzmanlara göre değiştirilecek kağıt tutarı ne kadar yüksek olursa yani itfanın ne kadar büyük bölümü karşılanırsa döviz piyasalarındaki baskı o kadar hafifleyecek. Bu durumun kurlar üzerinde bir miktar olumlu etki göstereceği ifade ediliyor. Öte yandan ABD'nin faiz artırımı ve petrol fiyatlarındaki yükselişin etkisi altındaki piyasaları, sadece değişim ihalesinin rahatlatamayacağının da altı çiziliyor. 
     Bugünkü tahvillerin banka bilançolarında "döviz varlığı" olarak kabul edilmesi, döviz açık pozisyonlarını aşağı çekmek isteyen bankalar için cazip görülüyor. 
     16 Haziran'da vadesi dolan kağıtlar dövize endeksli olduğundan geri ödemesi TL olarak yapılacak. Bankaların bu ihale yapılmasaydı, açık pozisyonlarını büyütmemek için, bilançolarında eksilen dövize endeksli kağıtların yerine piyasadan döviz alması gerekecekti. Hazine bugünkü ihale ile bu kağıtları vadesinden önce, banka bilançolarında "döviz varlığı" olarak görülebilecek bu kağıtlarla değiştirmeyi düşündü. Böylece 16 Haziran'da yapılacak geri ödeme miktarı azaltılırken, döviz piyasalarındaki dalgalanmanın da önüne geçilmesi planlanıyor. 

     
</TEXT>
</DOC>
