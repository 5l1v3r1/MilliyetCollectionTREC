<DOC>
<DOCNO> 237846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy20.html </URL>
<DATE> 2004/05/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İÜ Senatosu YÖK yasa tasarısının TBMM'den geri çekilmesini bekliyoruz 
</HEADLINE>
<TEXT>

     İstanbul Üniversitesi İÜ Senatosu, YÖK Yasa Tasarısı'nın TBMM'den geri çekilmesini beklediklerini bildirdi. 
     İÜ Senatosu'nca, ''Yükseköğretim Kanunu ve Yüksek Öğretim Personel Kanununda Değişiklik Yapılması Hakkında Kanun Tasarısı''na ilişkin duyuru yapıldı. 
     Duyuruda, tasarının, ''Türk milli eğitiminin temel hedefleri ile çelişen ve yükseköğretimle ilgili sorunlara çözüm getirmekten uzak, siyasi kaygılarla hazırlanmış bir tasarı niteliğinde olduğu'' savunuldu. 
     Uygulama ile tüm meslek liselerine yükseköğretime girişte büyük kolaylıklar sağlanarak genel lise mezunlarının haklarının kısıtlandığı belirtilen duyuruda, şöyle denildi 
     ''Bu uygulama sonucunda, halen büyük ayrıcalıklara sahip bulunan meslek lisesi mezunları daha da ayrıcalıklı konuma yükseltilirken, imam hatip lisesi mezunlarının siyasi kadrolaşmaya olanak tanıyacak biçimde önü açılmış ve böylelikle imam hatip liselerine olan talebin yeniden artırılması projesi yürürlüğe sokulmuştur. 
     Yükseköğretim Kurulu, Anayasa'ya aykırı bir biçimde yeniden yapılandırılarak, yasanın hazırlık aşamasındaki kararlı tutumu nedeniyle cezalandırılmıştır. 
     Milli Eğitim Bakanlığı'nın yetkilerini artıran, siyasal kadrolaşmaya ortam hazırlayan, Türkiye'nin nitelikli insangücü gereksinimini dikkate almayan, eğitime ayrılan kıt kaynakların israfına yol açan, Cumhuriyetin kazanımlarına ve Türkiye'nin geleceğine zarar verecek düzenlemeler içeren, üniversitelerin 21. yüzyıla uyumunu sağlayacak açılımlardan yoksun bu tasarının TBMM'den geri çekilmesini beklediğimizi kamuoyuna saygı ile duyururuz.'' 
     
     ÖĞRETİM ÜYELERİ ADINA ORTAK AÇIKLAMA 
     ODTÜ, Gazi, Çukurova ve Trakya Üniversitelerinin Öğretim Elemanları Dernekleri ile İzmir Üniversiteleri Öğretim Elemanları Derneği, Samsun Akademik Elemanlar Derneği ve Tüm Öğretim Elemanları Derneği adına yapılan ortak açıklamada da katsayı düzenlemesi ile genel lise mezunları aleyhine imam hatip mezunlarına kolaylık sağlandığı savunuldu. 
     Açıklamada, ''Ciddi sorunları olduğuna inandığımız YÖK'e yönelik AKP hükümetince yaratılan gerginliğin ardındaki temel gerekçenin, üniversitelerin değil imam hatiplerin önünün açılması olduğu anlaşılmıştır'' görüşüne yer verildi. Ortak açıklamada, imam hatip liselerinin ''ılımlı islam senaryolarının vazgeçilmez aktörleri olarak görüldüğü ve belirli görüşlerin fidanlığı olarak beslendiği'' savunularak, ''Her geçen gün daha ciddi bir toplumsal ve siyasal sorun haline gelen imam hatip liselerinin derhal kapatılması'' istendi. 
     
</TEXT>
</DOC>
