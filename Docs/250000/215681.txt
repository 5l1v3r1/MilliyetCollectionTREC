<DOC>
<DOCNO> 215681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun20.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Merkel Ankara'da kararlı bir retle karşılandı" 
</HEADLINE>
<TEXT>

     Alman gazeteleri, Hıristiyan Demokrat Birlik Partisi CDU Genel Başkanı Angela Merkel'in Türkiye'ye AB üyeliği yerine önerdiği ''imtiyazlı ortaklık'' konusunu ve Türkiye'nin ret cevabını birinci sayfalarında işlediler. 
     Frankfurter Allgemeine gazetesi, ''Merkel, Ankara'da dostça, ancak kararlı retle karşılandı'' başlığıyla verdiği haberde, Türk hükümetinin ''imtiyazlı ortaklık'' önerisini kabul etmeme konusunda kararlı olduğunu belirtti. 
     Frankfurter Rundschau gazetesi ise konuya ilişkin yorumunda, Merkel'in Türkiye'deki temasları sırasında sürekli bir şekilde Almanya'daki seçmenleri göz önünde bulundurduğunu savundu. 
     Yorumda ayrıca, Başbakan Gerhard Schröder'in, eski Başbakan Helmut Kohl'ün Türkiye'ye AB üyeliği perspektifini verdiğini söylediği, aslında bunun doğru olmadığı, Kohl'ün 1997 yılında Lüksemburg zirvesinde Türkiye'ye üye statüsü verilmesine karşı çıkarak Türk medyasının ''düşmanı'' haline geldiği belirtildi. 
     Die Welt gazetesi de, ''Merkel'in başarısız misyonu'' başlığıyla yayınladığı bir yorumda, Merkel'in Türkiye'nin büyüklüğüne dikkati çekerek, AB'ye tam üyelik ile Türkiye'nin Avrupa'dan tümüyle kopması arasında ''üçüncü bir yol'' önerdiği, ancak Türk hükümetinin AB üyeliği yolunda kararlı olduğu ifade edildi. 
     CDU Milletvekili Matthias Wissman'ın kaleme aldığı bir makalede de, Türkiye'ye boş vaatlerde bulunulmaması istendi ve Türkiye'nin Avrupa, Avrupa'nın da Türkiye için hazır olmadığı görüşü savunuldu. 
     Berliner Morgenpost gazetesinde de, birinci sayfada yer alan haber-yorumda, Merkel'in Türk hükümeti ile Türkiye'nin AB üyeliği konusunda açık bir tartışmaya giriştiği, ancak kesin bir ret cevabıyla karşılaştığı belirtildi. 
     Bild gazetesi ise Merkel'in, CDU federal meclis grubu başkan yardımcısı Wolfgang Schaeuble'yi yanında götürmesini, Schaeuble'yi Mayıs ayında yapılacak cumhurbaşkanlığı seçimi için aday göstermeye hazırlandığı şeklinde yorumladı. 
     Berliner Kurier gazetesi de, Merkel'in Türkiye ziyaretini, ''Merkel Türkleri çok severim'' başlığıyla vererek, Merkel'in işinin Türkiye'de çok zor olduğuna işaret edildi. 
     
</TEXT>
</DOC>
