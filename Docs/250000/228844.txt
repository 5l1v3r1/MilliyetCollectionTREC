<DOC>
<DOCNO> 228844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Onurlu davransın 
</HEADLINE>
<TEXT>

   Özhan Canaydın, Ali Aydın'a yönelik eleştirilerine dün de devam etti, "Bu arkadaşımız uzun zamandır Galatasaray ile uğraşmaktadır. Kendisi vicdanına karşı suç işlemiştir. Gerekeni yapmalıdır" dedi 
      
   'Hakem skandalı' 
   GALATASARAY Kulübü Başkanı Özhan Canaydın, Beşiktaş maçı sonrası hakem Ali Aydın'a yönelttiği suçlamaları dün de sürdürdü. Canaydın, iki senedir federasyon, hakemler ve Merkez Hakem Kurulu hakkında herhangi bir söz söylemediğini belirterek, "Ama dün akşam 60 bini aşkın taraftar futbol dışı olaylara ve bir hakem skandalına şahit olmuştur. Bu hakem arkadaşımız uzun zamandır Galatasaray ile uğraşmaktadır" diye konuştu. 
   
   Sebep forma olayı 
   AYDIN'IN bir maç sonrası Hakan Şükür'ün formasını istediği için Galatasaraylı lanse edildiğini kaydeden Özhan Canaydın, "Bu olay sonrası bize karşı hep aleyhte kararlar vermiştir. Kendisi vicdanına karşı suç işlemiştir. Onurlu bir insandan gereğini yapmasını bekliyorum. Yapılan yorumlar ve gazete haberleri haklı olduğumuzun delilidir. Biz bu işin sonuna kadar takipçisiyiz. Artık federasyonun alacağı karara odaklandık" ifadesini kullandı. 
   
   'Hangi gözle baktı ' 
   ALİ Aydın'ın maçtan sonra "Penaltıyı görmek isteyen göz görürdü" açıklamasını hatırlatan Özhan Canaydın, "Ben de kendisine soruyorum Hasan Şaş'a yapılan penaltı pozisyonunda acaba hangi gözüyle bakıyordu Mutlaka düdüğünü terk etmelidir" diye konuştu. Canaydın, Beşiktaş Başkanı Serdar Bilgili'ye yapılan sözlü saldırı nedeniyle de kendisinden özür diledi, "Bu ferdi saldırıyı yapan arkadaşın Galatasaraylı olacağını tahmin etmiyorum" dedi. 
   
   Ergün sevinci    ANKARAGÜCÜ maçının hazırlıklarına başlayan Galatasaray, Teknik Direktör Hagi'den yoksun çalıştı. Rumen hocanın, Uluslararası Teknik Direktörlük Semineri'ne katılmak için ülkesine gitmesi nedeniyle Sarı - Kırmızılılar'ı yardımcısı Metin Yıldız çalıştırdı. Antrenmana maçta dizine aldığı darbeye bağlı olarak ödem meydana gelen Orhan'ın yanı sıra, sakatlığı süren Emrah, Prates, grip olan Volkan katılmadı. 
   HASTA olan ve tedavisi süren Bratu'nun bugün antrenmana çıkabileceği ifade edildi. Uzun süredir sakatlığı süren Ergün'ün de idmana katılması ve takımla birlikte çalışması teknik heyeti sevindirdi. Kaleci antrenörlüğüne getirilen Taffarel, idmanın sonunda yapılan şut çalışmasında kaleye geçti. Taffarel, futbolcuların bu bölümündeki isabetli şutları sonrasında gollere engel olamazken, sempatik hareketleriyle de dikkat çekti. 
   
   Nabız yokladı    SARI - Kırmızılı takımın dünkü antrenmanını izlemeye gelen Galatasaray 2. Başkanı ve Futbol Şube Sorumlusu Ergün Gürsoy, saha içinde Berkant ile bir süre sohbet etti. Henüz sözleşme yenilemeyen genç oyuncunun ayak üstü düşüncelerini öğrenen Gürsoy'un, Berkant ile hafta içinde bir kez daha görüşeceği öğrenildi. 
   
   Hagi'ye güvenoyu    BEŞİKTAŞ karşısında alınan yenilgiye rağmen, oynanan futbol ve sahadaki mücadele, Galatasaray yönetimini memnun etti. Başkan Özhan Canaydın, ikinci başkan ve Futbol Şube sorumlusu Ergün Gürsoy ile diğer yöneticilerin, yeni teknik dörektörleri Gheorghe Hagi'ye güvenoyu verdikleri ve takımın gidişatını beğendikleri öğrenildi. 
   FATİH Terim'in görevinden ayrılmasının ardından Sarı - Kırmızılı takımın başında çıktığı Samsunspor ve Beşiktaş maçlarından puansız ayrılan Rumen çalıştırıcının moralinin de yerinde olduğu bildirildi. Hagi'nin takımına güvendiği ve yönetimin desteğini de arkasına alarak gelecek yıl için çalışmalara başladığı ifade edildi. 
   
   Hakan oynuyor    SAMSUNSPOR maçında hakem Bülent Uzun'dan kırmızı kart gören ve Beşiktaş derbisinde forma giyemeyen Hakan Şükür'ün bu hafta takımdaki yerini alacağı belirtildi. Tecrübeli oyuncunun Disiplin Kurulu'na verilmediği ve bu nedenle cezasını bir maçla bitirdiği öğrenildi. Hakan, Ankaragücü karşısında tekrar forma giyebilecek. 
   
   
</TEXT>
</DOC>
