<DOC>
<DOCNO> 228697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo01.html </URL>
<DATE> 2004/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Lucescu, Beşiktaş'ın başında 7. derbiyi de kaybetmedi .. 
</HEADLINE>
<TEXT>

     Beşiktaş Teknik Direktörü Mircea Lucescu, 2-1'lik Galatasaray galibiyetiyle siyah-beyazlı takımın başında çıktığı 7. derbi maçı da yitirmedi. 
     Rumen teknik adam, 2. sezonunda siyah-beyazlı takımla çıktığı 7 derbi maçta 5 galibiyet, 2 de beraberlik alırken, Beşiktaş bu maçlarda toplam 9 gol atıp, 3 gol yedi. 
     
     LUCESCU 2 - HAGİ 0 
     Mircea Lucescu, eski öğrencisi, Galatasaray Teknik Direktörü Gheorghe Hagi ile teknik adam olarak 2. kez karşı karşıya geldi. 
     Daha önce ligin ilk yarısında Bursaspor'da teknik adamlık yapan Hagi'ye karşı 1-0'lık sonuçla üstünlük kuran Lucescu, bu geceki derbiyi de kazanarak, vatandaşına karşı her iki maçta da sevinen taraf oldu. 
     
     İLİE'DEN ESKİ TAKIMINA GOL 
     Beşiktaş'ın devre arasında renklerine kattığı Rumen futbolcu Adrian İlie, eski takımı Galatasaray'a karşı ilk kez forma giyip, 1 de gol attı. 
     Karşılaşmanın 2. yarısında oyuna dahil olan İlie, 86. dakikada attığı penaltı golüyle yeni takımına galibiyeti getirirken, eski takımını da üzmüş oldu. 
     Bu arada Beşiktaş'ın ilk golünü attığı 54. dakikadan önce değişmek için saha kenarına gelen İlie, golün ardından Lucescu tarafından yeniden yedek kulübesine çağrıldı. Rumen futbolcu 17 dakika sonra oyuna girdi. 
     Öte yandan, Beşiktaş'ta 2. sezonunu geçiren kaleci Cordoba, sarı-kırmızılı takıma karşı forma giydiği 4. derbide ilk kez gol yedi. 
     
     BEŞİKTAŞ'TA BÜYÜK SEVİNÇ 
     Maçın bitiş düdüğüyle birlikte Beşiktaşlı futbolcular galibiyet sevincini, kale arkası tribündeki taraftarlarıyla paylaştı. 
     Bitiş düdüğünün ardından tribünlere koşan futbolcular, formalarını taraftarlara attı. Daha sonra futbolcular, taraftarlarla birlikte uzun süre karşılıklı tezahürat yaparak, galibiyeti kutladı. 
     Bu arada, kulüp başkanı Serdar Bilgili ve yöneticiler, maç sonrası Beşiktaş taraftarlarının bulunduğu tribünlerin önüne giderek birlikte galibiyeti kutladı. 
     
     CANAYDIN YİNE SEVİNEMEDİ 
     Galatasaray Kulübü Başkanlığı'na geçtiğimiz ay yeniden seçilen Özhan Canaydın, başkan sıfatıyla yine Beşiktaş galibiyeti göremedi. 
     Canaydın'ın başkanlık dönemindeki 4. Beşiktaş maçından sarı-kırmızılı takım 3. kez yenik ayrılırken, 1 kez berabere kaldı. 
     
     GALATASARAY PUANI UNUTTU 
     Galatasaray, Beşiktaş yenilgisiyle, ligde üst üste yaptığı 4. maçtan da mağlubiyetle ayrıldı. 
     Tarihinin en kötü sezonlarından birini geçiren sarı-kırmızılılar, Akçaabat Sebatspor, Çaykur Rizespor ve Samsunspor maçlarının ardından, Beşiktaş'a da yenilerek puana hasret kaldı. 
     
     HAGİ, HENÜZ PUANLA TANIŞAMADI 
     Fatih Terim'in yerine göreve getirilen Gheorghe Hagi, sarı-kırmızılı takımın başındaki 2. maçtan da yenik ayrıldı. 
     Öte yandan Galatasaray bu sezon ezeli rakipleriyle yaptığı 4 derbi maçta da galibiyet göremezken, 2 yenilgi, 2 beraberlik aldı. 
     
     NECATİ SARI KART CEZALISI 
     Galatasaray'da, bu sezon 4. sarı kartını gören Necati, cezalı duruma düştü. 
     Devre arasında transfer edilen ve Adanaspor'dan da 2 sarı kartı bulunan sarı-kırmızılı futbolcu, gelecek haftaki Ankaragücü maçında forma giyemeyecek. 
     Galatasaray, Ankaragücü maçı hazırlıklarına yarın sabah yapacağı idmanla başlayacak. 
     Öte yandan, maç sonrası stattan özel araçlarıyla ayrılan taraftarlar, trafiğe yakalanmamak için acele edince, çok sayıda maddi hasarlı trafik kazasının meydana geldiği görüldü. 
     
     GALATASARAY TARAFTARININ ALİ AYDIN TEPKİSİ 
     Sarı-kırmızılı taraftarlar, özellikle Beşiktaş lehine verdiği ilk penaltı sonrası maçın hakemi Ali Aydın'a büyük tepki gösterdi. 
     Taraftarlar, Ali Aydın'a yönelik uzun süre küfürlü tezahüratta bulunurken, hakem Aydın, 1 numaralı anonsu yaptırdı. 
     
     ALİ AYDIN'A OLAĞANÜSTÜ KORUMA 
     Kararlarıyla derbi maça damga vuran hakem Ali Aydın, maç sonrası olağanüstü güvenlik önlemleri altında stattan ayrıldı. 
     Basın mensuplarının görüş alabilmek için yoğun ilgi gösterdiği hakem Aydın, kendisinin herhangi bir açıklama yapmak istemediğini ve tüm kararlarını sahada verdiğini belirterek, stattan ayrıldı. 
     
</TEXT>
</DOC>
