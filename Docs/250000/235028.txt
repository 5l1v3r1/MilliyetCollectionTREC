<DOC>
<DOCNO> 235028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur30.html </URL>
<DATE> 2004/04/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yükseklisans öğrencisinden üniversiteye dava... 
</HEADLINE>
<TEXT>

     Ankara Üniversitesi Sosyal Bilimler Enstitüsü'nde yükseklisans yapan Kemal Vuraldoğan, harç ücreti dışında yasal dayanağı olmadan kendisinden 20 milyon lira alındığı iddiasıyla, bu paranın geri ödenmesi için idare mahkemesine dava açtı. 
     Edinilen bilgiye göre Vuraldoğan, Ankara Nöbetçi İdare Mahkemesi'ne verdiği dava dilekçesinde, 2001 yılında Ankara Üniversitesi Sosyal Bilimler Enstitüsü'nde kamu hukuku alanında yüksek lisans yapmaya başladığını belirtti. 
     Ankara Üniversitesi'nin öğrenim harcının yanında çeşitli adlar altında her dönem başında ekstra para aldığını anlatan Vuraldoğan, söz konusu ücretin bu yıl 20 milyon lira olarak belirlendiğini ifade etti. 
     Dilekçesinde, Yükseköğretim Kanunu'nun 55. maddesinde üniversitelerin gelir kalemlerinin sayıldığına yer veren Vuraldoğan, harç ücreti dışında alınan 20 milyon liranın bu sınıflamaya girmediğini savundu. Vuraldoğan, üniversiteye ekstradan 20 milyon lira ödemesini, karşılığı belli olmayan mali yükümlülük olarak niteledi. 
     Üniversitenin ileride vereceği olası hizmetler için kendisinin belirlediği parayı öğrencilerden talep etmesinin, ''hukuk devleti'' ilkesiyle bağdaşmadığını savunan Vuraldoğan, ödediği 20 milyon liranın yasal dayanak olmadan kendisinden alındığını iddia etti. 
     Vuraldoğan, dilekçesinde, haksız yere alındığını öne sürdüğü 20 milyon liranın geri ödenmesini talep etti. 
     Bu arada, Ankara Üniversitesi'nden davacı Vuraldoğan'a verilen cevapta, öğrenci tarafından Ziraat Bankası'na yatırılan 20 milyon liranın, Sosyal Bilimler Enstitüsü'ndeki dosyalama ve postalama giderlerinin karşılanması amacıyla Ankara Üniversitesi sağlık-Kültür ve Spor Daire Başkanlığı tarafından alındığı bildirildi. 
     
</TEXT>
</DOC>
