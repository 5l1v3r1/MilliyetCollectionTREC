<DOC>
<DOCNO> 243521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun46.html </URL>
<DATE> 2004/05/28/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
İran'daki depremde çöken tüneller ve toprak kaymasından 16 kişi öldü 
</HEADLINE>
<TEXT>

     İran'da bugün meydana gelen deprem sırasında çöken tüneller ve meydana gelen toprak kaymalarında 16 kişi öldü. 
     İran televizyonunun haberine göre, İçişleri Bakanlığı, başkent Tahran'ı kuzeydeki eyaletlere bağlayan karayollarındaki bazı tünellerin çöktüğünü ve toprak kaymaları meydana geldiğini açıkladı. 
     Açıklamada, tünellerin çökmesi ve toprak kayması sonucu seyir halinde bulunan araçlardaki 16 kişinin öldüğü belirtildi. 
     Çalus Valisi Kasım Ahmedi de depremde, Merzanabad ve Badegan kentlerinde 97 kişinin yaralandığını, Merzanabad'da 50 binanın çöktüğünü, su ve elektriğin kesildiğini söyledi. 
     Çalus hastanesi başhekimi Gulamrıza Agazade, hastanede 4'ü ağır 32 yaralı bulunduğunu kaydetti. 
     Bu arada Mazenderan ve Gazbin'de deprem sırasında 80 ila 100 köyde hasar meydana geldiği bildirildi. 
     Daha önce Mazenderan eyaletinde 10, Gazvin eyaletinde 2 kişinin öldüğü açıklanmıştı. 
     
</TEXT>
</DOC>
