<DOC>
<DOCNO> 232778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun67.html </URL>
<DATE> 2004/04/19/ </DATE>
<TIME> 23.21 </TIME>
<AUTHOR>  </AUTHOR>
<HEADLINE>
Brezilya'da cezaevi ayaklanması 6 ölü 
</HEADLINE>
<TEXT>

     Brezilya'nın Porto Velho kentindeki bir cezaevinde, dün çıkan ayaklanmada 6 mahkumun öldüğü bildirildi. 
     Askeri polis Amon Garret, kurbanlardan 2'sinin kafasının kesilerek öldürüldüğünü, bunlardan birinin cesedinin parçalara ayrıldığını ve parçalardan birinin isyancılar tarafından cezaevinin çatısına atıldığını söyledi. 
     Ayaklanmanın dün ziyaret saatlerinde başladığını belirten Garret, 170 mahkum yakınının hala cezaevinde olduğunu, ayaklanma başlatan mahkumların bu kişilerin rehine olmadığını, isteyerek içeride kaldıklarını ve durumlarının iyi olduğunu söylediğini belirtti. 
     Mahkumların başta cezaevi yönetiminin değişmesi olmak üzere toplam 12 isteğin yer aldığı bir liste oluşturduğu, listede cezalarının gözden geçirilmesi, cezalarını çekenlerin tahliyesi ve cep telefonu kullanmalarına izin verilmesi gibi isteklerin de bulunduğu belirtiliyor. 
     Ayaklanmanın başladığı Urso Branco cezaevinin kapasitesinin 350 olmasına rağmen içeride birçoğu cezasını çekmiş bin 400 mahkum bulunduğu da ifade ediliyor. 
     
</TEXT>
</DOC>
