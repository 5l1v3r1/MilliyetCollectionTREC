<DOC>
<DOCNO> 240979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy23.html </URL>
<DATE> 2004/05/18/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
''Yargıya zam'' yasallaştı... 
</HEADLINE>
<TEXT>

     Hakim ve savcıların maaşlarında 155 milyon lira ile 275 milyon lira arasında artış sağlayan yasa tasarısı TBMM Genel Kurulu'nda kabul edildi. 
     Yasayla, en yüksek aylık üzerinden alınan ve yüzde 150 olan yargı ödeneği, ''Görev ve temsil tazminatı alan hakim ve savcılar için yüzde 200, görev ve temsil tazminatı almayan hakim ve savcılar için yüzde 230'' a yükseltildi. Hakim adaylarının yargı ödeneği ise yüzde 155'den yüzde 200'e çıkartıldı. Böylece hakim ve savcıların maaşları aylık 155 milyon lira ile 275 milyon lira arasında arttırıldı. Artış oranları ise yüzde 5.6 ile yüzde 28.2 arasında değişti. 
     CHP milletvekillerinin yargı ödeneklerinin yüzde 300'ye çıkartılmasına ilişkin önergesi ise kabul edilmedi. 
     İnfaz memurları dışında kalan adli personele aylık 50 saati aşmayacak şekilde fiilen yapılan fazla çalışma karşılığında, Genel Bütçe Yasası ile belirlenen fazla çalışma ücretinin iki katına kadar fazla mesai ücreti ödenebilecek. Buna göre, Anayasa Mahkemesi, Yargıtay, Danıştay ve YSK ile Adalet Bakanlığı'nın merkez ve taşra teşkilatı ceza ve infaz kurumları hariç fazla mesai uygulamasından yararlanacak. 
     CHP milletvekillerinin, fazla mesai saatinin 200 saat 130 milyon olması, ceza ve infaz memurlarının da kapsama alınması ve ''ödenebilir'' hükmünün ''ödenir'' şeklinde değiştirilmesine ilişkin önergesi ise kabul edilmedi. 
     
</TEXT>
</DOC>
