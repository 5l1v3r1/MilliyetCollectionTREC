<DOC>
<DOCNO> 229946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy03.html </URL>
<DATE> 2004/04/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
CHP'den ''Kürtlere AB uyumu'' talebi... 
</HEADLINE>
<TEXT>

     Yerel seçim sonrası Kürt sorununa ilişkin politikalarında değişimin işaretini veren CHP'de, İstanbul Milletvekili Sırrı Özbek, Avrupalı Sosyal demokrat partilerin etnik gruplara bakışını ve değişik etnik gruplara yönelik çözümlerinin esas alınması gerektiğini önerdi. 
     CHP TBMM Grubu'nun seçim sonuçlarını değerlendirdiği 12 saatlik toplantıda, İstanbul Milletvekili Sırrı Özbek, Genel Başkan Baykal ve parti yönetimine sahip çıkılması gerektiğini dile getirmesine karşın partinin bazı yanlış politikalarını da ortaya koydu. CHP'nin demokratikleşmeye ilişkin hak ve özgürlüklerin genişletilmesine yönelik bütün düzenlemelere öncülük etmesi gerektiğine işaret eden Özbek, bu konudaki politikaların hızla geliştirilmesi gerektiğini vurguladı. 
     Başta Doğu ve Güney Doğu Anadolu bölgelerinde yaşayanlar olmak üzere, tüm Kürt vatandaşların, CHP'den uzaklaştığını, seçim sonuçlarının da bunu açıkça ortaya koyduğunu dile getiren Özbek, bunun gerekçesinin de Kürtler arasında, "CHP gibi Sosyal demokrat bir partinin, Sosyalist Enternasyonale üye bir partinin Kürt meselesine ve Kürt sorununu çözmeye yönelik reformlara bakışı nasıl bu kadar ırkçı ve şoven olabilir" denildiğini anlattı. Bu kanının maalesef çok yaygınlaştığını kaydeden Özbek, "CHP'nin temel niyetinin bu olmadığı elbette bellidir ancak ne var ki böyle algılanmamaktadır" dedi. Özbek, öncelikle bu yöndeki yanlış anlamaları düzeltecek politikaların üretilerek hızla yaşama geçirilmesi ve Kürt kökenli vatandaşların gönüllerinin alınması gerektiğini belirtirken, CHP'nin Avrupalı Sosyal demokrat partilerin etnik gruplara bakışını ve değişik etnik gruplara yönelik çözümlerini hızla esas almasını istedi. 
     
     SUÇLU SİYASİLER DEĞİL, STATÜKOCU BÜROKRASİ 

     Sırrı Özbek konuşmasında, Türkiye'de 22 dönemdir parlamentoya milletvekili seçildiğini, 59 hükümetin görev yaptığını buna rağmen eğitim, sağlık, sosyal güvenlik, ekonomik, demokratikleşme ve daha bir çok sorunun çözülemediğine işaret etti. Bu 22 dönem milletvekilleri arasında ve 59 tane hükümette bu sorunların çözümü için çalışmalar yapıldığını ve reform girişimlerinde bulunulduğunu dile getiren Özbek, ancak statükocu bürokratik yapının buna hep engel olduğunu savundu. Özbek konuşmasını şöyle sürdürdü 
     "Yapılacak her reforma bu ekip gün gelmiş Aman ha komünizm gelir demiş. Gün gelmiş Faşizm gelir demiş. Gün gelmiş Din elden gidiyor demiş. Gün gfelmiş Şeriat geliyor demiş. Gün gelmiş Üniter yapı bozulur demiş gün gelmiş Bölünüyoruz demiş. Bu nedenle bugüne kadar sorunlar hiç çözülememiş, politikacılar hep kötü adam olmuş, ama bu statükocu bürokratik yapı iktidarını kendi yarattığı korkular sayesinde hep sürdürmüştür." Özbek, CHP'ye yönelik "Statükocu Parti" suçlamasının maalesef kamuoyunda kabul gördüğünü, özellikle Kıbrıs, Kamu Reformu Yasa Tasarısı ve uyum paketi ile ilgili yasalara ilişkin olarak bu görüşün yaygınlaştığına işaret ederken, "Ayrıca partimiz adına görüş açıklayanlar maalesef bu statükocu bürokratik yapının temsilcileri olarak algılanıyor. Avrupa ülkelerinde de AKP reformist, CHP ise statükocu olarak nitelendirilmektedir. Buna hızla son vermeliyiz" diye konuştu. 

     
</TEXT>
</DOC>
