<DOC>
<DOCNO> 239828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas16.html </URL>
<DATE> 2004/05/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kenan Işık Eurovision'da gurbetçi desteğiyle iyi sonuçlar alıyoruz 
</HEADLINE>
<TEXT>

     Tiyatro Sanatçısı ve Sunucu Kenan Işık, ''Gurbetçilerimizin desteğiyle 2-3 yıl daha Eurovision'da başarılı sonuçlar alırız, ondan sonra ne olur bilmem'' dedi. 
     AİBÜ Genç Girişimciler Topluluğu tarafından düzenlenen söyleşiye katılan Kenan Işık, öğrencilerin sorularını yanıtladı. 
     Bir öğrencinin, ''Eurovision yarışmasının Türkiye'de düzenlenmesini ve Türk müziğinin geldiği noktayı nasıl değerlendiriyorsunuz '' sorusu üzerine, Kenan Işık, yarışmada dereceye giren ülkeleri, seyircilerin telefonları aracılığıyla seçtiğine işaret ederek şöyle konuştu 
     ''Türk müziğinin geldiği herhangi bir nokta yok. Bu yarışmanın birincisi telefonla seçildiği için, başta Almanya'daki gurbetçilerimiz olmak üzere, gurbetçilerimizin destekleriyle ülke olarak 2-3 yıl daha başarılı sonuçlar alırız. Ondan sonra durumumuz ne olur bilemem. Eurovision yarışması da Avrupa'nın pop-star yarışması gibi, daha çok milli hislere hitap eden bir yarışma'' Televizyonlarındaki pop-star yarışmalarını da değerlendiren Işık, bu tür yarışmaların amacının, bir star yaratmaktan çok, izleyicilerin hoşça vakit geçirmesine yönelik olduğunu iddia ederek, ''Pop-Star adaylarının bir çoğunun hayatımızın içinden gelen insanlar olması, izleyicilerin bu programlara ilgisini artırıyor. Bunların hayatlarını izlerken, kendi hayatımızı izliyor gibi oluyoruz. Bu programların fazla yadırganmaması lazım'' diye konuştu. 
     Sanat hayatı hakkında da bilgi veren Işık, 1972 yılında Devlet Tiyatrolarında profesyonel sanat yaşamının başladığını belirterek, ''Sanat yaşamım boyunca Türkiye'nin 81 ilini ziyaret ettim. Hakkari'ye 3 defa gittim. Davet gelen yerlere yetişmeye çalışıyorum'' dedi. 
     Sanatçı Kenan Işık, söyleşi sonrasında yeni yayınlanan kitabı, ''Geçip Gitti Kirpiklerimin Arasından'' imzalayarak, üniversitelilerle hatıra fotoğrafı çektirdi. Işık, kendisine sevgi gösterisinde bulunan öğrencilerin arasından, korumaların yardımıyla güçlükle çıkıp üniversiteden ayrıldı. 
     
</TEXT>
</DOC>
