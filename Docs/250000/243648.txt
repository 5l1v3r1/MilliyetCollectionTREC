<DOC>
<DOCNO> 243648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur25.html </URL>
<DATE> 2004/05/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İzmir'de suç makinesi çete ele geçti... 
</HEADLINE>
<TEXT>

     İzmir'de çıkar amaçlı suç örgütü oluşturarak, zorla senet imzalatma, tehditle haraç toplama, tefecilik, alıkoyma gibi çok sayıda suçu işledikleri ileri sürülen ve ''Aktaşlar'' olarak bilinen gruba yönelik gerçekleştirilen operasyonda 6 kişi gözaltına alındı. 
     Alınan bilgiye göre, Alsancak'ta bir travestinin evinde Hamza Kolay'ın öldürülmesi olayının faili olarak yakalanan ve tutuklanarak cezaevine konan Misbah Aktaş'ın, çıkar amaçlı suç örgütü oluşturduğu ve bu örgütü halen cezaevinden yönettiği bilgisine ulaşan Kaçakçılık ve Organize Suçlar Şube Müdürlüğü ekipleri, ''Aktaşlar'' olarak bilinen bu gruba yönelik operasyon başlattı. 
     Şirinyer, Alsancak ve Yenişehir Semtleri'nde gerçekleştirilen bir dizi operasyonda, grup üyeleri Mustafa A. 50 , oğlu Aydın A. 25 , Selahattin S. 35 , Nurullah S. 19 , Filit İ. 24 , Ebru T. 25 gözaltına alındı. Operasyonda 3 tabanca, 2 gaz tabancası, 1 pompalı tüfek, çok sayıda mermi ve fişek, farklı kişiler adına düzenlenmiş 38 senet, 15 milyar 600 milyon lira para, 100'lük sahte ABD doları ile bir miktar esrar da ele geçirildi. 
     
     KORKUDAN POLİSE BAŞVURMAMIŞLAR 

     İzmir Emniyet Müdür Yardımcısı Zeki Saygılı, özellikle Buca İlçesi Şirinyer Semti ile Alsancak Semti'nde faaliyet gösteren bu grubun, baskı ve tehditle haraç toplama, silah ve bıçakla yaralama, işyeri kurşunlama, adam alıkoyma, zorla senet imzalattırma ve tahsil etme, borç verip yüksek faizle geri alma, gasp, fuhuşa teşvik suçlarını işlediklerini belirlediklerini açıkladı. 
     Yakalanan zanlılar tarafından işlendiği tespit edilen 23 suçun, polis kayıtlarında olduğunu belirten Saygılı, zanlıların sorgusundaysa polise intikal etmemiş zorla senet imzalatma, gasp, silahla tehdit ve taciz, tefecilik, fuhuşa zorlama gibi 26 olayın daha ortaya çıktığını bildirdi. 
     Saygılı, cezaevindeki grup lideri Misbah Aktaş ile yakalanan 6 kişinin yanı sıra, grup üyelerinden Necat A'nın asker olduğunu, Tahsin A. ve Ziya D'nin ise yakalanmasına çalışıldığını bildirdi. 
     Grubun kadın üyesi Ebru T'nin, cezaevindeki Misbah Aktaş'ın sevgilisi olduğu ve bu kişi hakkında da zorla fuhuşa teşvik iddialarının bulunduğu öğrenildi. 
     Grup hakkında ayrıca, travestileri fuhuşa zorladıkları ve haraç aldıkları iddialarının da yer aldığı bildirildi. 
     
</TEXT>
</DOC>
