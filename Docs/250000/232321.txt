<DOC>
<DOCNO> 232321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy10.html </URL>
<DATE> 2004/04/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Baykal "Kıbrıs'ta bir cephenin parçası değiliz" 
</HEADLINE>
<TEXT>

     CHP Genel Başkanı Deniz Baykal, dünyanın gündemine taşınmak isteyen ''medeniyetler tartışması'' karşısında en geçerli yaklaşımın Türkiye modeli olduğunu belirterek, ''Dünyada çatışmalardan kurtulmanın yolu, insanların inançları ile devlet düzenini birbirinden ayırma anlayışından geçmektedir'' dedi. 
     Baykal, CHP Genel Sekreteri Önder Sav, Genel Başkan Yardımcısı Eşref Erdem ve Grup Başkanvekili Haluk Koç ile birlikte, Atatürkçü Düşünce Derneği'ni ADD ziyaret etti. 
     ADD'nin Atatürk düşüncesini sivil toplum anlayışı içinde sahiplenen bir dernek olduğunu belirten Baykal, Atatürk düşüncesinin sadece bilimsel ve resmi çevrelerin tekelinde olmadığını, bu düşünceyi bir sivil toplumun kendi özgür tercihiyle sahiplenmesinin çok sevindirici olduğunu söyledi. 
     ADD'nin her geçen gün daha da güçlendiğini, toplum üzerindeki etkisinin arttığını anlatan Baykal, sözlerini şöyle sürdürdü 
     ''Bu, Atatürk düşüncesinin değerinin, öneminin bir yansıması olarak anlaşılmalıdır. Gerçekten de Mustafa Kemal, içinde bulunduğumuz çağın en önemli devlet adamı konumundadır. Bugün bütün dünya bir Türkiye modeli konuşuyor. Bugün Atatürk'ün adı günümüzün ön önde gelen devlet adamlarının ağzında dolaşıyor. 
     Müslüman bir toplumun inançlarına sahip çıkarken, yaşarken aynı zamanda modernleşmenin nasıl gerçekleştirebileceğinin örneğini Türkiye'de Mustafa Kemal'in öncülüğünde vermiş bulunuyoruz. İslamiyetin demokrasiyle, çağdaşlık anlayışıyla bağdaşabilir olduğunu somut örneğiyle ve modeliyle Türkiye ortaya koymuştur.'' Dünyanın gündemine taşınmak isteyen ''medeniyetler tartışması'' karşısında en geçerli yaklaşımın Türkiye modeli olduğunu ifade eden Baykal, ''Yani bir ülke kendi inançlarını özgürce yaşayacak ama eğitimiyle, hukukuyla, devlet yönetimiyle teokratik bir dayatmanın, zorlamanın dışında kendi ulusal iradesi ve tercihini ortaya koyabilecek'' dedi. 
     Baykal, dünyadaki çatışmalardan kurtulmanın yolunun, insanların inançlarıyla, devlet düzenlerini, eğitimlerini, hukuklarını birbirinden ayırma anlayışından geçtiğine dikkat çekti. Deniz Baykal, ADD ile önümüzdeki süreçte daha sıkı bir ilişki gerçekleştirmeyi umut ettiklerini kaydetti. 
     
     ''BİR CEPHENİN PARÇASI DEĞİLİZ'' 
     Baykal, bir gazetecinin yarın Ankara'da Kıbrıs konusunda yapılacak mitinge katılan kuruluşların uzun süreden beri oluşturmaya çalıştıkları cepheye CHP'nin de katılıp katılmayacağına ilişkin sorusu üzerine, şu yanıtı verdi 
     ''CHP kendisini herhangi bir cephenin parçası saymaz. Cephe modeli bizim siyaset anlayışımızın bir parçası değildir. Biz bir siyasi partiyiz. Bizim görevimiz Parlamento'daki çalışmalarda etkinliğimizi sergilemektir. Bunu yapıyoruz, yapmaya devam edeceğiz. Ama bizim paylaştığımız amaçlara yönelik olarak, toplumun değişik kesimlerinde çalışan kuruluşlar olduğunu biliyoruz, bunların hepsini saygıyla karşılıyoruz. 
     Hepimiz kendi bulunduğumuz kulvarda katkı veriyoruz, çalışma yapıyoruz. Ama kendimizi bir cephe olayının bir parçası gibi görmüyoruz. Türkiye, böyle bir cephe noktasına gelmiş değildir. Umarım hiçbir zaman da gelmeyecektir.'' Baykal, yarın yapılacak olan mitinge CHP'lilerin de katılacağını bundan doğal bir şey olmadığını belirterek, partililere o mitinge katılmalarının uygun olacağını ifade ettiklerini söyledi. 
     ADD Başkanı Ertuğrul Kazancı da ''Devlet kurmuş, devrim yapmış bir parti'' olan CHP'nin, Kıbrıs, Irak Savaşı, Kamu Yönetimi Temel Yasa Tasarısı konularında da yurtsever bir faaliyet sergilediğini kaydetti. Kazancı, daha sonra Baykal ve parti yöneticilerine birer plaket verdi. 
     
</TEXT>
</DOC>
