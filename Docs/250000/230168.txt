<DOC>
<DOCNO> 230168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun26.html </URL>
<DATE> 2004/04/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Nepal'de gösteriler sürüyor... 
</HEADLINE>
<TEXT>

     Nepal'de, Kral Gyanendra'nın demokratik bir hükümeti yönetime getirmesini talep eden binlerce kişi, bugün de başkent Katmandu'da gösteri yaptı. 
     Kralın sarayının yakınında yapılan yürüyüşte, polisle göstericiler arasında çatışma çıktığı, göz yaşartıcı gaz kullanan polisin yaklaşık 500 kişiyi gözaltına aldığı bildirildi. 
     Nepal Kongre Partisi yetkilisi Krişna Sitaula, aralarında üst düzey politikacıların da olduğu 500'den fazla kişinin gözaltına alındığını, bu kişilerin insanlık dışı koşullarda tutulduğunu söyledi. 
     Nepal Kralı Gyanendra, Maoist gerillalarla mücadele konusunda başarısız olduğu gerekçesiyle Başbakan Şer Bahadur Deuba'yı Ekim 2002'de görevinden almış ve parlamentoyu feshetmişti. 
     Ülkenin yönetimsel yetkilerini üstlenen Kral, hükümet yerine monarşi yanlısı politikacılarla çalışmaya başlamıştı. 
     Nepal'de 1 Nisan'dan itibaren şiddetlenen protesto gösterilerinde, bugüne dek 200'den fazla kişinin yaralandığı bildirildi. 
     
</TEXT>
</DOC>
