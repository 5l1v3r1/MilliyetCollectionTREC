<DOC>
<DOCNO> 204222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK'da yeni dönem... Algan yaş haddinden emekli oluyor... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, 1 Ocak 2004'te yaş haddinden emekliye ayrılacak. 
     Algan'ın emekliye ayrılmasıyla birlikte, YSK Başkanlığı da boşalacak. 
     AA muhabirinin aldığı bilgiye göre, Yargıtay kontenjanından YSK üyesi olan ve kurulun başkanlığını yaklaşık 8 yıldır yürüten Algan, 1 Ocak 2004 itibariyle yaş haddinden emekli olacak. 
     Yargıtay kontenjanından YSK üyeliği yapan Seydi Yetkin ve Ahmet Tuncer Sönmez ile Danıştay kontenjanından YSK üyesi olan Mehmet Ünlüçay'ın görev süreleri de ocak ayında doluyor. 
     Danıştay kontenjanından YSK üyesi olan Selahattin Çelik, 11 Kasım'da Danıştay 9. Daire Başkanlığı'na seçilmişti. Çelik, başkan seçilmesinin ardından YSK üyeliğinden istifa etmişti. 
     Böylece, YSK'nın başkan dahil 5 üyeliği boşalmış olacak. 
     YSK'nın boşalan üyelikleri için Yargıtay ve Danıştay genel kurulları seçim yapacak. Genel kurulların belirleyeceği isimler, 4 yıl boyunca görev yapacak. 
     Yeni üyelerin göreve başlamasının ardından, asıl ve yedek 11 üyenin katılımıyla başkanlık seçimi yapılacak. 
     YSK Başkanı, bugüne kadar Yargıtay üyeleri arasından seçildi. Başkanlık için, Yargıtay kontenjanından üye olan Yılmaz Derme ile Cengiz Erdoğan'ın yarışacağı öğrenildi. 
     Başkan seçilene kadar, bu görevi vekaleten Başkanvekili Ahmet Hamdi Ünlü yürütecek. 
     
</TEXT>
</DOC>
