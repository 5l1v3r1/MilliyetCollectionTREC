<DOC>
<DOCNO> 231150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy02.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı'ndan OHAL çıktı 
</HEADLINE>
<TEXT>

   Çözüm sağlanırsa AB'ye girecek olan Kıbrıs'ta, Türk Kurucu Devleti Olağanüstü Hal ilan edebilecek, Türk milletvekilleri Atatürkçülük yemini edecek 
   UTKU ÇAKIRÖZER Ankara 

   
   Ekleriyle birlikte 9 bin sayfayı bulan Annan Planı, Kıbrıs'ta Türk ve Rum taraflarının referandumda "evet" demesi halinde, Olağanüstü Hal OHAL ve Atatürkçülük tanımlarını AB'ye ihraç etmiş olacak. 
   Türkiye'deki 24 yıllık OHAL uygulamasına Kopenhag Siyasi Kriterleri'ne uyum şartı sayesinde 2002'de son verdiren AB, Annan Planı'nın 1 Mayıs'tan itibaren uygulamaya geçmesi halinde, bu kez kendi sınırları içinde OHAL'le tanışacak. Planın ekleri arasında yer alan Türk Kurucu Devleti Anayasası'nda "Olağanüstü Hal" başlıklı bir bölüm bulunuyor. 
   
   Hem de BM hazırladı 
   KKTC hükümetinin hazırladığı anayasa taslağı, Cumhurbaşkanı Rauf Denktaş'ın itirazı üzerine BM'ye sunulamamıştı. BM de, Kıbrıs basınında çıkan taslağı kullanarak hazırladığı anayasayı plana ekledi. Anayasa, Türk Kurucu Devleti'nin, doğal felaket, bulaşıcı hastalık, ekonomik kriz ya da yaygın şiddet durumlarında 3 ayı geçmeyecek şekilde OHAL kararı alabileceğini öngörüyor. Bu dönemde, temel hak ve özgürlüklerin kısmen ya da tamamen askıya alınabileceği de kaydedildi. 
   
   Atatürkçülük sözü 
   Türk Kurucu Devlet Parlamentosu'na seçilen milletvekilleri, yeminlerinde "laik, demokratik devlet ilkelerine, sosyal adalet ve Atatürk ilkelerine bağlı kalacakları" sözünü de verecek. Rum tarafının BM'ye sunduğu Rum Kurucu Devleti Anayasa Taslağı'na göre, Rum milletvekilleri Birleşik Kıbrıs Cumhuriyeti'ne bağlılık dile getirecek. Rum anayasası OHAL'le ilgili bir ifade içermiyor. 
   
   
   
</TEXT>
</DOC>
