<DOC>
<DOCNO> 223080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun49.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de 12 Mart'tan bu yana 5 Arap öldü. 
</HEADLINE>
<TEXT>

     Suriye'nin kuzeydoğusunda 12 Mart'ta başlayan olaylarda şu ana kadar 5 Arap'ın öldürüldüğü bildirildi. 
     Haseki Valisi Selim Kabul, AFP'ye yaptığı açıklamada, ölen Araplardan birinin polis olduğunu, olaylarda 5'i polis 10 Arap'ın da yaralandığını belirtti. 
     Kabul, öldürülen polisin geçen pazartesi günü Kürtlerle güvenlik güçleri arasındaki çatışmada vurulan bir komiser olduğunu, komiserin kaldırıldığı hastanede bugün hayatını kaybettiğini söyledi. 
     Suriye'de 12 Mart'ta Arap ve Kürt futbol takımları arasında oynanan futbol maçı sırasındaki kavgada ölenlerin cenaze töreninde çıkan olaylar büyümüştü. Kürtlerin hükümet karşıtı sloganlar atması, dükkan ve hükümet binalarına saldırması ve gümrük dairesini ateşe vermesi üzerine polis havaya ateş açarak, olaylara müdahale etmişti. 
     
</TEXT>
</DOC>
