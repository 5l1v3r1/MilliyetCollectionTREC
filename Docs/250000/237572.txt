<DOC>
<DOCNO> 237572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo16.html </URL>
<DATE> 2004/05/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Katrancı Fenerbahçe maçı bizim prestij maçımız olacak... 
</HEADLINE>
<TEXT>

     Denizlispor Kulübü Başkanı Zafer Katrancı, Fenerbahçe maçının kendileri için prestij açısından önem taşıdığını söyledi. 
     Asbaşkanlar Ramis Bilgiç ve Yurdal Duman ile birlikte bir basın toplantısı düzenleyen Zafer Katrancı, kendi sahalarında sezonun son maçını Fenerbahçe ile yapacaklarını, rakiplerinin şampiyonluk iddiası nedeniyle tarihi haftalardan birini yaşayacaklarını söyledi. 
     Sentetik çim nedeniyle yaptıkları başvuruya karşın maçın Denizli'de yapılacağını günler öncesinden bildiklerini ve buna göre hazırlık yaptıklarını kaydeden Katrancı, ''Fenerbahçe maçı, bizim prestij maçımız olacak. Bütün takımlara eşit mesafedeyiz. Bizim için hiçbirinin diğerinden farkı yok. Fenerbahçe bizden korksun'' dedi. 
     
     FENERBAHÇE'NİN TALEBİ 
     Katrancı, maçın biletlerini cuma günü satışa sunacaklarını, numaralı üst kapalı tribün biletlerinin 150, numarasız alt ve üst kapalı tribün biletlerinin 100, maraton tribün biletlerinin 50 ve kale arkası tribün biletlerinin de 30 milyon liradan satılacağını açıkladı. 
     Fenerbahçe Kulübü'nün 14 bin biletin tamamını istediği biçimindeki soruya Katrancı, ''Böyle bir talep bize ulaşmadı. Gelse bile evet diyemeyiz, çünkü bizim taraftarlarımız da bu maça gelmek isteyecek'' yanıtını verdi. 
     Güvenlik açısından tek bir tribünü Fenerbahçe taraftarlarına ayırmayı düşündüklerini ifade eden Katrancı, 5 bin seyirci kapasiteli maraton tribününü Fenerbahçe taraftarlarına tahsis edebileceklerini, ancak kesinleşmiş bir karar olmadığını bildirdi. 
     
     TARAFTARLARA PROMOSYON 
     Kulüp asbaşkanı Ramis Bilgiç de Fenerbahçe maçını biletli izleyen taraftarların, gelecek sezon -3 büyükler dışında- ilk maçı ''ücretsiz'' izleyeceğini anlattı. 
     Bilgiç, geçen maçlarda bayan ve çocuklara maçların ücretsiz olduğunu, ancak Fenerbahçe maçına geleceklerin biletli olarak sahaya alınacağını söyledi. 
     
</TEXT>
</DOC>
