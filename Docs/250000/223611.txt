<DOC>
<DOCNO> 223611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/siy00.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazarları seçim turunda 
</HEADLINE>
<TEXT>
   657'ye tabi horoz 
   Kucağımda 100 milyonluk bir horoz... Denizli horozunu şöhrete kavuşturan sırrı şöyleymiş "Cüsselidir. Rengi göz alıcıdır. 28 saniyeye kadar ötebilir. Daha uzun öterse bayılır." 
      Can Dundar 

   
   Denizli Çınar Meydanı'ndayım. Kucağımda 100 milyonluk bir horoz... 
   Amazon Akvaryum'un sahibi Sermet Kayabaşı, Denizli horozunu şöhrete kavuşturan sırrı anlatıyor 
   "Cüsselidir. Rengi göz alıcıdır. 28 saniyeye kadar ötebilir. Daha uzun öterse bayılır." 
   Kafesteki çilli, kendisinden söz edildiğini duymuşçasına rekor denemesi yapıyor. Yan kafeste daha küçükleri var. Onları sorunca burun kıvırıp "Onlar devlet çiftliğinde yetiştirilenler" diyor akvaryumcu... 
   "Yani 657'ye tabiler " 
   "Evet, evde üretilenler devletinkinden iyi..." 
   
   Ankara'dan alacaklı 
   İşte Denizli bu... Daha önce komşu Aydın, Adnan Menderes'i çıkarmış. Isparta Demirel'i... Dolayısıyla 1950'den beri kamu yatırımları çevre illere akmış. Denizli'ye ne bölge müdürlüğü düşmüş, ne fabrika... 
   Ama Denizli bu durumu avantaja çevirmiş ve potansiyelini harekete geçirip müteşebbis bir il haline gelmiş. Üretip vergisini vermiş. Şimdi kendini Ankara'dan alacaklı hissediyor. 
   AKP adayı Nihat Zeybekci'nin temel kozu bu... "Ankara'dan hakkımızı alacağız" vaadiyle propaganda yapıyor. Başbakan'ın arkadaşı olmasının avantajını kullanıyor. 
   Şehri bugüne dek hep mühendisler yönetmiş. Zeybekci işletmeci... 43 yaşında... "Aydınlar Ocağı" kökenli... İmam hatip lisesinde okumuş, İngiltere'de master yapmış, 3 dil bilen bir fabrikatör. Denizli İhracatçılar Birliği Başkanı... 
   "Fabrikatör belediyecilikten ne anlar" diyen rakiplerine Zeybekci, iki yapraklık bir gazeteyle cevap verdi. Birinci sayfada saçları kazınmış, yırtık tumanlı bir çocukluk resmi var Başlık şöyle 
   "Biz onu Başbakan'la gezen, ulaşılmaz, güçlü bir patron bilirdik. Meğer ameleymiş." 
   Zeybekci "İçimizden biri" sloganını kullanadursun, AKP örgütünde "İçimizden biri değil" diye tepkiler oldu. AKP Denizli milletvekilinin istifası buna bağlandı. Yine de Zeybekci, yaptırdığı anket sonucuna dayanarak son seçimde yüzde 30'u bulan AKP oyunu yüzde 50'ye yaklaştıracağını umuyor. 
   
   Yoksul aday 
   Geçen seçim yüzde 22 oy alan CHP ise "Bu kentte düzen baştan aşağı değişecek" sloganını, yani değişim talebini AKP'ye kaptırmış durumda... Daha önce 2 dönem başkanlık yapan Ali Marım yeniden aday... Seveni çok... "Patron Zeybekci"ye karşı "Ben evimi satıp aday oldum" diyor. Bir Denizlili doğruluyor "Ben memurum, Marım'ınkinden iyi arabam var." 
   Ama "dürüstlük" 99 seçiminin sloganıydı. Şimdi "gerekli koşul", ama "yeterli" değil "icraat" da lazım... 
   DYP'li Başkan Ali Aygören bu seçimde de iddialı... Yerel kanallarda en çok o gözüküyor. Ama rakipleri gülümseyerek Denizli horozunun "çok ötünce bayıldığını" hatırlatıyor. 
   Esprili, nazik, örnek denecek cinsten bir yarış var Denizli'de... 
   
   
   
</TEXT>
</DOC>
