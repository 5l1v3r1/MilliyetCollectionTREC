<DOC>
<DOCNO> 228264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo15.html </URL>
<DATE> 2004/04/03/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
''Cim Bom'' prestij, ''Kartal'', takip peşinde... İşte muhtemel 11'ler... 
</HEADLINE>
<TEXT>

     Birinci Süper Futbol Ligi'nin derbi maçında ezeli rakipler Galatasaray ile Beşiktaş yarın karşı karşıya gelecek. 
     80 yıllık rekabetteki 309. randevu, Atatürk Olimpiyat Stadı'da saat 19.00'da başlayacak. 
     Digitürk Lig TV'den naklen yayınlanacak maçı, hakem Ali Aydın yönetecek. 
     Ezeli rakipler, hazırlıklarını bugün basına kapalı yapacakları idmanlarla tamamlayacak. 
     
     ''CİM BOM'' PRESTİJ, ''KARTAL'' TAKİP PEŞİNDE 

     Atatürk Olimpiyat Stadı'ndaki ilk buluşmada, ligdeki hedeflerinden uzaklaşan Galatasaray, prestij mücadelesi verecek. Lider Fenerbahçe'nin 6 puan gerisinde haftaya giren Beşiktaş ise en azından puan farkının açılmaması için sahaya çıkacak. 
     Ligde 27. hafta maçlarını 41 puanla 6. sırada tamamlayan Galatasaray'ın 11 galibiyet, 8 beraberlik, 8 de yenilgisi bulunurken sarı-kırmızılılar attıkları 40 gole karşın, kalelerinde 35 gol gördü. 
     Haftaya 57 puanla, lider Fenerbahçe'nin 6 puan gerisinde 2. sırada başlayan Beşiktaş ise 17 galibiyet, 6 beraberlik ve 4 yenilgi sonrası 58 gol atıp, 33 gol yedi. 
     
     GALATASARAY CEPHESİ 

     Bu sezon aldığı sonuçlarla taraftarlarını düş kırıklığına uğratan ve son yılların en başarısız dönemini geçiren Galatasaray, derbi maçı prestij mücadelesi olarak görüyor. 
     Fatih Terim'in yerine geçen hafta göreve başlayan eski futbolcuları Gheorghe Hagi'nin İstanbul'daki taraftarlarıyla ilk buluşması açısından önem taşıyan maç öncesi sarı-kırmızılı takımda, cezalı ve sakat oyuncuların çokluğu teknik heyeti düşündürüyor. 
     ''Cim Bom''da kırmızı kart cezalısı Hakan Şükür'ün yanısıra, sakatlıkları nedeniyle Ergün ve Emrah forma giyemeyecek. Gribal enfeksiyon geçiren ve yüksek ateşi bulunan Bratu'nun da derbide oynaması zor. Sakatlığı bulunan Prates'in durumu ise henüz netlik kazanmadı. Bu futbolcular hakkında kararı teknik heyet verecek. 
     
     BEŞİKTAŞ CEPHESİ 

     Ligin ikinci yarısındaki inanılmaz puan kayıplarıyla 8 puanlık avantajını koruyamayarak, lider Fenerbahçe'nin 6 puan da gerisine düşen Beşiktaş'ta ise sakatlığı süren Sergen Yalçın dışında eksik bulunmuyor. 
     Siyah-beyazlı takımda, sakatlıkları nedeniyle son maçlarda yer alamayan Ronaldo ve Kaan Dobra iyileşirken, bu oyuncular hakkında kararı teknik heyet verecek. 
     Bu arada kadrosunda 7 yabancı oyuncu bulunan Beşiktaş'ta, tribüne çıkacak oyuncu hakkında karar merakla bekleniyor. En büyük aday Zago olarak gözükürken, Rumen teknik adamın Ilie'yi ise yedek kulübesinde oturtması bekleniyor. 
     
     BEŞİKTAŞ'A 8 BİN BİLET 

     80 bin kişi kapasiteli Atatürk Olimpiyat Stadı'ndaki derbide Beşiktaşlı taraftarlar için güney kale arkası tribünde 8 bin kişilik yer ayrıldı. 
     Siyah-beyazlı taraftarların yarın sabahtan itibaren BJK İnönü Stadı önünden otobüslerle stada topluca götürülecekleri bildirildi. 
     
     BİLET FİYATLARI 

     Derbinin Biletix bayilerinden satışı sürdürülen biletlerinin fiyatları şöyle 
     VIP 1 82 milyon, VIP 2 56 milyon, VIP 3 45 milyon lira. 
     Numaralı tribün grup 1 39 milyon, Numaralı grup 2 33.5 milyon, Numaralı grup 3 ve alt 22.5 milyon lira. 
     Kapalı tribün üst ve alt bölümler 12 milyon lira. 
     Kuzey tribünü kale arkası 6.5 milyon lira. 
     
     MUHTEMEL 11'LER 

     Ezeli rakiplerin derbi maça şu muhtemel 11'lerle çıkması bekleniyor 
     Galatasaray Mondragon, Prates Suat , Bülent, Orhan, Hakan Ünsal, Sabri, Petre, Batista, Hasan, Necati, Ümit Karan Arif . 
     Beşiktaş Cordoba, Emre, Ronaldo, Ahmet Yıldırım, Kaan Dobra, Tayfur, Giunti, Pancu, İbrahim, Tümer, Ahmed Hassan. 

     
</TEXT>
</DOC>
