<DOC>
<DOCNO> 222060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo22.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Önümüze hedef koyduğumuz için kontrollü oynamalıyız 
</HEADLINE>
<TEXT>

     Denizlispor Teknik Direktörü Giray Bulak, ''Önümüze hedef koyduğumuz için kontrollü oynamak zorundayız'' dedi. 
     Giray Bulak, İstanbulspor'u 2-0 yendikleri karşılaşmanın ardından yaptığı açıklamada, oyunu istedikleri oranda ellerinde tutamadıklarını ancak galip geldikleri için mutlu olduğunu kaydetti. 
     ''Sakatlıksız, cezasız dostane bir maç oldu'' diyen Bulak, ''Önümüze hedef koyduğumuz için kontrollü oynamak zorundayız. Oyun tarzımızı, haddimizi biliyoruz ve ona göre oynuyoruz. Daha önce 2'li savunma yapıyorduk. Şimdi 3'lü savunma yapıyoruz. Kontraatak oynamak istedik. Bunda da başarılı olduk'' diye konuştu. 
     Cezaları nedeniyle İzmir'de oynamak durumunda kaldıkları maçı ''deplasman maçı'' olarak gördüklerini belirten Bulak, Denizlisporlu taraftarlardan sahalarında oynadıkları maçlarda destek beklediklerini söyledi. 
     
     İSTANBULSPOR CEPHESİ 
     İstanbulspor Teknik Direktörü Aykut Kocaman, basit goller yediklerini, bu durumun son dönemde takımın ''kötü bir alışkanlığı'' olduğunu kaydetti. 
     ''Üstün oynadığımız bir maçı daha kaybetmenin üzüntüsünü yaşıyoruz'' diyen Kocaman, ''Kaybetmek üzüntü verici ama böyle kaybetmek daha da üzücü oluyor. Bulunduğu yeri hak etmeyen bir takımız. 2-3 maç arka arkaya kazanarak bu durumu aşacağız'' diye konuştu. 
     Geçen hafta hakemleri eleştiren bir açıklama yaptığını hatırlatan Kocaman, Zafer Önder İpek'in yönetiminden ise memnun olduklarını belirtti. 
     Maç kadrosuna dahil edilmeyen Boliç'in hafif bir rahatsızlığının olduğunu ve Türkiye Kupası maçını düşünerek bu oyuncudan yararlanmadığını kaydeden Kocaman, Saffet'in de aynı nedenle forma giymediğini belirtti. 
     Kocaman, oyuncular hakkında yaptığı yorumların zaman zaman yanlış anlaşılmalara yol açabildiğini de belirterek, forma giyen oyuncularla ilgili tek tek yorum yapmak istemediğini de dile getirdi. 
     
</TEXT>
</DOC>
