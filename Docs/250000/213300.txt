<DOC>
<DOCNO> 213300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko12.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki ihalelere Türk firmalarından yoğun ilgi... 
</HEADLINE>
<TEXT>

     ABD'nin Irak'ın yeniden yapılandırılması kapsamında açacağı toplam 18.6 milyar dolarlık ihalelerin ilk bölümüne katılmak için bugüne kadar 83 Türk firması ön başvuru yaptı. 
     Nurol, Enka, Tekfen, Alarko-Doğuş JV, Ram Dış Ticaret A.Ş., Siemens San. ve Tic. A.Ş., Yapı Merkezi, Yapa Dış Ticaret, Gama, Yüksel Construction Co. ve İhlas Holding ön başvuru yapan Türk firmaları arasında yer alıyor. 
     Alarko Holding Genel Koordinatörü Ayhan Yavrucu, AA muhabirine yaptığı açıklamada, son dönemlerde sadece, Alarko-Doğuş İnşaat birlikteliğiyle girdikleri ihalelere konsantre olduklarını belirterek, Irak'ta doğrudan işlerin Amerikan firmalarına verileceğini, Türk şirketlerinin ise bu firmaların alt müteahhidi olarak çalışacağını söyledi. 
     Yavrucu, ''Kimse Amerikalıların gelip de orada iş yapacağını düşünmüyor. Onlar sadece işin yönetimini üstlenecek. Amerikalı firmalar, diğer ülke firmaları arasında iş bölümü yapacak'' dedi. 
     Türk firmalarının Irak'ta doğrudan iş alabilme şanslarının pek fazla olmadığını ifade eden Yavrucu, ihale sürecinde ön başvuru yapan diğer ülke firmalarıyla Türk şirketleri arasında ciddi rekabet yaşanacağını, kaliteyi en iyi fiyatla verenlerin öne çıkacağını kaydetti. 
     Mart ayında sonuçlandırılacak ihaleler öncesinde özellikle Türk müteahhitlik firmalarının enerji, sulama kanalları ile üst yapıyı teşkil eden bina yapımı alanlarında iddialı olabilecek kapasiteleri bulunduğuna değinen Yavrucu, şöyle devam etti 
     ''Rekabet yönünden Türk firmalarının bir sorun yaşayacağını sanmıyorum. Alarko-Doğuş olarak bazı Amerikan firmalarına üst yapı, enerji ve sulama alanlarında teklifler verdik. Bu tekliflerde bazı revizyonlar yapmamız gerekiyor. Gerçekleştirmeyi düşündüğümüz söz konusu projeler, çok yoğun ancak çok kısa bir zaman aralığında bitirilmesi gereken işler. Alarko-Doğuş İnşaat olarak Irak'ta bu yıl 500 milyon dolarlık iş almayı hedefliyoruz.'' 
     
     ''ASIL PARAYI IRAK DEVLETİNİN İHALELERİNDEN ALIRIZ'' 
     Türk-Irak İş Konseyi Başkanı Ercüment Aksoy da, Amerika'nın açtığı ihalelerde Türk şirketlerinin asıl oyuncu olarak çok fazla rol alamayacağını, ancak özellikle elektrik santralları, su arıtma tesisleri ile havaalanı gibi uzmanlık ve sürat isteyen altyapı yatırımlarında taşeron olarak daha fazla şansları olduğunu söyledi. 
     Aksoy, Irak devletinin kendi fonlarıyla açacağı ihalelere işaret ederek, ''Bizim asıl hedefimiz Irak devletinin açtığı ihaleler olmalı. Bunlarda şansımız daha yüksek. Çünkü bu ihalelerdeki fonlar, Irak'ın kendi fonları. Asıl parayı bu ihalelerden alırız'' diye konuştu. 
     ABD'nin açtığı ve ön başvuru süresi Ocak ayı sonunda biten ihalelerin sonuçları, Mart ayında açıklanacak. 
     Amerikan Kongresi'nin ayırdığı 18.6 milyar dolarlık fonun 5 milyar dolarlık elektrik, su, güvenlik, ulaşım, iletişim ve sağlık alanlarını kapsayan ilk bölüm ihalelerinin ardından, 8 milyar dolarlık inşaat dışı projeler için ikinci bölüm ihaleleri yapılacak. 
     Fonun 4 milyar dolarlık bölümü yedekte tutulurken, 2 milyar dolarlık kısmı petrol sektöründe onarım işlerinde kullanılacak. 
     
</TEXT>
</DOC>
