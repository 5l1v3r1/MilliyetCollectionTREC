<DOC>
<DOCNO> 221423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Musluktan tek damla 
</HEADLINE>
<TEXT>

   Beşiktaş'ta şampiyonluk kazanılana kadar prim ödemeyeceğini açıklayan Serdar Bilgili, eski alacakları da taksite bağladı. Başkan, 500 bin dolarlık ödeme için oyunculara yine şart koştu "Önce Elazığspor'u yenin." 
      BİLAL MEŞE 

   
   Ana para bloke 
   LİDERLİĞİ Fenerbahçe'ye kaptırarak, şampiyonluk paniğine giren Beşiktaş'ta, Elazığspor maçı öncesinde eski alacaklar gündeme geldi. Mutlu sona ulaşana kadar futbolculara prim ödemesi yapmayacağını açıklayan Serdar Bilgili, iki aydır dondurulan 2 milyon dolarlık alacakları da taksite bağladı. Başkan'ın, bu paranın 500 bin dolarını Elazığspor maçının kazanılması halinde ödeyeceği bildirildi. 
   
   'Hiç şakası yok' 
   YÖNETİMDEN sonra Teknik Direktör Mireca Lucescu'nun da futbolcuları uyardığı öğrenildi. Rumen hocanın, Bilgili'nin bir hayli kararlı olduğuna dikkat çekerek, "Herkes üstüne düşeni yaparsa sorun kalmaz. Aslında ortada bu kadar büyütülecek bir durum da yok. İçimizde rahatlıkla problemlerimizi çözeriz. Sizlere güvenim tam, yeter ki, sizler de bunu isteyin" dediği iddia edildi. 
   
   Korkutan benzetme 
   SERDAR Bilgili'nin önceki gün yaptığı toplantıda, Ahmet Dursun'u örnek olarak gösterip, kimseye taviz vermeyeceğini açıklamasının takımı oldukça tedirgin ettiği bildirildi. Bilgili'nin, "Kim olursa olsun, bizimle yaptığı sözleşmeye güvenmesin. Ahmet Dursun'un 5 yıllık anlaşması vardı, ama gitti. Bu herkese ders olsun. Kimsenin gözünün yaşına bakmam ve affetmem" ifadelerini kullandığı açıklandı. 
   
   Kartal'dan çift idman    SİYAH - Beyazlı takım Elazığspor ile yapacağı karşılaşmanın hazırlıklarını, dün yaptığı çift antrenmanla sürdürdü. Basına kapalı olan sabah idmanını salonda gerçekleştiren Beşiktaş akşam ise Teknik Direktör Mircea Lucescu yönetiminde, BJK Nevzat Demir Tesisleri'nde kondisyon ve pas çalışmasının ardından çift kale maç yaptı. 
   SAKAT olan Kaan Dobra ve Tümer'in katılmadığı çalışmada Adrian Ilie takımdan ayrı koşu yaptı. Ilie'nin kontrol amaçlı çektirdiğ MR'ı temiz çıkarken Tümer'in bugün takımla çalışabileceği açıklandı. İdmanda kısa bir sakatlık geçiren Sergen'in ise adalesinde çekme olduğu durumunun bugünkü kontrollerden sonra netleşeceği ifade edildi. 
   
   Sergen'den destek    Beşiktaş'ın yıldızı, yönetimin eleştirilerinde haklı olduğunu söyledi, "Takım olarak söylenenlerden ders çıkarmalıyız" dedi 
   'Başarısızlık var' 
   SİYAH - Beyazlı takımın ikinci kaptanı Sergen Yalçın, yönetimin sert bir dille verdiği mesajı aldıklarını açıkladı. Yıldız futbolcu, futbolun doğasında övgü kadar eleştirinin de yerinin olduğunu dile getirerek, "Her zaman dün yok, bugün vardır. Söylenenlere kırılmamak ve alınmamak gerekiyor. Ortada bir başarısızlık söz konusu. Yönetimin uyarılarından ders almalıyız" dedi. 
   
   'Her şey elimizde' 
   SERGEN Yalçın, şampiyonluk şanslarını daha kaçırmadıklarını da söyledi. Tecrübeli futbolcu sözlerini şöyle sürdürdü "Futbolun sürprizler oyunu olduğunu çok iyi anladık. Her şey elimizde. Bu takımı ayağa kaldırmak ve yeniden zirveye oturtmak bizim işimiz. Kısa sürede toparlanacağız başka şansımız yok. Bu tabloya rağmen mutlu son için en büyük favori biziz." 
   
   Engin patladı    Beşiktaş Menajeri, Hüsnü Güreli ile sorun yaşadığı yolundaki iddialara sert çıktı, "Böyle bir kriz asla yok" yorumunu yaptı 
   'Görevler belli' 
   BEŞİKTAŞ Menajeri Sinan Engin, ikinci yarıda kaybedilen puanların Hüsnü Güreli ile kendisine mal edilmesine ateş püskürdü. Güreli ile sorun yaşadığı iddialarına sert çıkan Engin, "Beşiktaş'ta herkesin sorumlulukları var. Görevler de belli. Benim kimseyle sorunum yok. Hele Hüsnü ağabey ile hiç bir zaman problemim olmadı. Olması için de gerekçe yok" dedi. 
   
   'Yıpratmak için' 
   TAKIMI zirveye çıkarmak için el birliğiyle çalıştıklarını açıklayan Engin, "Bunları bizi yıpratmak için ortaya atıyorlar. Yeter artık. Herkes işine baksın" diye konuştu. Takımın yaş ortalamasının 28 ile 30 arasında değiştiğini dile getiren Sinan Engin, savunmanın yaşlı olduğunu açıkladı ve yıldızlar olmadan da kazanmayı öğrenmelerinin gerektiğini vurguladı. 
   
   Batistuta önerisi    KATAR'IN El Khor takımında forma giyen Beşiktaş'ın eski oyuncusu Pascal Nouma, Siyah - Beyazlılar ile temasa geçerek Batistuta'yı transfer etmelerini önerdi. Futbol hayatını Katar'da sürdüren Arjantinli yıldızın çok formda olduğunu bildiren Nouma'nın, "Batistuta burada harikalar yaratıyor. Bu sezon 19 gol attı. İstanbul'a gelirse, tribünleri ayağa kaldırır" dediği iddia edildi. 
   
   İlhan ile gelen hava    DÜNYANIN en ünlü haber ajansları arasında yer alan Reuters, Japon Ligi J-1'in tanıtımını yaptı. Ajans en geniş yeri Vissel Kobe ve İlhan Mansız'a ayırdı. Yıldız golcünün, Asya futboluna yeni bir hava getireceğini ifade eden Reuters, tribünlerin her zamankinden daha fazla dolacağına dikkat çekti. Ayrıca Kobe'nin İlhan sayesinde tarihindeki en büyük başarıları yaşayabileceği belirtildi. 
   
   
</TEXT>
</DOC>
