<DOC>
<DOCNO> 248184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur12.html </URL>
<DATE> 2004/06/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Öğretmenlikte ünvan dönemi... 
</HEADLINE>
<TEXT>

     ANKARA Milliyet 

Öğretmenlikte çeşitli kariyer basamakları oluşturulmasını öngören yasa tasarısı TBMM Milli Eğitim Alt Komisyonu'nda bazı değişikliklerle kabul edildi. 
     Önümüzdeki hafta üst komisyonda görüşülmesi beklenen tasarıya, öğretmenlerin yükselişinde, sınav sonucu ve başka kriterlerin de dikkate alınmasına ilişkin hükümler eklendi. 
     Öğretmenliği, adaylık döneminden sonra "öğretmen", "uzman öğretmen" ve "başöğretmen" olmak üzere üçe ayıran tasarı, adaylık dönemini başarıyla tamamlayanların mesleğe öğretmen olarak atanmasını öngörüyor. 
     Komisyonda yapılan değişikliğe göre yükselişte, kıdem, eğitim ve sicil puanları ile sınav sonuçları esas alınacak. Değerlendirme 100 tam puan üzerinden yapılacak. Puanının yüzde 10'unu kıdem, yüzde 30'unu eğitim, yüzde 10'unu sicil ve yüzde 50'sini de sınav puanı oluşturacak. 
     Sınav üç yılda bir yapılacak. Ancak, uzman öğretmenlik ya da başöğretmenlik kontenjanının en az yüzde 10'unun boşalması durumunda sınav için süre kaydı aranmayacak. 
     Yüksek lisans öğrenimini tamamlamış öğretmenlerden uzman öğretmenlik, doktora öğrenimini tamamlamış olan öğretmenlerden ise başöğretmenlik için sınav şartı aranmayacak. Bu durumda olan öğretmenler kıdem, eğitim ve sicil ölçütlerine göre değerlendirilecek. 
     Toplam serbest öğretmen kadro sayısı içinde, başöğretmen oranı yüzde 10, uzman öğretmen oranı ise yüzde 20 olacak. Bu oranlar, Bakanlar Kurulu kararı ile artırılabilecek. 
     
     Başarılı olana ek tazminat 

     Başöğretmen unvanı kazananlara en yüksek devlet aylığının yüzde 40'ını, uzman öğretmenlere ise yüzde 20'sini aşamayacak şekilde, 1 Ocak 2005'ten itibaren ilave eğitim öğretim tazminatı ödenecek. 
     CHP'li üyeler Denizli Milletvekili Mustafa Gazalcı ile Yalova Milletvekili Muharrem İnce, gerekli alt yapı hazırlanmadan öğretmenler arasında ayrımlar yaratılmasının sakıncalar doğuracağını savunarak tasarıya karşı çıktı.br 
</TEXT>
</DOC>
