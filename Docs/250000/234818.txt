<DOC>
<DOCNO> 234818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun18.html </URL>
<DATE> 2004/04/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Telegraph Anzak gününe katılanlar 'yeni kahramanlar' 
</HEADLINE>
<TEXT>

     İngiltere'de yayımlanan The Daily Telegraph gazetesi başyazarı, Anzak günü kutlamalarına ''terör uyarısına rağmen'' katılan Avustralya ve Yeni Zelandalıları, ''Gelibolu'nun yeni kahramanları'' olarak niteledi. 
     İstanbul'dan karayoluyla beş saat uzaklıkta olan Gelibolu'ya, Yeni Zelanda ve Avustralya'dan ulaşmanın son derece güç olduğunu belirten Telegraph başyazarı, ''hele hükümetiniz de terör saldırısı korkusuyla sizi uyarmışsa bu yolculuk çok daha zor hale gelebilir'' dedi. 
     Türkiye'nin Avustralya Büyükelçisi Tansu Okandan'ın ''böylesine alarm yaratan bir tutumun El Kaide'nin ekmeğine yağ süreceği'' yolundaki uyarısını son derece haklı ve yerinde bulduğunu belirten Telegraph gazetesi başyazarı, ''El Kaide'nin açıklanmış hedefi de batıyı İslamlaştırmaktır ki, bu hedef imkansız bir hedeftir. Bu durumda tek yapacakları, yaygın bir korku ve panik yaymaktır'' hatırlatmasında bulundu. 
     ''Gelibolu'ya dün yapılan yolculuk, 89 yıl önce aynı yolculuğu yapmış olan atalarınınki kadar tehlikeli olamazdı'' diyen Telegraph başyazarı, ''o zaman daracık bir plajın üzerindeki kayalıklara tırmanmaya çalışan Anzakları, büyük taktisyen Mustafa Kemal'in, Türkiye Cumhuriyeti'nin ilk Cumhurbaşkanı Atatürk'ün eli tüfekli askerleri bekliyordu'' diye yazdı. 
     Atatürk'ün Gelibolu'da şehit olanların anısına yazdığı satırlarda da ''Oğullarını ülkelerinden çok uzaklara göndermiş olan analar, göz yaşlarınızı siliniz, onlar şimdi bizim koynumuzda huzur içinde uyuyor'' dediğine dikkati çeken Telegraph başyazarı, ''eğer dün bu şehitlerin torunları oraya gitmemiş ve kahraman atalarını ziyaret etmemiş olsaydı ne büyük zayıflık olurdu'' dedi. 
     
</TEXT>
</DOC>
