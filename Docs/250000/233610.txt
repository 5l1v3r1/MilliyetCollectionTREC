<DOC>
<DOCNO> 233610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur32.html </URL>
<DATE> 2004/04/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
"Yargıda ücret sorunu geçim derdinin ötesinde onur meselesi haline geldi" 
</HEADLINE>
<TEXT>

     Adalet Bakanlığı Müsteşarı Fahri Kasırga, ''Yargıdaki ücret sorunu artık arkadaşlarımızın geçim derdi olmaktan öte bir onur meselesi haline geldi. Bu konuda sayın bakanımız son derece gayretli, ciddi bir çaba sürdürüyor ama bu kişisel bir çaba olmaktan öteye gidemiyor'' dedi. 
     Adalet Bakanlığı Eğitim Daire Başkanlığı'nca, Antalya'daki Adalet Bakanlığı Kundu Tesisleri'nde düzenlenen toplantıya katılan Adalet Bakanlığı Müsteşarı Kasırga, verilen arada gazetecilerin sorularını yanıtladı. 
     Bu tür toplantıların, yargıyı bulunduğu yerden bir adım öteye götürmek ve teşkilat mensuplarının görüşlerini alarak çeşitli konuları karara bağlamak için düzenlendiğini belirten Kasırga, toplantının açılışında da gündeme gelen hakim ve savcıların ücretleri konusuna ilişkin soruları yanıtladı. 
     Yargı çalışanlarının ücretleriyle ilgili devam eden çalışma bulunduğunu anımsatan Kasırga, şunları söyledi 
     ''Bu konuda bakanımız son derece gayretli, ciddi bir çaba sürdürüyor ama bu kişisel bir çaba olmaktan öteye gidemiyor. Bu sorunun çözümü için konunun, hükümet meselesi, devlet meselesi haline getirilmesi lazım. Zira yargıdaki ücret sorunu artık arkadaşlarımızın geçim derdi olmaktan öte bir onur meselesi haline geldi. Neredeyse, insanlar odacıların dörtte biri, başka kurumlardaki şoförlerin çeyreği kadar maaş alıyorlar. Bunlar artık biraz da yargı mensuplarının onuruyla ilgili bir hadise durumuna geldi. Bunu aşmak için bakanlığımız, bakanımızın önderliğinde ciddi bir çaba sürdürüyor ama bu konuda gerçekten çok ciddi engeller var. Tahmin edemeyeceğiniz kadar ciddi engeller var. Bunları aşmak istiyoruz. İnşallah aşacağız ve arkadaşlarımıza mutlu sevindirici haber vermeye kararlıyız.'' 
     
     YENİ PERSONEL ALIMI 
     Adalet Bakanlığı'nın, yeni adliye binaları yapımı ve mevcut binaların onarım ve donanımına ilişkin ciddi projeleri bulunduğu kaydeden Kasırga, ''Türkiye'yi şantiye haline getirmeye çalışıyoruz'' dedi. 
     Geçen yıl bin 600 dolayında kadroya açıktan atama yapıldığını ancak adli personel sıkıntısının devam ettiğini anımsatan Kasırga, bu yıl alınacak personel sayısına ilişkin şu bilgileri verdi 
     ''Geçen yıl yapılan atamalar bizim için çok yeterli değil. Bu sene infaz koruma ve adli personel olmak üzere en az 5 bin kadroya açıktan atama izni almamız gerekiyor. 2 bin, 2 bin 500 civarında personelimiz emekli olacak. Maliye Bakanlığı'ndan 2 bin 500 kadar kadro için izin aldık. Biraz daha fazla da olabilir.'' Kasırga, atıl durumda bulunan adliye binaları ve cezaevlerinin kapatılmasının da gündemde olduğuna dikkati çekerek, toplantıda kapatılması düşünülen yerlerin tespit edileceğini vurguladı. 
     
     HAKİM VE SAVCILARIN, AB UYUM YASALARINA UYUMU 
     AB uyum yasalarının mahkemelerde uygulanabilirliği konusundaki soruyu da yanıtlayan Adalet Bakanlığı Müsteşarı Fahri Kasırga, zamana ihtiyaç duyulduğunu belirterek, şöyle konuştu 
     ''Hakim ve savcılarımız görevleri gereği statükoculardır. Çok çabuk adapte olamayız. Bizim görevimiz yasal düzenlemeyi devam ettirmektir. O yüzden uyum yasalarıyla ilgili belli bir zamanın geçmesi doğaldır. Bununla ilgili çok sayıda toplantı ve seminer düzenleniyor. Bu ve benzeri toplantıların amacı arkadaşlarımızı adapte etmektir ama bir süreci de yaşamak zorundayız.'' 
     
</TEXT>
</DOC>
