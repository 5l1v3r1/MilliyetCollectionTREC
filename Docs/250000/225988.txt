<DOC>
<DOCNO> 225988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko05.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova yeniden masaya oturdu 
</HEADLINE>
<TEXT>

   Çukurova Grubu, Yapı Kredi'nin sahipliği konusunda TMSF'ye yeni bir öneri sundu. Banka hisselerinin bir başkasına devrinin gündeme gelebileceği belirtiliyor 
   
   Çukurova Grubu'nun TMSF'ye Yapı Kredi Bankası'na olan borçların yeniden yapılandırmasına ilişkin önerisi tekrar gündeme geldi. 
   Daha önce Fon'la 15 yıl vadeli libor artı 0.5 faizle 6.2 milyar dolarlık protokol imzalayan Çukurova Grubu bu anlaşmanın değiştirilmesi için teklifte bulunmuş ancak teklif 'kabul edilebilir' bulunmamıştı. TMSF ve BDDK yönetimlerinin dün ele aldığı Çukurova'nın yeni önerisinde Yapı Kredi'nin sahipliği konusunda öneri getirdiği belirtiliyor. Bu önerinin Bankacılık Yasası'nın hükümleri dikkate alınmayarak değerlendirildiği, banka hisselerinin bir başkasına devrinin gündeme gelebileceği belirtiliyor. Yetkililer bu öneride parasal açıdan sorun olmadığını kaydediyor. Geçen yıl ocak ayında yapılan protokol iki yıl içinde Çukurova Grubu'nun Yapı Kredi'deki hisselerinin yüzde 10'un altına düşecek şekilde üçüncü şahıslara satışını da öngörüyor. 
   Gruba ait Pamukbank'ın 2002'de TMSF'ye devredilmesi nedeniyle Pamukbank ve iştiraklerinin aktiflerindeki Yapı Kredi'nin yüzde 13 hissesi TMSF'ye geçmişti. Yapı Kredi'nin yaklaşık yüzde 45'ini Çukurova Grubu kontrol ediyor. Haber üzerine bankanın hisseleri yüzde 7.3 primle 3 bin 675 liradan kapandı. 
   
   
</TEXT>
</DOC>
