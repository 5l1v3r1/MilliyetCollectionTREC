<DOC>
<DOCNO> 201244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/ekonomi/eko06.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turizmde tarihe sarılarak yükselin' 
</HEADLINE>
<TEXT>

   Pazarlama uzmanı Jack Trout, Türkiye'nin turizmde tarihi avantajlarını kullanarak marka olabileceğini söyledi 
      DİLEK TAŞ 
   
   Pazarlama stratejileri konusunda uzman olan ve Türkiye'de de ofisi bulunan Trout and Partners şirketinin sahibi Jack Trout, Türkiye'nin turizmde etkili bir pazarlama yöntemiyle çok daha iyi yerlere gelebileceğini söyledi. 
   Trout, "Turizmde gerçekten bir şeyler yapmak istiyorsanız tarihe sarılın" dedi. Deniz, kum ve güneşin her yerde olduğunu söyleyen Trout, farklılaşmak için tarihi zenginliğin Türkiye için bir fırsat olduğunu belirtti. Turizmde oteller kadar ulaşımın da önemli olduğunu söyleyen Trout, "Altyapınızı geliştirerek tarih ve kültür turizminde marka olabilirsiniz" dedi. 
   
   'Batılılaşıyorsunuz' 
   Terörist eylemler konusunda "New York bunu aştı. Siz de aşarsınız" diyen Trout, terörizmin Türk şirketlerine olan güveni de sarsmayacağını söyledi. Trout, Türk ekonomisinin yavaş da olsa bir gelişme içinde olduğunu belirerek "Her gelişimde daha çok batılılaştığınızı görüyorum" dedi. 
   Trout, Türkiye'nin tekstilde de şansının yüksek olduğuna değindi. İstanbul'da düzenlenen Sürdürülebilir Farklılaşma Konferansı'na katılan Trout, Türk şirketlerine farklılaşma taktiği verdi. Trout, "Küresel oynamak yerine bölgesel pazarlarda büyüyün. Daha fazla kazanırsınız" önerisinde bulundu. Farklılaşma ve pazarlama stratejileri alanında pek çok kitap yazan Trout yakında çıkacak 'Trout on Strategies' kitabında şirketlerin farklılaşma stratejilerine yer verecek. Trout kitabı ile ilgili "Bu Frank Sinatra'nın 'The best of' albümleri gibi olacak. Tüm kitaplarımın bir derlemesi" dedi. 
   
   
</TEXT>
</DOC>
