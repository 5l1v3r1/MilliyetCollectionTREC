<DOC>
<DOCNO> 225072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/tamer.html </URL>
<DATE> 2004/03/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Made in Turkey etiketi yerine Made in Ukraine 
</HEADLINE>
<TEXT>

   Yıllar boyu uğraş verip yerleştiği İngiltere pazarını kaybetmemek için, 1200 kişinin çalıştığı konfeksiyon fabrikasını Türkiye'den Ukrayna'ya taşıdı 
   
   Özellikle Londra'ya her gidişimde, orta halli vatandaşa hitap eden, ülkemizde de bilinen konfeksiyon mağaza zincirlerine girip, giysilerin hangi ülkede üretildiklerine bakarım. Yakın zamana kadar etiketlerin üzerinde en sık rastladığım ibareler Made in China ve Made in Hong Kong'du. Zaman zaman Made in Turkey de karşıma çıkıyordu. 
   Geçen hafta yine 1 -2 günlüğüne yolum Londra'ya düştü. Bu kez bol miktarda Made in Ukraine, Made in Romania ve Made in Bulgaria ibareleriyle karşılaştım. Benim dolaştığım mağazalarda Made in China etiketli giysiler hissedilir derecede azalmıştı. Made in Turkey'e hiç rastlamadım, buna karşılık birkaç kez Made in Portugal gözüme çarptı. Umarım Made in Turkey etiketli konfeksiyon ürünleri, daha üst düzey gelir gruplarına hitap eden mağazalara yönelmiştir. 
   
   Japon ihtimamıyla... 
   Made in Romania ve Made in Bulgaria etiketlerinden bazılarının hemen altında "with Japanese care" Japon ihtimamıyla diye bir ibare yer alıyordu. Anlaşılan Japonlar kendi desen ve modellerini Bulgaristan ya da Romanya'da ucuza ürettirip Avrupa piyasasına sunarken, etikette kendi imzalarının da bulunmasını istemişler. Böylesi ikili bir ifade, ilk kez dikkatimi çekti. 
   
   Tüketiciye uyarı 
   Dün Ankara Sanayi Odası Başkanı Zafer Çağlayan'la telefon sohbetimizin konusu, ASO'nun "Düşen enflasyon ortamında yaşamak" başlıklı son yayınıydı. Biliyorsunuz Çağlayan, gerek iş alemini, gerek mali sektörü, gerekse vatandaşı önümüzdeki dönemde daha da düşecek enflasyon için bakış açılarını şimdiden değiştirmeleri konusunda uyarıyor. Özellikle de ceplerinde birkaç kredi kartıyla, aylık kazançlarının çok üzerinde harcama yapan tüketicilere "Enflasyonun da, faizlerin de, maaşların da düşeceğini hesaba katın. Tüketiminizi yapın ama, enflasyon 12'lik hedefe giderken, kredi kartlarınız için neden aylık 5 - 6 gibi çılgın faizler ödediğinizi de sorgulayın" diyor. Çok yerinde bir uyarı. 
   
   Fabrika Ukrayna'ya 
   ASO'nun yayınında "Dezenflasyon süreci iş alemine de yeni alışkanlıklar edindirecek, Ar - Ge'ye ve teknolojiye önem vermeyen işletmelere hayat hakkı olmayacak" deniyor. "Bu yeni alışkanlıklar içinde yıllardır Türkiye'de yatırımdan elini ayağını çekmiş müteşebbisi yeniden yatırıma yöneltebilecek önlemler ne olabilir " diye sorduğumda Çağlayan'ın da yarasını deşmiş oldum 
   "Amerikalının elektriği 4 sent, benimki 8 sent. OECD içinde vergi ve sigorta priminin en yüksek olduğu ülkeyiz. Asgari ücretlinin Türkiye'de işverene maliyeti 400 dolar, Ukrayna'da 90 dolar 75 dolar işçiye, 15 dolar sigortaya . 1200 kişi çalıştıran bir konfeksiyoncu arkadaşım, Ukrayna'da 14 bin metrekare kapalı alanı olan bir fabrikayı 100 bin dolara satın aldı. Türkiye'deki fabrikasının altına tekerlek koyup götürecek hali yok, ama içindeki makineleri de oraya taşıdı. Aksi halde maliyetler tutmadığı için İngiltere'deki müşterisi onu terk edecekti. 12 milyon dolar ihracat yapıyordu. Türkiye'yi terk ederek işini sürdürebiliyor. Türkiye'de o paraya, o arsanın önünden geçemezsiniz Kimileri de diyor ki, fiyat kurtarmıyorsa kessin ihracatı. O da mümkün değil. Fabrikayı kapatmaya kalksa, yedi ceddini getirse, o borçları kapatamaz." 
   Hal böyle olunca da, etiketteki Made in Turkey ibaresi yerini Made in Ukraine'e bırakıverir. 
   
   Çağlayan Kuveyt'e mi 
   ASO Başkanı Çağlayan, binaların cephe kaplamalarında kullanılan alüminyum işinde. 100'ün üzerinde işçi çalıştıran bir KOBİ'nin sahibi. Fabrikası 1. Organize Sanayi bölgesinde. 6 ay kadar önce Kuveyt, Bahreyn ve Dubai'ye gitmiş. Asgari ücretin işverene maliyetinin 150 dolar olduğu Kuveyt'ten ısrarlı teklifler varmış. "ASO Başkanı olarak örnek olmam lazım. Şartlar çok zorlamadıkça buradayım. Ama zor, oyunu bozar" diyor. 
   
      
   
</TEXT>
</DOC>
