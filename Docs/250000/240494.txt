<DOC>
<DOCNO> 240494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy02.html </URL>
<DATE> 2004/05/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, görevde 4. yılını doldurdu... 
</HEADLINE>
<TEXT>

     Cumhurbaşkanı Ahmet Necdet Sezer, bugün görevinde 4. yılını doldurdu. 
     Anayasa Mahkemesi Başkanlığı görevini yürütürken, dönemin TBMM'de temsil edilen partilerinin liderlerinin mutabakatıyla Cumhurbaşkanı adayı gösterilen Sezer, 5 Mayıs 2000'de TBMM'de yapılan 3. tur oylamada 330 oy alarak, Türkiye Cumhuriyeti'nin 10. Cumhurbaşkanı seçildi. 
     Sezer, 16 Mayıs 2000 tarihinde görevi 9. Cumhurbaşkanı Süleyman Demirel'den devraldı. 
     Anayasa gereği cumhurbaşkanları 7 yıl için seçiliyor. Sezer, 3 yıl daha görev yapacak. 
     Ahmet Necdet Sezer, 16 Mayıs 2000'den bugüne kadar, TBMM'de kabul edilen 604 yasanın 575'ini onayladı, 27'sini iade etti. Sezer'in Anayasa değişikliği ve YÖK yasasında değişiklik öngören yasalara ilişkin incelemesi ise sürüyor. 
     Sezer, aynı dönemde, 32 kanun hükmünde kararnamenin KHK 25'ini onayladı, 7'sini iade etti. 
     Cumhurbaşkanı Sezer, çeşitli konulara ilişkin 6 bin 435 Bakanlar Kurulu kararının 6 bin 422'sini, kamu görevlerine atamalara ilişkin 110 Bakanlar Kurulu kararının 97'sini, 1198 vekalet tezkeresinin tamamını, 3 bin 961 ortak kararnamenin 3 bin 400'ünü onayladı. 
     Sezer, çeşitli konulara ilişkin 8 Bakanlar Kurulu kararını, kamu görevlerine atamalara ilişkin 9 Bakanlar Kurulu kararını ve 479 ortak kararnameyi iade etti. Sezer'in bazı karar ve kararnamelere ilişkin incelemesi ise sürüyor. 
     Cumhurbaşkanı Sezer, bu sürede ayrıca, üniversitelere rektör, Anayasa Mahkemesi, Hakimler ve Savcılar Yüksek Kurulu, Danıştay ve Askeri Yüksek İdare Mahkemesi'ne üye ve Yargıtay Cumhuriyet Başsavcısı olmak üzere doğrudan 155 atama ya da seçim yaptı. 
     Sezer, 249 mahkumu affetti, 7 mahkumun af istemini ise geri çevirdi. 
     Cumhurbaşkanı Sezer, hükümet kuruluşu ve bakan değişikliği konusunda ise gelen 34 işlemin tamamını onayladı. 
     
</TEXT>
</DOC>
