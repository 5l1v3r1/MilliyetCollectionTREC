<DOC>
<DOCNO> 240943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko25.html </URL>
<DATE> 2004/05/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ülker, dondurma yatırımlarını artırdı... 
</HEADLINE>
<TEXT>

     Ülker Gıda Grubu Başkanı Metin Yurdagül, dondurma işine yaptıkları yatırım tutarının 35 milyon doları bulduğunu belirterek, ''Biz üçüncülüğü sevmeyiz. Bu yıl pazar payımızı yüzde 20'nin üzerine çıkarmayı hedeflemekteyiz'' dedi. 
     Yurdagül, Golf marka dondurmaya ilişkin düzenlenen basın toplantısında yaptığı konuşmada, TSE standartlarına göre dondurmada süt tozu kullanımının yeterli olmasına rağmen Türkiye'de ilk kez taze süt kullanmaya başladıklarını, bunun da ciddi bir proses değişikliği ve yatırım anlamına geldiğini söyledi. 
     2003'ün Ülker ölçeğinde tüm Türkiye'yi kapsayan bir operasyon yapabilmek için yatırım yılı olduğunu, bu kapsamda dondurma sanayinin gerektirdiği her alanda ciddi yatırımlar yaptıklarını anlatan Yurdagül, Bursa'daki fabrika büyüklüğünü inşaat ve montaj çalışmasıyla 2 katına çıkardıklarını kaydetti. 
     Metin Yurdagül, 35 dönüm arazi üzerine kurulu tesislerde 260 kişi çalıştığını ve 116 çeşit dondurma üretildiğini belirterek, şu anda yıllık 30 milyon litre üretim kapasitesine ulaştıklarını bildirdi. 
     Ülker'in dondurma işine yaptığı yatırım toplamının 35 milyon doları bulduğunu, 350 dağıtım aracıyla Türkiye'ye yayılmış 50 bin noktada satış gerçekleştirdiklerini anlatan Yurdagül, şöyle devam etti 
     ''Biz üçüncülüğü sevmeyiz. Diğer Ülker ürünlerinde olduğu gibi Ülker Golf'ün yeni kapasitesi ve yeni ürün çeşitleriyle dondurma pazarının büyümesine katkıda bulunacağını düşünüyoruz. Bir diğer amacımız da, dondurma tüketimini sezonluk olmaktan çıkarıp 12 aya yaymaktır. Bu yıl pazar payımızı yüzde 20'nin üzerine çıkarmayı hedeflemekteyiz.'' 
     
     200 MİLYON DOLARLIK DONDURMA PAZARI 
     Yurdagül, gazetecilerin soruları üzerine de, dondurmada taze süt kullanmanın çok önemli bir fark olduğunu ifade ederek, ''Ülker kaliteye çok fazla önem veriyor. Ayrıca 250 bin ile 2 milyon lira arasında değişen fiyatlarla kolay erişilebilen, her bütçeye her sınıfa hitap eden bir ürün. Söz konusu etkenler birleştiğinde diğer ürünlerdeki gibi bir başarı yakalayacağımızı ümit ediyorum'' diye konuştu. 
     Türkiye'de şu anda yaklaşık 200 milyon dolarlık bir dondurma pazarının söz konusu olduğuna dikkat çeken Yurdagül, 50 bin satış noktasını 12 ay boyunca işler hale getirmeyi amaçladıklarını söyledi. 
     Metin Yurdagül, pazardaki rakiplerine ilişkin bir soruya, ''Biz rakiplerimize karşı her zaman saygılıyız. Saygı ve piyasanın gerektirdiği koşullar çerçevesinde her türlü rekabete açığız'' yanıtını verdi. 
     
     ''YILDA 90 MİLYON LİTRE DONDURMA TÜKETİLİYOR'' 
     Ülker Golf Pazarlama Müdürü Petek Ulusu da, Türkiye'de yılda yaklaşık 90 milyon litre dondurma tüketildiğini ve bunun yüzde 65'inin kapalı, kalanın ise açık dondurmadan oluştuğunu kaydetti. 
     Ambalajlı dondurma pazarının 60 milyon litre civarında olduğuna işaret eden Ulusu, kişi başına yılda ortalama 1 litre dondurmanın tüketildiği Türkiye'nin bu açıdan Avrupa ve ABD'nin çok gerisinde kaldığını, bu nedenle pazarın çok cazip olduğunu söyledi. 
     Ulusu, ilk kez kullandıkları günlük taze sütün dondurma üretimi sırasında pastörize edildiğini, taze süt kullanımının fabrikada yeni yatırım yapılmasını da beraberinde getirdiğini ifade etti. 
     Petek Ulusu, Ülker Golf dondurmalarının ürün yelpazesini genişlettiklerini ve Metro, Coco Star, Hobby, Rondo gibi bilinen birçok ürünü dondurma formatında üretmeye başladıklarını bildirdi. 
     
</TEXT>
</DOC>
