<DOC>
<DOCNO> 241677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko39.html </URL>
<DATE> 2004/05/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Babacan Artık kamu bankaları görev zararı yüklenmiyor 
</HEADLINE>
<TEXT>

     Devlet Bakanı Ali Babacan, artık kamu bankalarına görev zararı yüklenmediğini belirterek, ''Ziraat Bankası kara geçerek Hazine'ye 1 katrilyon liranın üzerinde kaynak aktardı'' dedi. 
     Babacan, Hazine Müsteşarlığı'nda Dünya Bankası Türkiye Direktörü Andrew Vorkink ve Hazine Müsteşarı İbrahim Çanakcı ile birlikte ortak basın toplantısı düzenledi. 
     Kamu bankalarının özelleştirme sürecine ilişkin danışman firmanın çalışmalara başladığını hatırlatan Babacan, Vakıfbank'ta özel sektör payının artırılmasına yönelik çalışmaların da devam ettiğini söyledi. 
     Babacan, ''TMSF'nin kendisine intikal eden bankalar dolayısıyla devraldığı varlıkları en hızlı ve en yüksek değerlerde nakte dönüştürmeye yönelik çalışmalar sürmektedir'' diye konuştu. 
     TMSF'nin alacaklarının tahsilatını hızlandıracak yasal değişikliklerin uygulamaya konulduğunu ifade eden Babacan, İcra ve İflas Kanunu'nda yapılan değişiklikle reel sektör ile finansal kesim arasındaki sorunlu kredilerin daha etkin bir biçimde çözüme kavuşturulmasına imkan sağlandığını kaydetti. 
     
     BANKACILIK KANUNU VE AB STANDARTLARI 
     Babacan, geleceğe yönelik finansal sektördeki yapısal reformların, Bankacılık Kanunu'nun Avrupa Birliği standartları ile tamamen uyumlu hale getirilmesi, kamu bankalarının özelleştirme stratejilerinin oluşturulması ve TMSF'nin tahsilat faaliyetlerinin hızlandırılması olmak üzere 3 alanda yoğunlaşacağını bildirdi. 
     Türkiye ekonomisinin potansiyelini harekete geçirmek için çok boyutlu bir program uyguladıklarını ifade eden Babacan, 18 aydır uygulanan programın büyük oranda Türkiye ekonomisinin geleceğinin şekillendirmekte olduğunu söyledi. 
     Türkiye ekonomisinin 2003 ve 2004 yılının ilk aylarında ciddi sınavlardan geçtiğini ve geçmekte olduğunu anlatan Babacan, bu sınavların başarıyla atlatıldığını ve ekonomideki iyileşmenin geçici olmadığının, ekonominin temellerinin sağlam bir zemine oturduğunun bu sınavlarla açıkça ortaya çıktığını kaydetti. 
     
     ''ASIL DÖNÜŞÜM YAPISAL REFORMLARDA GERÇEKLEŞTİ'' 
     Babacan, işsizlikle mücadele, reel sektörün sorunlarının giderilmesi, özel sektörün güçlendirilmesi, ekonomik canlanmanın adil ve eşit biçimde yaygınlaşması ve uluslararası yatırımların artması hedeflerinin artık daha mümkün hale geldiğini ifade etti. 
     Artık yarın ne olacak, iki ay sonra Türkiye nerede olacak kaygısından sıyrılıp, 5 yıl sonra hangi noktada olunacağı yönünde soruların sorulması gerektiğine dikkati çeken Babacan, ''Biz, hükümet olarak cesaretle ve kararlılıkla ekonomik programımızı uygulamaya devam edeceğiz'' dedi. 
     Babacan, Türkiye ekonomisinin çok ciddi ve sağlıklı bir dönüşüm yaşadığını bu dönüşümün makroekonomik göstergelerde net olarak görüldüğünü ancak asıl dönüşümün yapısal reformlarla gerçekleştiğini kaydetti. 
     
</TEXT>
</DOC>
