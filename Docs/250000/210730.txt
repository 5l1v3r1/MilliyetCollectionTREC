<DOC>
<DOCNO> 210730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur29.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Neşter Davası"nda ilginç gelişme... 
</HEADLINE>
<TEXT>

     SSK'ya iyileştirici tıbbi malzeme alımında yolsuzluk yapıldığı iddiasıyla 59 sanığın yargılandığı ''Neşter Davası''nda, Ankara 2 No'lu DGM heyetinin, son dönemde basında çıkan haberler nedeniyle yargılamadan çekilme talebinde bulunduğu ortaya çıktı. 
     Talebi değerlendiren Ankara 1 No'lu DGM'nin, tarafsızlıkla ilgili şüpheleri yerinde görmeyerek, talebi reddettiği bildirildi. 
     Neşter Davası'nın bugünkü duruşmasına, 27 sanık, avukatları ve müdahil avukatları katıldı. 
     Mahkeme Başkanı Yunus Karabıyıkoğlu, mahkeme heyetinin, son günlerde yazılı ve görsel basında yayınlanan yargı mensuplarına ilişkin iddialar üzerine, tarafsızlığa ilişkin şüpheleri ortadan kaldırmak amacıyla davadan çekilme dilekçesi verdiğini açıkladı. 
     Karabıyıkoğlu, Ankara 1 No'lu DGM'nin, talebi dün karara bağlayarak reddettiğini bildirdi. Kararda, davanın tarafları üzerinde heyet üyeleriyle ilgili en ufak bir şüphe oluşmaması amacıyla yapılan başvurunun, söz konusu gerekçenin yerinde olmaması nedeniyle reddedildiği kaydedildi. 
     Bu arada, söz alan sanık avukatları, Ankara 2 No'lu DGM heyetinin karşısında olmaktan memnun olduklarını belirterek, mahkemeye sonsuz güven duyduklarını söylediler. 
     Daha sonra dosyaya gelen evrakları okuyan Başkan Karabıyıkoğlu, İstanbul'daki bazı avukatların kötü hava koşulları nedeniyle duruşmaya gelemediklerine ilişkin telgraf çektiklerini ve bu duruşma dinlenmesine karar verilen tanıkların, herkesin katılacağı bir oturumda dinlenmesini talep ettiklerini belirtti. 
     Bu konuda görüşü sorulan Cumhuriyet savcısı Hamza Keleş, bazı avukatların duruşmada hazır bulunmamasının tanık dinlenmesine engel olmadığını, avukatların daha sonra tanık ifadelerine karşı yazılı beyanda bulunabileceklerini söyledi. 
     
     TANIKLAR 
     SSK Dışkapı Hastanesi'nde doktorluk yapan Orhan Velidoğan, iddialarla ilgili olarak kendisinin özel hastanelere sevk yetkisi bulunmadığını söyledi. Özel Yaşam Hastanesi'nde bazı ameliyatlara katıldığını, ameliyat edilenlerin kendi hastası olmadığını anlatan Velidoğan, 1.5 yılda katıldığı yaklaşık 40 ameliyat karşılığında yaklaşık 10 milyar lira ücret aldığını söyledi. 
     Eski SSK Sağlık İşleri Genel Müdürü Demir Özbaşar, İş Sağlığı Genel Müdür Yardımcısı Hamit Gülseroğlu ve Satınalma Dairesi Şube Müdürü Doğan Kalyon ise SSK ile firmalar arasında yapılan fiyat tespit toplantılarına ilişkin tanıklık yaptılar. Toplantı prosedürü hakkında bilgi veren bürokratlar, kurumun yüksek fiyatla tıbbi malzeme aldığı iddialarıyla ilgili olarak, firmaların bu toplantılarda herhangi bir direnç ve birliktelik sergilemediklerini söylediler. 
     Duruşmaya, öğleden sonra devam edilmek üzere ara verildi. 
     İddianamede, ''çıkar amaçlı suç örgütü kurmak, yönetmek, üyesi olmak ve örgüte yardım etmek'', ''rüşvet almak'', ''rüşvet vermek'', ''nitelikli dolandırıcılık'', ''sağlık malzemesinin satışından kaçınmak'' ve ''ihaleye fesat karıştırmak'' suçlarından 59 sanık hakkında 1 ile 64.5 yıl arasında değişen hapis cezası talep ediliyor. 
     
</TEXT>
</DOC>
