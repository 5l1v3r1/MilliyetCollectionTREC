<DOC>
<DOCNO> 208899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur24.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Kamu Yönetimi Tasarısı görüşmelerine katılmıyor... 
</HEADLINE>
<TEXT>

     Anayasa Komisyonu'nda, Kamu Yönetimi Temel Yasası Tasarısı'nın maddelerine geçilmesi kararı alınınca CHP milletvekilleri, ''Bu günaha ortak olmayız'' diyerek görüşmelere katılmayacaklarını açıkladı. 
     TBMM Anayasa Komisyonu, Kamu Yönetimi Temel Yasası Tasarısı'nın görüşmeleri için Burhan Kuzu başkanlığında saat 10.00'da toplandı. Komisyon üyelerinin yerlerini almasının ardından çok sayıda CHP milletvekili de görüşmeleri izlemek üzere komisyona geldi. CHP'lilerin tali komisyonların raporlarını incelemek üzere görüşmelerin ertelenmesi isteği AK Parti'lilerin oylarıyla reddedildi. 
     Tasarının tümü üzerinde görüş açıklayan CHP milletvekilleri, tasarıyı hazırladıklarını ifade ettikleri Başbakanlık Müsteşarı Ömer Dinçer'in ''Cumhuriyet'in temel değerlerini ayaklar altına alan'' görüşler taşıdığını ileri sürerek, tasarının geri çekilmesini istediler. 
     Devlet Bakanı ve Başbakan Yardımcısı Mehmet Ali Şahin de Cumhuriyet'in temel nitelikleri konusundaki hassasiyetlerini dile getirerek, bunu tahrip etmeye kalkışacakların karşılarında önce kendilerini bulacaklarını söyledi. Bürokratlardan sadece teknik yardım aldıklarını bildiren Şahin, tasarının ''Hükümet'in tasarısı'' olduğunu kaydetti. 
     Tasarının tümü üzerindeki görüşmelerin tamamlanmasından sonra maddelerine geçilmesi AK Parti'lilerin oylarıyla kabul edildi. CHP'liler, ''Bu günaha ortak olmayız'' diyerek maddelerin görüşmelerine katılmayacaklarını açıkladılar. 
     Komisyon, tasarı üzerindeki çalışmalarını saat 14.00'den itibaren sürdürecek. 
     
</TEXT>
</DOC>
