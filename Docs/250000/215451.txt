<DOC>
<DOCNO> 215451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun31.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Bu süreci başarıyla tamamlamak zorundayız" 
</HEADLINE>
<TEXT>

     KKTC Başbakanı Mehmet Ali Talat, çok yoğun bir çalışa dönemine girdiklerini ve bu çalışmayı başarıyla tamamlamak zorunda olduklarını belirterek, ''Çünkü başarıyla tamamlamazsak Kıbrıs Türkünün geleceği bakımından sorun yaşarız. Onu yaşamamak zorundayız'' dedi. 
     Talat, Annan planında değişiklik yapılabileceğini, bunun, hakları daha iyi koruyan bir anlaşmaya varmak için olacağını söyledi. 
     Başbakan Talat, Avrupa Birliği Komisyonu yetkilileriyle görüşmesinin ardından A.A muhabirine yaptığı açıklamada, ''Çok yoğun çalışacağız. Şunun şurasında 2-3 aylık bir çalışmadır. Bu yoğun çalışmayı anlımızın akı ve halkımıza en iyi kazanımlar elde edecek şekilde tamamlayacağız'' diye konuştu. 
     Talat, AB Komisyonu'nun iç pazar ve vergiden sorumlu komiseriyle görüştüğünü ifade ederek, AB'nin Kıbrıs'a ilgisinin son zamanlarda arttığını kaydetti. Mayısta Kıbrıs'ın AB'ye resmen gireceğine işaret eden Talat, ''Kuzey Kıbrıs da bu çözüm sonucunda AB'ye üye olacak. Bu nedenle AB de konuyla daha fazla ilgileniyor'' dedi. 
     AB Komisyonu'nun genişlemeden sorumlu üyesi Günter Verheugen'in çarşamba günü Kıbrıs'a geleceğinin hatırlatılması üzerine Talat, Verheugen'in perşembe günü kendisinden randevu talep ettiğini bildirdi. Talat, ''O gün görüşmelerin başlayacağı gün, zaman bulabilirim inşallah ve görüşürüm'' dedi. 
     
     ''ANNAN PLANI DEĞİŞEBİLİR'' 
     ''Müzakerelerde Annan planının esasında değişiklik yapılabilir mi '' sorusuna, ''Annan planının esasında bir değişikliğin zaten beklenmediğini ve önerilmediği'' karşılığını veren Talat, şunları söyledi. 
     ''Annan planında değişiklik diyelim ona. Çünkü esası mıdır, değil midir tartışma konusu olacak her şey. Esasında değişiklik zaten beklenmiyor ve önerilmiyor. Ama sizin için küçücük bir ayrıntı, esas kadar önemli olabilir. Dolayısıyla elbette ki değişiklikler yapılacaktır Annan planında. Bu değişikler haklarımızı daha iyi koruyan bir anlaşmaya varmak için olacaktır. Ben umutluyum, tabii ki değişebilir. Her ne kadar zaman limitleri konmuşsa bile, uluslarası destek alarak ciddi değişikliler yaratabiliriz.'' Başbakan Talat, ''Haklı oldukları konularda uluslararası desteği alabileceklerinin göstergesinin, New York zirvesinde elde edilen sonuç'' olduğunu belirterek, ''Rumlar, AB'yi anlaşmazlıkların, tıkanıklıların çözümü çalışmasına katmak istedi. Bunun yanlış olduğunu anlattık, neden yanlış olduğunu anlattık. Herkes ikna oldu ve sonuçta bu mücadeleyi biz kazandık'' dedi. 
     Müzakerelere katılacak ekipleri oluşturma ve teknik komitelerin çalışma mekanını hazırlama çalışması içinde olduklarını anlatan Talat, teknik komitelere katılacak isimlerin belirlenme aşamasında olduğunu, belirlenen isimleri 18 Şubat Çarşamba günü BM Genel Sekreteri'ne bildireceklerini kaydetti. 
     Başbakan Mehmet Ali Talat, ''Anna planı çerçevesinde Kıbrıs sorununa çözüm olasılıkları'' konulu yüksek lisans tezinden, müzakerelerde yararlanıp yararlanmayacağı sorusuna ise şu yanıtı verdi 
     ''O akademik bir çalışmaydı. Akademik bir çalışma siyasi duruşun ancak yardımcısı olabilir. Siyasi duruş, akademik çalışmadan farklıdır. Bunu ayırt etmek lazım. Çünkü ben Annan planını akademik bir gözle incelerken tarafsız veya objektif bir bakış ortaya koymak zorundayım ve öyle yapmaya çalıştım. Ama elbette ki ben, bir Kıbrıslı Türk olarak ve Kıbrıslı Türklerin görüşmeci heyetinde birisi olarak, halkıma, alabildiğimin en fazlasını almakla sorumluyum ve yükümlüyüm. Dolayısıyla o tür bir çalışmanın elbette ki yararı olur ama orada tezde gördüklerimle siyasi pazarlıktaki taleplerim aynı olacak diye bir kural yok.'' 
     
</TEXT>
</DOC>
