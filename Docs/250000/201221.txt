<DOC>
<DOCNO> 201221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur18.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan dosyası Washington'da... 
</HEADLINE>
<TEXT>

     Dışişleri Bakanı Abdullah Gül, Birleşmiş Milletler BM Yolsuzlukla Mücadele Sözleşmesi'nin Türkiye tarafından imzalandığını duyurdu. 
     Gül, Türkiye'nin çabasıyla sözleşmeye iki önemli katkı yapıldığını ifade etti. 
     Abdullah Gül, Uzanlarla ilgili bir soru üzerine ABD ve Türkiye arasında konuyla ilgili anlaşmaların olduğunu ve ilgili dosyanın Washington Büyükelçiliği'ne gönderildiğini ifade etti. Gül, yolsuzluğun Türkiye'in makro ekonomik dengelerini sarsacak kadar önemli bir sorun olduğunu belirterek, konunun dönem dönem uluslararası finans kuruluşlarının raporlarına kadar girdiğini sözlerine ekledi. 
     Dışişleri Bakanı Gül, düzenlediği basın toplantısında yolsuzlukla mücadelenin hükümetin gündeminde önemli bir yer tuttuğunu kaydetti. Gül, yolsuzlukla mücadele alanındaki ilk küresel uluslararası hukuk belgesi niteliğindeki BM Yolsuzlukla Mücadele Sözleşmesi'nin bugün Meksika'nın Merida kentinde imzaya açıldığını duyurdu. Gül, BM Viyano Ofisi nezdinde Türkiye Daimi Temsilcisi Büyükelçisi Aydın Şahinbaş tarafından Türkiye adına imzalandığını açıkladı. Türkiye'nin sözleşmeyi ilk imzalayan ülkelerden birisi olduğunu söyleyen Gül, sözleşmenin yolsuzluğun önlenmesi amacıyla üye devletten bir dizi önleyici tedbir alınmasını öngördüğünü kaydetti. 
     Abdullah Gül, Türkiye'nin sözleşmenin oluşturulması aşamasında önemli bir rol aldığını belirterek, sözleşmenin öngördüğü 11 yolsuzluk suçundan biri olan özel sektörde zimmet suçunun Türkiye tarafından önerildiğini ve metne dahil edildiğini bildirdi. Gül, banka yönetim kurulu, başkan ve üyeleriyle kendilerine tevdi olunan ya da muhafazaları, denetim ve sorumlulukları altında bulunan bankaya ait para ve sair varlıkları zimmetlerine geçirme eylemini suç olarak düzenleyen 4389 sayılı Bankalar Kanunu'nun ilgili maddesinin yolsuzlukla mücadele sözleşmesi kapsamına alındığını belirtti. Gül, böylece söz konusu eylemlerden dolayı yapılacak kovuşturmalardan dolayı uluslararası işbirliği sağlamanın önünün açıldığını ve özel sektörde zimmet suçunun ilk defa bir uluslararası hukuk belgesinde yer aldığını vurguladı. 
     Gül ayrıca Türkiye'nin önerisiyle sözleşmenin adli yardımı düzenleyen maddesinin genişletildiğini de kaydetti. 
     Abdullah Gül, hükümetin bu yıl içinde Avrupa Konseyi'nin yolsuzluklarla ilgili sözleşmelerinin onay işlemlerini yürüttüğünü anımsatarak hükümetin yolsuzlukla mücadele de kararlı olduğunu vurguladı. 
     
</TEXT>
</DOC>
