<DOC>
<DOCNO> 235784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/spo04.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşi sıkı tutuyoruz 
</HEADLINE>
<TEXT>


Trabzon'un teknik patronu Ziya Doğan, derbiden Fenerbahçe'nin galip çıkmasının kendilerini etkilemediğini savundu, "Biz kendi işimize bakıyoruz" diye konuştu 


Moraller yerinde 
BORDO - Mavili takımın çalıştırıcısı Ziya Doğan, Fenerbahçe'nin Beşiktaş galibiyetinin motivasyonlarını bozmadığını söyledi. Doğan, "Beklentimiz vardı, ama futbolda her sonuç doğaldır. Biz kendi maçımıza bakıyor ve işi sıkı tutuyoruz. Üç maçta iki puan kapanmayacak bir fark değil. Moral motivasyonumuzu bozmamamız lazım. Onun için etkilenmedik. Kamuoyu, taraftar etkilenebilir, ancak biz profesyoneliz" diye konuştu. 

Sertliğe isyan 
DİYARBAKIR maçında çıkan olaylara da değinen Doğan, "Bunda hepimizin suçu var. Kimse gözyaşı dökmesin" yorumunu yaptı. Sertlikten yakınan Trabzonspor'un hocası, "Yattara, Gökdeniz, Fatih, Volkan, İbrahim Ege, Mehmet Yılmaz'ın sakatlıkları var. 'Yıldız oyuncular yetişmiyor' diyoruz, ancak durmadan tekme yediler. Buna rağmen profesyonelce hareket ettiler. Gaziantep karşılaşması Diyarbakır maçından zor geçecek" dedi. 

Yeni rota Polonya 

YABANCI futbolcu arayışlarını sürdüren Trabzonspor'da, Yardımcı Antrenör Hayati Palancı, Polonya'nın ümit milli takım ve A milli takım maçlarını gözlem altına aldı. Öte yandan Diyarbakır maçında seyircilerin sahaya girmesi nedeniyle Ceza Kurulu'na sevkedilen Trabzon savunmasını hazırladı. 

Gong çaldı 

TRABZON ile Gençlerbirliği arasında 5 Mayıs'ta Olimpiyat Stadı'nda yapılacak Türkiye Kupası final maçının biletleri satışa çıktı. VIP 28 milyon, numaralı 22 milyon 500 bin, numaralı alt 17 milyon, kapalı üst 12 milyon, kapalı alt 12 milyon ve yeni açık biletleri ise 6.5 milyon liradan satışa sunuldu. 

Volkan'a tedavi 

Karadeniz ekibinde Diyarbakır maçında sakat olan Volkan'ın, Gaziantepspor karşılaşmasında forma giymesi için yoğun çaba harcanıyor. Hafta başından bu yana düz koşu yapan başarılı oyuncunun ayak bileğinde zorlanma olduğu, ancak maça yetiştirileceği öğrenildi. Önceki akşamki idmanda hafif bir sakatlık geçiren Mehmet Yılmaz'ın ise durumunun iyi olduğu bildirildi. 


</TEXT>
</DOC>
