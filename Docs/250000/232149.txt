<DOC>
<DOCNO> 232149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/ekonomi/eko01.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici, ilk üç ayda kartla 26.3 katrilyon lira harcadı 
</HEADLINE>
<TEXT>

   Türk halkı, ilk çeyrekte banka kartlarıyla 13.7 katrilyon, kredi kartlarıyla 12.6 katrilyon liralık harcama gerçekleştirdi 
      EKONOMİ SERVİSİ 
   
   Tüketim eğiliminin hızlandığı 2004 yılının ilk çeyreğinde kartla harcamalar 26.3 katrilyon lira oldu. Kredi kartıyla harcamalar yüzde 63.7 artışla 12.6 katrilyona, banka kartlarıyla harcamalar da yüzde 33.6 artışla 13.7 katrilyon liraya tırmandı. Yabancı banka ve kredi kartlarıyla da 292 milyon dolarlık harcama gerçekleşti. 
   Bankalararası Kart Merkezi BKM 2004'ün ilk çeyreğine ilişkin kart sayıları ve kullanım bilgilerini açıkladı. Yılın ilk çeyreğinde kredi kartıyla yapılan harcamaların geçen yılın aynı dönemine göre yüzde 63.7 artarak 12 katrilyon 633 trilyona ulaştığı gözlenirken cironun yüzde 90'ının alışveriş kaynaklı olduğu görüldü. 
   
   Kartlar nakit çekmek için kullanıldı 
   İlk çeyrekte banka kartlarıyla da yapılan işlemlerde yüzde 33.5'lik bir artış gözlendi. Tüketicilerin ağırlıklı olarak nakit çekmek için kullandığı banka kartlarının cirosu da 10.3 katrilyon liradan 13.7 katrilyon liraya tırmandı. 
   Söz konusu dönemde yabancı bankaların kredi kartlarıyla 275.7 trilyon, banka kartlarıyla da 114.4 trilyon liralık işlem yapıldı. BKM'nin hesaplamasına göre, yabancılardan yılın ilk çeyreğinde kart harcamalarıyla toplam 292 milyon dolarlık döviz girdisi sağlandı. Girdi geçen yılın ilk çeyreğinde 209.7 milyon dolar olmuştu. 
   
   Bireysel krediler 12 katrilyonu aştı    Merkez Bankası verilerine göre, tüketici kredilerindeki artış sürüyor. 26 Mart - 2 Nisan haftasında 377 trilyon lira artan tüketici kredileri 12.2 katrilyon liraya yaklaştı. 
   Merkez Bankası'nın haftalık bültenine göre, özellikle otomobil kredilerinin sürüklediği bireysel krediler yüzde 3.2 arttı ve 12 katrilyon 160 trilyon lira oldu. 26 Mart - 2 Nisan aralığında miktar olarak en fazla kullanılan kredi türü otomobil oldu. 26 Mart'ta 5 katrilyon 278 trilyon lira olan otomobil kredileri 2 Nisan'da 5 katrilyon 453 trilyona ulaştı. 
   
   Taşıt kredileri arttı 
   Konut kredileri bir haftada 64 trilyon lira artışla 1 katrilyon 504 trilyona çıkarken diğer bireysel krediler 137.7 trilyon lira artışla 5 katrilyon 202 trilyon lira oldu. 
   Merkez Bankası verilerine göre, 12.2 katrilyon liralık kredinin 7 katrilyon 982 trilyonu özel bankalar, 3 katrilyon 710 trilyonu ise kamu bankaları tarafından verildi. Yabancı bankaların verdiği tüketici kredilerinin miktarı ise 468 trilyon lira oldu. 
   
   
</TEXT>
</DOC>
