<DOC>
<DOCNO> 230693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo24.html </URL>
<DATE> 2004/04/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Trabzonspor Şampiyonluk umudumuz daha da arttı... 
</HEADLINE>
<TEXT>

     Trabzonspor Kulübü Başkanı Atay Aktuğ, Bursaspor galibiyeti ve rakiplerinin puan kaybetmesiyle şampiyonluk umutlarının daha da arttığını söyledi. 
     Aktuğ, AA muhabirine yaptığı açıklamada, Bursaspor maçında 70 dakika iyi futbol sergilediklerini belirterek, ''Çok kolay biteceği beklenen maçta son dakikalarda galibiyetten olabilirdik. Bundan sonraki maçlarda dikkatli olup rehavete girmemeliyiz'' dedi. 
     Şampiyonluk ve şampiyonlar ligine katılma inançlarını hiçbir zaman yitirmediklerini de kaydeden Aktuğ, ''Bursaspor galibiyeti ve rakiplerin puan yitirmesiyle şampiyonluk umudumuz daha da arttı'' diye konuştu. 
     Ligde 2. sıraya yükseldiklerini, ancak bundan çok ligin sonundaki konumlarının önemli olduğunu da kaydeden Aktuğ, şöyle konuştu. 
     ''İlk iki içine girmek önemli değil. Önemli olan bunu sürdürmek. Fenerbahçe ile aramızda 4 puanlık fark var. Rakibimiz bizden daha avantajlı, ancak şampiyonluk yarışında her an her şey olabilir. Biz ilk olarak önümüzdeki Elazığspor maçını düşünüyoruz.'' Bursaspor maçının ardından Ankara'ya geçen Aktuğ, ''Bazı ekonomik çalışmalar yapıyoruz. Elazığspor maçına buradan geçeceğim ve maç sonrasında da Ankara ve İstanbul'da ziyaretlerim olacak. Yaklaşık 10 gün Trabzon'da bulunamayacağım'' diye konuştu. 
     
</TEXT>
</DOC>
