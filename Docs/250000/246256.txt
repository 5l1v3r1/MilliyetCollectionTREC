<DOC>
<DOCNO> 246256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo01.html </URL>
<DATE> 2004/06/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Özdemir Alex'in bonservisi 5 milyon dolara maloldu 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, yeni transferleri Brezilyalı Alex De Souza'nın bonservisinin kulübe 5 milyon dolara malolduğunu açıkladı. 
     Fenerbahçe Burnu'nda yapılan ve yaklaşık 2 saat süren Yönetim Kurulu toplantısının ardından bir açıklama yapan Özdemir, Alex'in kulübe maliyetinin uygun bir ücretle olduğunu ifade ederek, ''Alex'in bonservis maliyeti yazıldığı gibi 11 veya 24 milyon dolar değil, 5 milyon dolardır. Oyuncuya verilecek para ise 3 yıl süresince başarıya endeksli olarak ödenecektir. Brezilyalı transferimizin alacağı para, diğer oyuncularımızın alacağı rakamdan farklı değildir'' diye konuştu. 
     Yabancı ve yerli oyuncu transferi konusunda çalışmalarının sürdürüldüğünü ifade eden Özdemir, şöyle devam etti 
     ''Yerli oyuncu olarak Serkan Balcı ve Murat Hacıoğlu'nun transferini bitirdik. Dış transferde de şimdilik Alex'i aldık. Transferlerimiz devam edecek. Gökdeniz ve İbrahim Toraman için kulüplerine teklifimizi yaptık, yanıt bekliyoruz.'' 
     
     ''YILMAZ'I DESTEKLİYORUZ'' 

     Özdemir, Futbol Federasyonu Başkanlığı'na aday olacağını açıklayan Mehmet Ali Yılmaz'ı desteklediklerini kaydetti. 
     Nihat Özdemir, ''Sayın Mehmet Ali Yılmaz'ın adaylığını destekliyoruz. Kendisi, bakanlığı döneminde çıkardığı Spor Yasası ile Türk Sporu'na büyük katkıda bulunmuş ve adaletli bir yönetim göstermiştir'' dedi. 
     Yönetim Kurulu toplantısında Fenerbahçe Üniversitesi'nin açılması yönünde aldıkları kararın hayata geçirilmesi için çalışmalara başlanıldığını dile getiren Özdemir, bu proje için önce vakıf kurup, bir heyet oluşturacaklarını söyledi. 
     Özdemir, Cezmi Or Atletizm Yarışmaları'nda çekiç atmada Türkiye rekoru kıran sporcuları Eşref Apak'a para ödülü vereceklerini bildirdi. Nihat Özdemir, Masa Tenisi Şubesi'ni de başarıları nedeniyle kutladı. 
     Bu arada Fenerbahçe'nin sözleşmesi sona eren milli oyuncuları Ali, Ümit ve kaleci Volkan'ın bu akşam Türkiye'ye dönmesinin ardından bu oyuncularla iç transfer görüşmelerine başlanacağı bildirildi. 

     
</TEXT>
</DOC>
