<DOC>
<DOCNO> 219019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo28.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Roma'da Zor olanı başarmaya geldik... 
</HEADLINE>
<TEXT>

     UEFA Kupası 3. tur rövanş karşılaşması için özel bir uçakla İtalya'ya hareket eden Gaziantepspor kafilesi, 4 saatlik uzun bir yolculuk sonrasında İtalya'nın Uluslararası Roma Ciampino Havaalanı'na indi. 
     Gaziantepspor kafilesini taşıyan uçakta, sporcular, teknik heyet ve taraftarlardan oluşan 140 kişi bulunuyor. Adanaspor maçında sakatlanan Hasan Özer, İtalya'ya getirilmedi. 
     140 kişilik Gaziantepspor kafilesinin gümrük işlemleri çok seri bir şekilde yapıldı ve İtalyan görevliler hiç bir zorluk çıkarmadılar. İşlemler kısa bir sürede tamamlandı. Bu arada, Roma Emniyet Müdürlüğü yetkilileri, Gaziantepsporlu taraftarlara maç ile ilgili olarak kuralların anlatıldığı ve başta ulaşım olmak üzere değişik alanlarda karşılaşacakları sorunlara çözüm bulmak için tanıtıcı broşürler dağıttı. 
     Gaziantepspor Teknik Direktörü Nurullah Sağlam, Roma Havaalanı'nda AA muhabirine yaptığı açıklamada, zoru başarmaya geldiklerini ifade ederek, şunları söyledi 
     ''Takım olarak her zaman zor olanı başarmanın mücadelesini verdik. Bu zorlu ve uzun soluklu mücadelede, önemli mesafeler aldığımızı düşünüyorum. Daha önceki yıllarda olduğu gibi bu yıl da UEFA'ya katılma hakkını elde ederek, Türk futbolunu Avrupa'da en iyi şekilde temsil edebilmenin mücadelesini yapıyoruz. 
     UEFA Kupası 3. tur maçında çok zorlu bir takımla eşleştiğimizin farkındayız. Ancak, ilk maçta kendi sahamızda konuk ettiğimiz AS Roma'yı 1-0'la geçmeyi başardık. Şimdi, rövanş karşılaşması için buradayız. Zor olanı başarmak istiyoruz. Hırslı, azimli, inançlı ve kararlıyız. Hedefimize ulaşabilmek için var gücümüzle mücadele edeceğiz. İşimiz çok zor ama imkansız değil.'' Gaziantepspor kafilesi, maçın yapılacağı Roma Olimpiyat Stadı'na yakın mesafede olan bir otele yerleşecek ve bugün 18.00'de basına kapalı bir idman yapacak. 
     
</TEXT>
</DOC>
