<DOC>
<DOCNO> 227952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko46.html </URL>
<DATE> 2004/04/02/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hazine, gelecek hafta iki ihale düzenleyecek... 
</HEADLINE>
<TEXT>

     Hazine gelecek hafta, biri bono diğeri de tahvil olmak üzere, iki ihale birden düzenleyecek. 
     Hazine Müsteşarlığı'nın açıklamasına göre, 6 Nisan Salı günü Türk Lirası cinsinden 231 gün vadeli iskontolu Hazine bonosu ile 504 gün vadeli iskontolu Devlet tahvili ihaleleri yapılacak. 
     231 gün vadeli Türk Lirası cinsinden iskontolu Hazine bonosu ile 504 gün vadeli Türk Lirası cinsinden iskontolu Devlet tahvili ihalesinde satılacak kağıtlar, 7 Nisan Çarşamba günü ihraç edilirken geri ödeme tarihleri sırasıyla 24 Kasım 2004 ve 24 Ağustos 2005 olarak belirlendi. 
     Ayrıca Piyasa Yapıcılığı Sistemi çerçevesinde, ölçüt ihraç olarak belirlenmiş olan 7 Temmuz 2004 itfa tarihli, TRT070704T10 ISIN kodlu senet, 8 Nisan 2004 tarihinden itibaren, vadesine 91 günden az kalacak olması sebebiyle ölçüt senet olmaktan çıkarılacak. 
     Söz konusu senedin yerine, 27 Nisan 2005 itfa tarihli ve TRT270405T18 ISIN kodlu senet, 'ölçüt ihraç' olarak kabul edilecek. 
     Piyasa Yapıcılığı Sözleşmesi ikincil piyasa yükümlülükleri çerçevesinde, söz konusu yeni ölçüt kağıt için alım-satım kotasyonları, 8 Nisan 2004 tarihinden itibaren verilmeye başlanacak. 
     
     SON DURUM 
     Bu arada Hazine en son, 25 Mart tarihinde değişim ihalesi düzenlemişti. Hazine'nin, 26 Mart 2004 vadeli senede ilişkin yaptığı değişim ihalesinde, değişim karşılığında 15 Mart 2006 vadeli senet ihraç edilmişti. 
     Değişim ihalesine nominal toplam 763.4 trilyon teklif gelirken, nominal 631.3 trilyon liralık geri alım yapılmıştı. Senetten yapılan yeniden ihraç tutarı nominal 718 trilyon lira olmuştu. 
     İhale öncesi satışa konu kıymet fiyatı 102 bin 519 lira olarak açıklanırken, geri alış fiyatı 116 bin 595 lira olarak gerçekleşmişti. 
     
     ÇARŞAMBA GÜNÜ 4.6 KATRİLYON LİRALIK ÖDEME VAR 
     Öte yandan Hazine'nin 7 Mart Çarşamba günü, tamamı Türk Lirası cinsinden ve 4 katrilyon 232 trilyon lirası piyasaya olmak üzere, toplam 4 katrilyon 5 trilyon lira tutarında iç borç ödemesi bulunuyor. 
     
</TEXT>
</DOC>
