<DOC>
<DOCNO> 206940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/spo02.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya gelecek, ya bitecek' 
</HEADLINE>
<TEXT>

   Fenerbahçe Başkanı Aziz Yıldırım, Ortega'nın açıklamalarının gerçeği yansıtmadığını söyledi, "Ya gelip oynayacak, ya 11 milyon doları verecek, ya da futbol hayatı sona erecek" dedi 
      
   Sert çıktı 
   FENERBAHÇE Başkanı Aziz Yıldırım, Ariel Ortega'ya sert mesajlar yolladı. Arjantinli futbolcunun açıklamalarının doğru olmadığını belirten Yıldırım, "Ortega ile anlaştık. Kendisini bekliyoruz. Önünde üç seçeneği var. Ya gelip Fenerbahçe'de oynayacak, ya 11 milyon doları verecek, ya da futbol hayatı bitecek" ifadelerini kullandı. 
   
   Alex ümidi 
   BREZİLYALI Alex de Souza konusunda da bilgiler veren Aziz Yıldırım "Real Madrid ya da bir başka takımla anlaştığı bilgileri doğru değil. Görüşmelerimiz hala sürüyor. Her an kendisini İstanbul'a getirebiliriz" dedi. Yıldırım, bu transferlerin gerçekleşmemesi halinde listelerinde adını sır gibi sakladığı süper starların bulunduğunu da kaydetti. 
   
   Yine aynı oyun    MEHMET ÇİFTÇİ 

   Nobre tuzağı 
   ALEX'İN transferi için çalışmalarını yoğun bir şekilde sürdüren Fenerbahçe bir kez daha gafil avlandı. Sarı - Lacivertliler'e Nobre'yi verirken oyuncusuyla apar topar altı aylık sözleşme imzalayan ve böylece bonservis ücreti alan Cruzeiro Kulübü'nün Alex için de aynı uygulamaya gittiği belirtildi. Yıldız oyuncudan para kazanmak için 18 Aralık'ta yaptığı ani sözleşmenin bir anda transferi çıkmaza ittiği ifade edildi. 
   
   Planlı girişim 
   BONSERVİSİ elinde bulunan Nobre gibi Alex'in de 1 Ocak'ta serbest kalması gerekiyordu. Alex'in menajeri Juan Figger'in sahip olduğu Mjfp Promocioes şirketinin, aynı zamanda Nobre'nin de haklarını elinde bulundurduğu, Cruzeiro Kulübü ile yapılan planlı girişimle Fenerbahçe'den para koparıldığı ileri sürüldü. Bu arada Fenerbahçe Yönetimi'nin Cruzeiro ile pazarlıkları aralıksız sürdürdüğü bildirildi. 
   
   Rebrov alacak peşinde    TAKIMDAN gönderilecekler arasında ilk sırada bulunan Rebrov, yönetime alacaklarını tahsil etmeden bir yere gitmeyeceğini bildirdi. İngiltere'nin Tottenham takımı ile antrenmana da çıkan Ukraynalı yıldızın, yöneticilerle yaptığı görüşmede, "Yıl sonuna kadarki paramı verin, ben de Fenerbahçe'den ayrılayım" dediği öğrenildi. Ancak yöneticiler 6 Şubat'a kadar olan transfer süresi nedeniyle şimdilik bu teklifi geri çevirdiler, Rebrov'u kadroda tutma kararı aldılar. 
   
   Rüştü'ye ikinci teklif    KALECİ sorununu aşmak için çareler arayan Fenerbahçe'nin ikinci kez Rüştü'nün kapısını çaldığı öğrenildi. Barcelona'da sıkıntılı günler geçiren milli kalecinin ise "Ben o defteri kapattım" yanıtını verdiği bildirildi. Yedek kaldığı dönemlerde geri dönmeye sıcak bakan Rüştü, Teknik Direktör Daum ile yaptığı son görüşmede bu sezon takımdan ayrılmak gibi bir düşüncesinin olmadığını belirtti. Milli kaleci hem ekonomik şartlar, hem de başarıyı yakalama hedefi nedeniyle böyle bir karar aldığını iletti. 
   
   
</TEXT>
</DOC>
