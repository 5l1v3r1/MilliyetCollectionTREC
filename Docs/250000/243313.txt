<DOC>
<DOCNO> 243313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy29.html </URL>
<DATE> 2004/05/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Türkiye KKTC için İKÖ çerçevesinde harekete geçiyor 
</HEADLINE>
<TEXT>

     Türkiye, KKTC'ye uygulanan izolasyonun kaldırılması ve İslam ülkelerinin KKTC ile ilişkilerini geliştirmesi çerçevesinde çalışmalarını sürdürüyor. 
     Edinilen bilgiye göre, Devlet Bakanı Mehmet Aydın, yarın 6 körfez ülkesini kapsayan bölge turuna çıkacak. Aydın, Yemen, Umman, Birleşik Arap Emirlikleri, Katar, Bahreyn ve Kuveyt'te yapacağı temaslarda, KKTC'ye uygulanan ambargoların kaldırılması ve KKTC'nin İKÖ'deki statüsünün yükseltilmesi konusunda destek arayacak. 
     KKTC'nin statüsünün yükseltilmesine yönelik, Cidde'de yapılan İKÖ yüksek düzeyli memurlar toplantısında elde edilen olumlu karara, İstanbul'da yapılacak İKÖ Dışişleri Bakanları toplantısında resmiyet kazandırılması hedefleniyor. 
     Bu arada, Dışişleri Bakanı ve Başbakan Yardımcısı Abdullah Gül'ün haziran ayında bazı körfez ülkelerini ziyaret etmesinin gündemde olduğu, ancak programın henüz netlik kazanmadığı öğrenildi. 
     Gül'ün bugün İslam Konferansı Örgütü İKÖ Genel Sekreteri Abdulvahid Belkeziz ile yapacağı görüşmede, KKTC'ye izolasyonun kaldırılması, İstanbul'da düzenlenecek İKÖ toplantısı hazırlıkları ve Türkiye'nin İKÖ genel sekreter adaylığı konularının ele alınması öngörülüyor. 
     Belkeziz'in, Ankara'daki görüşmenin ardından temaslarda bulunmak üzere KKTC'ye gitmesi bekleniyor. 
     Öte yandan, mayıs ayında altıncısının Mısır'da yapılması planlanan Irak'a komşu ülkeler toplantısına ilişkin Ankara'ya henüz bir davet gelmediği öğrenildi. 
     Diplomatik kaynaklar, toplantının İstanbul'da haziran ayında yapılacak İKÖ Dışişleri Bakanları toplantısı çerçevesinde düzenlenmesi ihtimalinin giderek yükseldiğini belirtiyor. 
     Irak'a komşu ülkeler toplantısının üçüncüsü de İran'da İKÖ zirvesi çerçevesinde düzenlenmişti. 
     
</TEXT>
</DOC>
