<DOC>
<DOCNO> 221188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun08.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde 13. görüşme başladı... 
</HEADLINE>
<TEXT>

     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, Kıbrıs müzakereleri çerçevesinde bugün 13. kez bir araya geldi. 
     Taraflar, Kıbrıs sorununa 1 Mayıs'a kadar Annan planı temelinde çözüm bulunması amacıyla 19 Şubat'ta başlatılan müzakereler çerçevesinde, Lefkoşa ara bölgede BM Konferans Merkezi'nde görüşüyor. 
     Görüşmelere, BM Genel Sekreteri'nin Kıbrıs Özel Temsilcisi Alvaro de Soto da gözlemci olarak katılıyor. 
     Cumhurbaşkanı Denktaş, görüşmeye giderken açıklama yapmadı. 
     Bugünkü görüşmede, geçici yüksek mahkemede görev alacak yabancı hakimlerle ilgili Türk tarafının görüşü Rum tarafına sunulacak ve taraflar karşılıklı belge verme işini tamamlayacak. 
     Müzakereler çerçevesinde dün 12'ncisi yapılan görüşmede, referandumun 20 Nisan'da yapılacağı kesinleşmişti. Dün ayrıca, Türk tarafı mal-mülk ve iki kesimlilikle ilgili belge sunmuş, Rum tarafı da anlaşma sonunda kendilerine devredilecek toprağın ilk günden BM'ye devredilmesinde ısrarlı olmuş ve geçiş süreleri konusunda uzun ve tartışmalı bir görüşme yapılmıştı. 
     Görüşmede, merkezi devletin geçici ve kalıcı binalarının nerede olacağı konusu da gündeme gelmiş ve bu konunun, bugün iki tarafın ilgili komitelerinin yapacağı toplantıda görüşülmesi kararlaştırılmıştı. 
     
</TEXT>
</DOC>
