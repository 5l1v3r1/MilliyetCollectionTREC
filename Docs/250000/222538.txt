<DOC>
<DOCNO> 222538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo21.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, kötü gidişe üzülüyor... 
</HEADLINE>
<TEXT>

     Malatyaspor Asbaşkanı İlhan Kavuk, son haftalarda arzuladıkları sonuçları alamanının üzüntüsünü yaşadıklarını söyledi. 
     Kavuk, yaptığı açıklamada, Bursaspor maçında rakiplerinden daha kötü bir futbol sergilememelerine karşın puan alamadıklarını belirterek, ''Alınan kötü sonuçlar bizleri de üzüyor. Ancak taraftarlarımızın sabırlı olmasını bekliyoruz'' dedi. 
     Ligde zorlu bir sürece girildiğini, takımın ciddi bir desteğe ihtiyacı olduğunu ifade eden Kavuk, şunları kaydetti 
     ''Son haftalarda arzuladığımız sonuçları alamamanın üzüntüsünü yaşıyoruz. Yönetim olarak, Malatyaspor'un saha içi başarısını önemsemekle birlikte sonuca bağlı günübirlik hedeflerin peşinde koşmuyoruz. İnönü Stadı'nın uzun süreliğine kiralanması, altyapının da kullanabileceği ek çim sahaların yapılması yönünde çalışmalarımız devam ediyor. Malatyaspor'u ligde kalıcı kılmak için, bu çalışmaların yapılması gerekiyor. Alınan kötü sonuçlardan dolayı yönetim kurulumuzun sonsuz hoşgörüsü olduğu sanılsın istemiyoruz. Teknik heyetin bilgilendirmesi ve raporları doğrultusunda formsuz oyuncularımızın dikkati çekilecektir.'' 
     
     BURSASPOR MAÇI 

     Kavuk, Bursaspor maçında sporun ruhuna ve centilmenliğe aykırı davranışların kendilerini üzdüğünü, Bursaspor eski başkanı ve Futbol Federasyonu Yönetim Kurulu Üyesi Levent Kızıl'ın, üçüncü golden sonra şeref tribününde hoş olmayan el kol hareketleri yaptığını anlatarak, şunları kaydetti 
     ''Sayın Kızıl, unutmamalıdır ki kendisi kulüplerimizin tamamını temsil eden federasyonun bir üyesidir. Bu nedenle her kulübe karşı aynı mesafede durmak zorundadır. Federasyon üyesi olmasa bile, yapmış olduğu hareket çok çirkindir. Kendisini kınıyoruz. Ayrıca aynı maçta görevlerinin ve Bursaspor kulübündeki pozisyonlarının ne olduğunu anlayamadığımız bazı şahıslar, devre arasında koridorlarda futbolcumuza, teknik heyetimize fiili ve sözlü saldırıda bulundular. Bu hareketlerin ne Bursaspor'a ne de Türk futboluna yarar getirmeyeceği açıktır.'' Kavuk, takımının Bursaspor maçının ardından İstanbul'a gittiğini ve İstanbulspor ile yapakları maçın hazırlıklarını da burada sürdüreceklerini söyledi. 
     
</TEXT>
</DOC>
