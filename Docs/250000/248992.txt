<DOC>
<DOCNO> 248992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko28.html </URL>
<DATE> 2004/06/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TMSF Star Medya Grubu satışı için 1 ay demiştik ama sarkabilir... 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Star Medya Grubu satış takviminin biraz sarkabileceğini belirterek, ''Temmuz'un 15'ine kadar işi bitirebileceğimizi umuyorum'' dedi. 
     Ertürk, TMSF ve Dünya Bankası tarafından ortaklaşa düzenlenen konferans sırasında gazetecilerin sorularını yanıtlarken, Star Medya Grubu satış takvimini daha önce açıkladıklarını hatırlattı. Ertürk, şöyle konuştu 
     ''Medya grubunu bir ay demiştik ama o bir ay, biraz sarkabilir. Şu anda orada çalışmalarımız olgunlaşıyor ve sonuca doğru ulaşıyoruz. Haziran sonu olmasa bile belki müteakip 15 gün, Temmuz'un 15'ine kadar işi bitirebileceğimizi umuyorum.'' Ertürk, bir gazetecinin Cem Uzan'la görüşmelerine ilişkin ''Size bu iş çözülebilir dileğiyle mi geldiler, yoksa yine şirketleri mi istiyorlar geri ödemek için '' sorusunu yanıtlarken, daha öncekilerden çok farklı bir teklif olduğunu söyleyemeyeceğini ifade etti. 
     Uzan Grubu'nun Sakarya'daki çiftliğinin TMSF'nin başına ''dert'' olduğu şeklinde haberler çıktığının hatırlatılması üzerine Ahmet Ertürk, orada bir yanlış anlama olduğunu söyledi. Ertürk, ''Biz TMSF olarak hiç bir gruba finansal destek sağlamıyoruz. Orası da dahildir. Orası Uzan grubunun şirketlerinden birinin mülkiyetindedir. Ve o şirket orayı finanse etmektedir. TMSF ile TMSF'nin finansmanıyla herhangi bir ilişkisi söz konusu değildir'' dedi. 
     
     ''ÇUKUROVA GRUBU İÇİN ZAMANLAMA VEREMEM'' 
     TMSF Başkanı Ertürk, bir soru üzerine, Çukurova Grubu ile görüşmelerin ne zaman bitirileceği konusunda bir zamanlama veremeyeceğini söyledi. 
     Bir gazetecinin, ''Çağlar Grubu'nun TMSF'ye teklif ettiği varlıklardan Yeşilşehir projesinin kaçak olduğu ve tarım arazisi üzerinde bulunduğu'' iddialarını aktararak, ''Bu şartlarda bunu bir aktif olarak alacak mısınız '' sorusu üzerine Ertürk, ''o konuda bir bilgim yok'' dedi. 
     BDDK Başkanı Bilgin'in İmar Bankası'nın faturasının 14 milyon yoksulun 3 yıllık kira, yiyecek ve giyecek masrafına eşit olduğu sözlerinin hatırlatılarak, ''İmar için ne kadar bir geri dönüş bekliyorsunuz. Kafanızda bir rakam var mı '' sorusu üzerine Ertürk, henüz bir şey söyleyecek durumda olmadığını, şirketlerin değerlemelerinin devam ettiğini bildirdi. 
     
     ''GAYRİMENKUL MÜZAYEDELERİ DEVAM EDECEK'' 
     Ertürk, batık bankaların gayrimenkullerinin müzayede ile satılmasına ilişkin soru üzerine, müzayedelerin başarılı olduğunu ve devam edeceğini söyledi. 
     Ertürk, ''Dünkü ihalede başarılı sonuçlar aldık. Yüzde 50 oranında bir tahsilat, satış oranına ulaştık. Bu devam edecek. Bizim süratle elimizdeki varlıkları ve alacakları satmak, devretmek veya tahsil etmek ve kendi asli işimize dönmek, hedefimiz bu'' dedi. 
     
</TEXT>
</DOC>
