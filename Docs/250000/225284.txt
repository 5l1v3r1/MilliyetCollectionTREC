<DOC>
<DOCNO> 225284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur34.html </URL>
<DATE> 2004/03/24/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Erdoğan Ortadoğu'da arabulucuk falan kalmadı ki... 
</HEADLINE>
<TEXT>

     Başbakan Recep Tayyip Erdoğan, Hamas terör örgütünün ruhani lideri Şeyh Ahmet Yasin'in İsrail tarafından öldürülmesinin, ''bir terör adımı'' olduğunu ifade ederek, ''barışa gölge düştüğünü'' söyledi. 
     Erdoğan, Ortadoğu'da artık arabuluculuk yapma durumunun kalmadığını belirterek, ''Duman ettiler hepsini'' dedi. 
     Başbakan Erdoğan, Hamas örgütü lideri Şeyh Yasin'in İsrail güçleri tarafından öldürülmesini değerlendirdi. 
     Bu olay ile Ortadoğu barışının bir manada yara aldığını ifade eden Başbakan Erdoğan, ''artık, yol haritası diye bir şey kalmamıştır'' dedi. 
     Böyle bir ''suikastı'' her şeyden önce insani bulmadığını ifade eden Başbakan Erdoğan, şöyle konuştu 
     ''Vücudunun 3'te 2'si tutmadığı için bu insan cezaevinden çıkarıldı. İsraillilerin elindeydi, cezaevindeydi ve bu gerekçeyle çıkarıldı ve böyle bir insanı roket atışlarıyla, böyle suikastla yok ediyorsun. Bunu, dünyada terörün hangi tanımı içerisine sokacağımızı da ayrıca belirlemek lazım. Ben bunu bir savunma anlayışı içerisinde kabul edemem. Çünkü vücudunun 3'te 2'si tutmayan bir insan savunma gücü olmayan bir insandır. Buna böyle bakmak gerekir. 
     Kendisinin Hamas terör örgütünün dini lideri olması, Hamas'ın eylemlerine yönelik destekler vermesi noktası ayrı bir olay, ayrı bir değerlendirmeye tabi tutulabilir. Ancak, şiddet yoluyla böyle bir çözüme gitmek kini, intikam duygularını ve nefreti Ortadoğu'da artıracaktır. 
     Bu olaydan sonra yine İsrail yönetiminin yapmış olduğu açıklamaları da ben doğru bulmuyorum. Bu açıklamalar yine aynı şekilde şiddeti davet eden açıklamaları getiriyor. Bunlar yanlıştır. 
     Eğer biz Ortadoğu'da barış istiyorsak, Ortadoğu'da bu sorunları çözmek istiyorsak bir defa İsrail yönetiminin bu tavırlarından, bu anlayışından vazgeçmesi gerekir. Ben olaya böyle inanıyorum ve atılabilecek barışa yönelik adımları bir defa bu girişim, bu adım ki bir terör adımıdır bana göre, yaralamıştır. Barışa da bence gölge düşürmüştür.'' Erdoğan, İsrail ile Filistin arasında arabuluculuk teklifinde bulunduğunun anımsatılması üzerine, ''Artık arabuluculuk falan kalmadı ki. Duman ettiler hepsini'' dedi. 
     Başbakan Erdoğan, ''Şu anda her taraf darmadağın oldu. Yani gerçekten bu arabuluculuğun hazırlığı içerisindeydik. Altyapısını oluşturmanın gayreti içerisindeydik. Bu hareket tüm bu samimi niyetlerimizi alt-üst etmiştir'' diye konuştu. 
     Erdoğan, bir soru üzerine, olayın ardından Dışişleri Bakanlığı'nın İsrail ile temasının olduğunu, ancak kendisinin bir temasta bulunmadığını söyledi. 
     Başbakan Erdoğan, bedelli askerlik uygulamasına yönelik kendisine atfen basında çıkan haberleri değerlendirirken de kendilerinin bir talebi dile getirdiğini, Milli Savunma Bakanı'nın da konuya ilişkin açıklamalarda bulunduğunu anımsattı. 
     Erdoğan, bir başka soru üzerine, İsviçre'de Kıbrıs sorunun çözümüne yönelik toplantıya gitmeden önce şartlarda bir değişiklik olması ve gerekli görülmesi halinde Cumhurbaşkanı Ahmet Necdet Sezer ile görüşebileceğini bildirdi. 
     
</TEXT>
</DOC>
