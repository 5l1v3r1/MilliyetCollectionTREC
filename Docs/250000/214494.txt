<DOC>
<DOCNO> 214494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko23.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKDER Kredi kartı sözleşmelerinizi incelettirin 
</HEADLINE>
<TEXT>

     Tüketicileri Koruma Derneği TÜKDER Genel Başkanı Ahmet Haldun İnak, tüketicilere, imzaladıkları kredi kartı sözleşmelerinin bir örneğini mutlaka almaları ve kendilerine incelettirmeleri çağrısında bulundu. 
     İnak, düzenlediği basın toplantısında, bankaların tüketicilerin ayağına kadar giderek, marketlerde, meydanlarda ve altgeçitlerde kefilsiz kredi kartı verme yarışına girdiklerini, bu nedenle kredi kartı sözleşmelerinin incelenmeye değer bir konu olduğunu söyledi. 
     Sözleşmelerde yer alan ''Haksız şartlar''la ilgili dernek olarak incelemelerinin devam ettiğini belirten İnak, şöyle konuştu 
     ''Konunun önemi nedeniyle, tüketicilerimiz, imzaladıkları sözleşmenin bir örneğini mutlaka almalılar ve derneğimize gelerek haksız şartlar açısından inceletmeliler. Bunun yanı sıra başta kamu kurum ve kuruluşları olmak üzere tüm satıcı, sağlayıcı ve kredi veren kurumların, sözleşmelerini içerik bakımından yeniden gözden geçirmeleri gerekiyor." 
     
</TEXT>
</DOC>
