<DOC>
<DOCNO> 243513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun38.html </URL>
<DATE> 2004/05/28/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İran'da 5.5 büyüklüğünde deprem 6 ölü, 20 yaralı 
</HEADLINE>
<TEXT>

     İran'da bugün meydana gelen depremde ilk belirlemelere göre, 6 kişi öldü, 20 kişi yaralandı. İran resmi haber ajansı İRNA'nın haberine göre, Tahran Üniversitesi Sismoloji Merkezi yaptığı açıklamada, ''İran'ın kuzeyinde meydana gelen depremin büyüklüğünün Richter ölçeğine göre 5.5 olduğunu'' bildirdi. 
     Yaklaşık 10 saniye süren ve başkent Tahran'da da hissedilen deprem sonrası, başkentliler korkuyla evlerinden sokaklara kaçtı. ABD Jeolojik Araştırmalar Merkezi'nin internet sitesinde, İran'ın kuzey kesiminde meydana gelen depremin büyüklüğünün Richter ölçeğine göre 6.2 olduğu açıklanmıştı. 
     İran televizyonunun haberine göre, adı açıklanmayan İran Kızılay'ı yetkilisi, depremde başkent Tahran'ın batısında depremin vurduğu eyaletlerden biri olan Gazvin eyaletinde 1 kişinin öldüğünü söyledi. 
     Bazı kaynaklar bu eyaletteki ölü sayısını iki olarak verdi. 
     İRNA'nın haberine göre, kuzeydeki Mazendaran eyaletinin Nur kentinde de 5 kişi öldü. Kentteki Nur hastanesi acil servis yetkilisi Mecid Hacızade, depremde 5 kişinin öldüğünü ve 20 kişinin yaralandığını söyledi. 
     Bu arada, depremin merkez üssü olduğu ifade edilen Belede kenti yakınında Richter ölçeğine göre 4.4 ve 4.3 büyüklüğünde iki artçı sarsıntı meydana geldi. 
     
     İRAN'DAKİ BÜYÜK DEPREMLER VE CAN KAYBI 

     Çok sayıda fay hattının geçtiği İran'da, 22 Haziran 2002'de meydana gelen 6.3 büyüklüğündeki deprem başkent Tahran'ı, ülkenin kuzeyi ve kuzeybatısındaki Hamedan, Gazvin, Kürdistan, Gilan ve Zencan eyaletlerini etkilemiş, bu depremde en az 235 kişi ölmüş ve 1000'den fazla kişi yaralanmıştı. 
     Tahran'ın kuzeybatısındaki Gazvin eyaletinin güneyinde bulunan Buin Zehra'da Eylül 1963'te meydana gelen büyüklüğü 7'den fazla olarak ölçülen depremde, 12 binden fazla kişi ölmüş ve 124 köy yıkılmıştı. 
     İran'da son yılların en büyük depremi 21 Haziran 1990'da kuzeybatıda Hazar Denizi kıyısındaki Gilan eyaletinde meydana gelen 7.7 büyüklüğündeki depremdi. Merkez üssü Rudbar olan depremde yaklaşık 37 bin kişi ölmüş, 100 binden fazla kişi yaralanmış ve 3 kentle 600 köy tamamen yıkılmıştı. 
     İran'da meydana gelen en büyük depremlerden biri de henüz hafızalardan silinmeyen 26 Aralık 2003'te Tahran'ın 1000 kilometre güneydoğusundaki tarihi Bem kentindeki depremdi. Bu depremin büyüklüğü farklı kaynaklar tarafından 6.3 ve 6.7 olarak ölçülmüştü. Depremde en az 26 bin kişi ölmüştü. 
     
</TEXT>
</DOC>
