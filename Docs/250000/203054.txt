<DOC>
<DOCNO> 203054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur11.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikasta kurban giden Necip Hablemitoğlu anılıyor... 
</HEADLINE>
<TEXT>

     Dr. Necip Hablemitoğlu, öldürülüşünün birinci yılında evinin önünde düzenlenen törenle anıldı. 
     Portakal Çiçeği Sokağı'ndaki evinin önünde düzenlenen törene Hablemitoğlu'nun eşi Şengül Hablemitoğlu, çocukları, akademisyenler, arkadaşları ve öğrenciler katıldı. 
     Evinin önünde mumların arasında konulan Hablemitoğlu'nun resminin arkasında bir genç Türk bayrağı taşıdı. Resmin önüne de ''Seni seviyoruz'' yazısı ve mumlar bırakıldı. 
     Törene katılanları Hablemitoğlu'nun yanı sıra Uğur Mumcu, Ahmet Taner Kışlalı, Muammer Aksoy'un da resmini taşıdılar. 
     Törende Konuşan Tüm Öğretim Üyeleri Derneği TÜMÖD Genel Başkanı Tahir Hatipoğlu, 1978'den bu yana Türkiye'nin her iki yılda bir bilim adamını yitirdiğini belirterek, bunları tesadüf olmasının mümkün olmadığını söyledi. 
     Hablemitoğlu'nun ilerici, akılcı bir aydın olduğunu, her zaman ve her şartta Anadolu'ya giderek Atatürk aydınlanmasını anlatmaya çalıştığını belirten Hatipoğlu, ''O Bir fenerdi. İşte fenerler birer birer sönüyor ve yok oluyor. Artık bu son bulmalıdır. Bu cinayetler birliğimiz, bütünlüğümüz devam ederse önlenebilir. Bu istisnasız hepimizin görevi'' dedi. 
     
</TEXT>
</DOC>
