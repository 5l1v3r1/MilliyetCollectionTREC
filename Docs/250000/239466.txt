<DOC>
<DOCNO> 239466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur19.html </URL>
<DATE> 2004/05/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
'Okulun adı kötüye çıkacak' diye çeteleşme örtbas ediliyor 
</HEADLINE>
<TEXT>

     Denizli Emniyet Müdürü İhsan Ünal, okullardaki ''çeteleşme''nin ciddi bir tehlike olduğunu, idarecilerin '' okulun adı kötüye çıkacak diye polise yardımcı olmamasının, sorunu daha da büyüttüğünü'' söyledi. 
     Denizli'de Gündoğdu Mahallesi'ndeki Ressam İbrahim Çallı İlköğretim Okulu çıkışında, bir öğrencinin yolunu kesen V.Y. 13 , tehditle parasını aldı. 
     Polis tarafından gözaltına alınan ve Çocuk Şubesi'nde sorgulaması devam eden V.Y'nin, daha önce de 2 öğrencinin parasını gasp ettiğini belirlendi. 
     
     İDARECİ VE VELİLERE ÇAĞRI 
     Denizli Emniyet Müdürü İhsan Ünal, okul önlerindeki gasp, yaralama ve dövme olaylarının genelde polise yansımadığını belirtti. 
     Bunun ''okulun adını koruma'' adına yapıldığına dikkati çeken Ünal, ''Okul idarecileri ve veliler, okul içinde ve çevresinde meydana gelen olaylarla ilgili polisle işbirliği yapmaktan kaçınıyor. 'Okulun adı kötüye çıkacak' diye çeteleşme konusunda yardımcı olmuyorlar. Belki kendi bakış açılarından haklı olabilirler. Ama bunlar şimdiden önlenemezse, ileride mafyalaşmanın ilk adımı atılmış olur'' dedi. 
     Okul çevrelerindeki olayların önlenmesi için okul idarecileri ve velileri polisle işbirliği yapmaya, olaylara tanık olanları 155'e ihbarda bulunmaya çağıran Ünal, ''Ambardaki çürük elmaları ayıklayıp almalıyız ki, sağlam olanlara zarar vermesin, onları da çürütmesin'' diye konuştu. 
     
</TEXT>
</DOC>
