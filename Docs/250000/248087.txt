<DOC>
<DOCNO> 248087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy04.html </URL>
<DATE> 2004/06/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'nin insan kaçakçılığı raporunda hükümete ağır eleştiri 
</HEADLINE>
<TEXT>

     ABD Dışişleri Bakanlığı, 2004 Yılı İnsan Kaçakçılığı Raporu'nda, Türk hükümetinin, insan kaçakçılığını önlemek için gereken asgari standartları yerine getirmediği ifade etti. 
     ABD Dışişleri Bakanlığı'nın yıllık olarak yayınladığı İnsan Kaçakçılığı Raporu'nda Türkiye, "temel olarak cinsel istismar ve ev hizmetleri amacıyla kaçırılan kadınlar ve kızlar için hedef ülke" olarak tanımlandı. Mağdurların özellikle eski Sovyetler Birliği ülkeleri olan Ermenistan, Azerbaycan, Gürcistan, Rusya, Ukrayna, Moldova ile Romanya ve Bulgaristan'dan geldiği belirtilirken, daha küçük ölçekte ise Türkiye'nin Batı Avrupa'ya yönelik kaçakçılık için transit ülke olduğu kaydedildi. 
     
     HÜKÜMETE ELEŞTİRİ 
     Raporda, "Türkiye'nin hükümeti, kaçakçılığın ortadan kaldırılması için gerekli asgari standartları tam olarak yerine getirmiyor, ancak yerine getirmek için belirgin çaba gösteriyor" denildi. Hükümetin, soruşturma ve cezalandırma aşamalarını uygularken, kamuoyuna yönelik olarak önleyici bilgi vermediği ve eğitim programları uygulamadığı da ifade edildi. 
     Türkiye'nin, ikinci derece izleme listesi içinde değerlendirildiği raporda, bazı devlet görevlilerinin de insan kaçakçılığına karıştıklarına dikkat çekildi. 
     Hükümetin, kaçakçılığa karşı önlemleri, raporun hazırlanma sürecinde hızlandırdığına işaret edilirken, merkezi yönetimin, konuya ilişkin anlaşmaları hayata geçirme çabalarına karşın, bazı yerel yetkililerin, ilgili talimatlara uymadıkları eleştirisi yapıldı. Hükümetin, insan kaçakçılığını önleme çabalarına daha fazla odaklanması ve bu çabaları güçlendirmesi gerektiği de vurgulandı. 
     
</TEXT>
</DOC>
