<DOC>
<DOCNO> 247797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy13.html </URL>
<DATE> 2004/06/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
PKK ateşkesi uzatmak istemiyor 
</HEADLINE>
<TEXT>

     
     Özgür CEBE DİYARBAKIR, DHA 



     TERÖR örgütü PKK Kongra-Gel'in ele başlarından Murat Karayılan, kapatılan DEP'in tahliye edilen eski milletvekillerinin "Ateşkesi 6 ay daha uzatın'' çağrısına yanıt verirken, "Ateşkesi uzatmak gündemimizde değil. Bu ayaküstü alınmış bir karar da değil. Öncelikle 7'nci Kolordu Komutanlığı'na sesleniyorum. Operasyonlar dursun'' diye konuştu. 
     Uydu aracılığıyla kapatılan 'Medya TV'nin yerine yayın yapan Roj TV'de DEHAP Genel Başkan Yardımcısı Osman Özçelik ile Abdullah Öcalan'ın avukatı Aysel Tuğluk'un stüdyo konuğu olarak katıldığı Sela Sor' adlı programa Murat Karayılan telefon bağlantısıyla katıldı. Murat Karayılan, DEP'li eski milletvekillerinin Diyarbakır'dan yaptığı çağrıya yanıt verdi. Karayılan, 6 yıldan bu yana ateşkesi tek yanlı sürdürdüklerini belirterek, "Bu ateşkesi biz değil, buna uymayan taraf bozdu. Bize yönelik 6 yılda 700 operasyon yapıldı, 500 kayıp verdik. Son 1 yıl içinde de operasyonlar giderek arttı. Çatışmasız ortam Türk devletinin başarısı, ya da bizim gerilediğimiz anlamına gelmiyor. Bu böyle algılandı. Çatışmasız ortamın mimarı Abdullah öcalan'dır. Buna rağmen dünyayla irtibatı sadece tek kanallı TRT FM aracılığıyla gerçekleşiyor. DEP'lilerin yaptığı çağrıları biz 6 yıldan beri zaten yapıyoruz'' dedi. 
     
     STRATEJİMİZ DEĞİŞMEDİ' 

     Örgütün izlediği stratejide bir değişiklik olmadığını ve barış için gerekli çabayı göstermeye hazır olduklarını iddia eden Karayılan, eylemleri sona erdirmek için öncelikle operasyonların durdurulması gerektiğini söyledi. 1 Haziran'daki ateşkesi bozma kararının Türk devletine savaş ilanı anlamına gelmediğini öne süren Karayılan, şöyle konuştu 
     "Bu zorunlu ve son çare olarak alınmış bir karardır. Bu kararda Kongra-Gel'in değil, silahlı güç olan HPG'nindir Halk Savunma Güçleri . HPG son kongrede özerk bir yapıya kavuştu ve bağımsız karar alma yetkisine sahiptir. Son günlerde ölenlere üzüldük. Buna sevinmiyoruz. Ama sen Adıyaman'da tuzak kurup 3 kişiyi öldürürsen, o da seni Tunceli'de öldürür. Bunun anlaşılmayan bir yanı yok. Devletin DEP'lilerin bırakılması ve TRT'de Kürtçe yayın gibi adımlarını da görmezden gelmiyoruz. Bunlar olumlu.'' Murat Karayılan, Güneydoğu Anadolu Bölgesi'nde 7'nci Kolordu Komutanlığı'nın izlediği tutumun önemli olduğunu belirtirken, "Bütün bölgede operasyonlar durmalı. Somut adım bekliyoruz. Deniz Baykal'ın şiddetin yanıt olmayacağı görüşüne katılıyoruz. Bunun için siyasal mücadelenin yolu açılmalı. Bu olursa biz de kontrollü bir savunma için HPG'ye baskı kuracağız. Biz bunun 5 katı fazlası savaşı yürütebiliriz. Bu abartı değil, 20 yıllık savaş tecrübemiz var ve kendimizi yeniledik. Düşük yoğunluklu değil, orta yoğunluklu bir savaş gelişebilir. Saldırılar devam ederse eylemleri tırmandırıp iç kesimlere yayacağız. Kararı geri almak gündemimizde değil. Ayaküstü aldığımız bir kararda değil. Blöf yapmıyoruz. Kamuoyu görecek. Ateşkes karşılıklı olursa, yasal demokratik eylemliliklerin önü açılırsa o zaman kararımızı gözden geçiririz'' tehdidinde bulundu. 
     br 
</TEXT>
</DOC>
