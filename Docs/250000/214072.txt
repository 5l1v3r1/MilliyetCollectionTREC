<DOC>
<DOCNO> 214072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko30.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Garantili dış borç stoğunda en büyük pay KİT'lerin 
</HEADLINE>
<TEXT>

     Hazine Müsteşarlığı, Hazine garantili dış borç stokunun 2003 yılının üçüncü üç aylık dönemi itibariyle 5.8 milyar dolar olarak gerçekleştiğini bildirdi. 
     Hazine Müsteşarlığı'ndan yapılan yazılı açıklamada, Eylül 2003 sonu itibariyle Hazine garantili dış borç stoku içinde en büyük payın yüzde 56.6 ile KİT'lere ait olduğu ifade edildi. 
     Açıklamada, 2003 yılı üçüncü çeyreğine ait stok rakamlarının, 2003 yılı ikinci çeyreğine göre 96 milyon dolarlık bir gerileme kaydettiği ve yüzde 1.6 oranında azalış gösterdiği belirtildi. 
     Açıklamada, 2003 yılının üçüncü üç aylık döneminde Hazine garantisi ile sağlanan dış kredi bulunmadığı vurgulanırken, Eylül 2003 tarihi itibariyle, Haziran 2003 dönemine kıyasla, KİT'lerin borç stokunda yüzde 2.4, yerel yönetimlerde yüzde 3.7, Bütçe Dışı Fonlar'da yüzde 2.1 azalış, Kalkınma ve Yatırım Bankalarında ise yüzde 6.5 oranında artış gözlendiği ifade edildi. 
     Hazine açıklamasında, 2003 yılı dördüncü üç aylık dönemine ait borç servisi projeksiyonunda ise kuruluşlar tarafından 79 milyon doları faiz, 427 milyon doları anapara ödenmesi olmak üzere toplam 506 milyon dolar tutarında Hazine garantili dış borç ödemesinin öngörüldüğü kaydedildi. 
     Hazine garantili dış borç stokunun vade yapısına bakıldığında 2003 yılı Eylül sonu itibariyle, en büyük payların yüzde 38.6 ve yüzde 37.6 ile sırasıyla 5-10 yıl ve 1-5 yıl vadeli borçlara ait olduğu, 1 yıldan az vadeli borçların paylarının yüzde 5.3, 10 yıldan fazla vadeli borçların paylarının ise yüzde 18.5 olduğu bildirildi. 
     
</TEXT>
</DOC>
