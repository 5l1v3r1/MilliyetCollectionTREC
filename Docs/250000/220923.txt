<DOC>
<DOCNO> 220923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun07.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Cumhuriyetçi eşcinselleri kaybetti 
</HEADLINE>
<TEXT>

     ABD Başkanı George W. Bush, eşcinsel evlilikleri yasaklayacak bir anayasa değişikliğinden yana olduğunu açıklamasıyla Cumhuriyetçi Parti'deki eşcinsel destekçilerini kaybetti. 
     San Francisco Belediye Başkanı'nın 14 Şubat Sevgililer Günü öncesinde başlattığı eşcinsel evlilik maratonuyla birlikte ülkenin gündemine oturan tartışmada, Bush'un tavrı, özellikle partisine önemli maddi katkı sağlayan eşcinsel destekçilerini çok kızdırdı. 
     Bush'un 2000 yılındaki seçim kampanyasında aktif görev alan ve başkan seçilmesinde önemli rol oynayan eşcinsel gruplar, Bush'un eşcinsel evlilik karşıtı tavrıyla birlikte desteklerini çekmeye başladılar. 
     Bush'un en sadık destekçilerinden ve Başkan'ın yeniden seçilmesi için tek başına 80 bin dolar toplayan başkent Washington'ın Belediye Meclisi üyesi David Catania, Başkan Bush'un eşcinsel evliliği karşıtı tavrıyla birlikte maddi destek toplama çalışmalarına da son verdiğini ve artık Bush'a oy vermeyi düşünmediğini söyledi. Catania, ''Aslında bana onun yeniden seçilmesi için topladığım onca parayı iade etmesi gerekir'' diye konuştu. 
     Catania gibi, üyesi olduğu ve Bush'un ilk seçim kampanyasında görev alan ''Austin 12'' adlı grup da, bundan böyle Bush'u desteklemelerinin mümkün olmadığını açıkladı. 
     Bush'un eşcinsel evlilik konusundaki düşüncelerinin bu sayede ortaya çıktığını belirten ve ABD'nin etkin kadın ve erkek eşcinsellerden oluşan grup, bu durumun seçimler öncesinde kutuplaşma yaratmasının kaçınılmaz olduğunu ifade etti. 
     Bazı uzmanlar, Bush'un eşcinsel evlilikleri yasaklayacak anayasa değişikliği çağrısıyla, en az 1 milyon oy kaybedebileceğini belirtiyorlar. Bunun ülkedeki eşcinsel oylarının dörtte birine karşılık geldiği kaydediliyor. 
     Bush'un bu tutumunun bazı kararsız oyları da kaybetmesine yol açabileceği ileri sürülüyor. 
     
     WASHINGTON EYALETİ DE TARTIŞMAYA KATILDI 
     Bu arada, ABD'nin kuzeybatısındaki Washington eyaleti, Kaliforniya, Massachusetts ve New York'un ardından eşcinsel evliliklerine izin verilip verilmemesi konusundaki tartışmaların yeni mücadele alanı oldu. 
     Washington eyaletinin başkenti Seattle'ın Belediye Başkanı Greg Nickels, belediyedeki eşcinsel çalışanların evliliklerini tanıyacağını açıkladı. 
     Eşcinsel evliliklere onay vermeyen eyalet yasası nedeniyle Belediye Başkanı Nickels, belediye çalışanlarının başka bir eyaletten alacakları evlilik ruhsatını kabul edeceğini belirtirken, eyaletin muhafazakar kesimi karara tepki gösterdi. 
     Eyaletteki 6 eşcinsel çift de kendilerine evlilik izni verilmeyerek eyaletin ''eşitlik, özgürlük ve mahremiyet'' ilkelerinin ihlal edildiği gerekçesiyle dava açtı. 
     San Francisco'da 3600'den fazla, New Paltz kasabasında 40 kadar aynı cinsiyetten çift dünya evine girerken, Oregon eyaletinin Portland kentinde de yüzlerce eşcinsel çift evlilik ruhsatı almak için başvurmuştu. Portland'da mahkeme kararı bekleniyor. 
     
</TEXT>
</DOC>
