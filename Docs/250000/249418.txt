<DOC>
<DOCNO> 249418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko01.html </URL>
<DATE> 2004/06/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tüzmen Bundan sonra kriz miriz olmaz... 
</HEADLINE>
<TEXT>

     Devlet Bakanı Kürşad Tüzmen, ''Bundan sonra kriz miriz olmaz. Niye Çünkü bu sene bizim dış ticaret hacmimiz 140 milyar dolar olacak. Bu rakam bir dev. Bu ülkeyi öyle 3-5 milyar dolarla sallamanız mümkün değil. Onun için olmaz'' dedi. 
     Gazetecilerin sorularını yanıtlayan Tüzmen, ithalatçı birliklerine yönelik eleştirilerin hatırlatılması üzerine, ithalatçı birlikleri konusunda neler yapılmak istendiğinin 4-5 yıl sonra anlaşılacağını söyledi. 
     İlk başta ihracatçı birlikleri ve serbest bölgelere de karşı çıkanlar olduğunu dile getiren Tüzmen, ''Herkes karnından konuştu, olayı anlamadan konuştular. Zaten Türkiye'nin en büyük sıkıntısı bu. Herkes konuşuyor, ama bilmeden, analizini yapmadan konuşuyor'' diye konuştu. 
     Tüzmen, Türkiye'de ihracatın birlikler vasıtasıyla günü gününe takip edilebildiğini, ancak ithalatta 3 ay geriden gelindiğini ifade ederek, gerektiğinde karar almada geç kalındığına dikkat çekti. İthalatçı birliklerinin, ithalatı analiz etmeye, doğru şekilde yönlendirmeye imkan vereceğini vurgulayan Tüzmen, şöyle dedi 
     ''En sonunda ithalatçı ve ihracatçı birliklerini birleştirip, sonunda dış ticaret birlikleri oluşturacağız. Esas amacım da bu zaten, başından beri bunu söylüyorum. Burada çok acele etmememiz lazım. Yavaş yavaş oturtuyoruz. 4-5 sene sonrası için yapacağımız bir hamledir. İleride çok daha iyi bir şekilde anlaşılacaktır.'' 
     
     ''DÖVİZ KURLARI'' 
     Tüzmen, ''Kurun şu anki halinden memnun musunuz '' sorusunu da şöyle yanıtladı 
     ''Ben şu anda kurun hala daha aşırı değerli olduğunu söylüyorum. Ama şu an kur daha önce yaşadığımız sıkıntıları bir ölçüde telafi eder niteliğe gelmiş durumda. Bunun bugüne kadar söylediklerimden hiç farklı yönü yok. Ben bunu çok önceden söyledim, keşke TL bu kadar değerli olmasaydı ve biz de çok ciddi bir ithalatı, ihracatın karşılama oranıyla çok ciddi bir ihracat fırsatını yakalayarak işimize devam ederdik. Çok iyi olurdu, ama gördüğümüz kadarıyla ihracatçının şu anda sıkıntısının devam ettiği bir süreci yaşıyoruz. Ama hiç olmazsa artık ihracattan vazgeçecek noktaya gelmiş ihracatçının Haydi biraz daha devam, işler iyi olacak dediği bir döneme geldik.'' Kürşad Tüzmen, asgari ücrete ilişkin bir soruya ise şu yanıtı verdi 
     ''İhracat, dış ticaret, sanayici açısından baktığımız zaman şunu görüyorum. En büyük sıkıntı girdi maliyetlerinin yüksekliği. Dolayısıyla girdi maliyetlerini yükseltecek bir çözüm zor olur, bizim açımızdan sıkıntı yaratır. Çünkü ihracatçının şu anda ihracat şevkini kırmamamız lazım, sanayicinin üretim şevkini kırmamamız lazım.'' 
     
     ''BÜROKRASİYLE BİR SIKINTIM YOK'' 
     Devlet Bakanı Tüzmen, ''Bürokrasiyle bir sıkıntınız var mı'' sorusuna karşılık olarak ''Bürokrasiyle bir sıkıntım yok. Bir siyasetçi ile bürokratın arasında sıkıntı olmaz. Baştan konuşulur, anlaşılır, yapılır. Ancak herkes üstüne düşeni yapmalı. Herkes de sözünde durmalıdır. Sözler verildiği zaman tutulmalıdır'' dedi. 
     Türkiye'de bürokrasi hafızasının kaybedilmemesi gerektiğine inandığını kaydeden Tüzmen, şunları söyledi 
     ''Eski bir bürokrat olduğum için belki bu konuda objektif olmayabilirim, ama ben Türkiye'de sadece bürokrasinin eleştirilerek bir yere varılacağını da sanmıyorum. Çünkü bürokrasi de kendi içimizde bir şey. Türkiye'de bürokrasinin hafızası senelerce gelen giden hükümetler döneminde silkelene, silkelene çok azalmıştır. Bir ülkede hafızanın kalması gerekir. Bürokraside de çizgisi olan adamların olması lazım. Çizgisi olmayan, oportünist, Nereden çıkışımı sağlayabilirim , O çıkışı yapamadığı zaman da dönüp aşağıya tahrip kalıbı yerleştirenlerin de bürokraside durmaması lazım. Çizgisinde kırıklık olmaması lazım. Bilgi birikimi olan, düzgün insanların, siyasetçinin yanlış yapmasını önleyecek şekilde çalışanların daima arkasında olmak lazım.'' 
     
     ''BUNDAN SONRA KRİZ MİRİZ OLMAZ'' 
     Tüzmen, ekonomiye ilişkin çeşitli senaryolardan bahsedildiği hatırlatılarak, ''Türkiye ekonomisinde ne zaman rahatladık deriz '' sorusu üzerine de ''Bundan sonra kriz miriz olmaz. Niye Çünkü bu sene bizim dış ticaret hacmimiz 140 milyar dolar olacak. Bu rakam bir dev. Bu ülkeyi öyle 3-5 milyar dolarla sallamanız mümkün değil. Onun için olmaz. 250 milyar dolarlık bir GSMH'miz olacak. Kayıtdışı ile 400 milyar doları geçer. Bunlar büyük rakamlar'' dedi. 
     Türkiye ekonomisinin artık çok güçlü olduğunu belirten Tüzmen, ''Herkes senaryo üretiyor. Herkes bir portakal sandığının üstüne çıkıyor. Herkese bir unvan veriyorsun. Oturuyor oradan başlıyor'' diye konuştu. 
     
</TEXT>
</DOC>
