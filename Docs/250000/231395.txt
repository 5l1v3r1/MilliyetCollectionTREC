<DOC>
<DOCNO> 231395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur03.html </URL>
<DATE> 2004/04/14/ </DATE>
<TIME> 01.55 </TIME>
<AUTHOR>  </AUTHOR>
<HEADLINE>
Bolu'da 4.6 şiddetinde deprem. Balkonlardan atlayan 4 kişi yaralandı 
</HEADLINE>
<TEXT>

     Bolu'da meydana gelen depremde, paniğe kapılarak pencere ve balkondan atlayan 4 kişi yaralandı. 
     Bolu'da saat 00.47'de meydana gelen 4.6 şiddetindeki depremden sonra, paniğe kapılan 4 kişi pencere ve balkondan atlayarak çeşitli yerlerinden yaralandılar. Yaralılar, İzzet Baysal Devlet Hastanesi'ne kaldırıldı. 
     Polis ekipleri, mahalle ve sokaklarda hasar tesbiti yapmaya çalışıyorlar. İlk belirlemelere göre hasar olmadığı kaydedildi. 
     Bolu'da gece yaşanan 4.6 büyüklüğündeki deprem sonrasında, vatandaşların büyük bir bölümü park ve bahçelerde sabahladı. 
     Bolu Valisi Mehmet Ali Türker, AA muhabirine yaşanan deprem sonrasında Bolu merkez ve ilçelerde herhangi bir can kaybı ve hasarın olmadığını belirterek, ''Yaşanan deprem sonrasında bazı vatandaşlarımız panikle balkondan atlamışlar. Bunlardan birinin 2 kolu kırık, diğerlerinde önemli bir şey yok'' dedi. 
     Vali Türker, Bolu'nun bir deprem bölgesi olduğuna işaret ederek burada yaşayanların depreme alışarak panik yapmaması gerektiğini söyledi. Vali Türker, ''Bu konuda herkesin soğukkanlı davranması lazım. Kamu görevlileri bu tür durumlarda paniğe kapılmadan görevlerini yapmalı'' dedi. 
     Vali Türker, şu an için kentte okulların tatil edilmesinin söz konusu olmadığını söyledi. 
     
     ''DIŞARIDA SABAHLADILAR'' 

     Yaşanan deprem sonrasında, sabahın ilk ışıklarına kadar park ve bahçelerde yaşayan vatandaşlar ise son 15 gün içinde yaşanan 3 depremin kendilerini tedirgin ettiğini belirterek, ''Bugüne kadar 2 büyük deprem yaşadık. Buna rağmen deprem korkusunu üzerimizden atamadık'' dediler. 
     Deprem sonrasında korkudan yaşadığı apartmanın birinci katından atlayarak 2 kolunu birden kıran Abant İzzet Baysal Üniversitesi İktisat Fakültesi öğrencisi Ezgİ Öztürk, ilk defa depremi yaşadığını ifade ederek, ''Deprem anında korkudan kendimi balkondan dışarı atmışım. Gözlerimi hastanede açtım'' dedi. 
     Kentte tatil için gelen İngiliz turistler de deprem sonrasında, İzzet Baysal Caddesi'nde bulunan parkta sabahladılar. 
     . 
     
     ÜNİVERSİTEDE SINAVLAR ERTELENDİ 

     Abant İzzet Baysal Üniversitesi A.İ.B.Ü. Rektörü Prof. Dr. Yaşar Akbıyık, ''Yaşanan deprem nedeniyle üniversitede bugün yapılacak olan sınavlar iptal edilmiştir'' dedi. 
     A.İ.B.Ü. Rektörü Akbıyık, üniversitede öğrenimin devam edeceğini ifade ederek, ''Öğrencilerimizin deprem sonrası yaşadığı olumsuz psikoloji gözönünde bulundurularak bu karar alındı. Eğitim ve öğretime ise kesintisiz devam edilecek'' diye konuştu. 

     
</TEXT>
</DOC>
