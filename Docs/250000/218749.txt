<DOC>
<DOCNO> 218749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/soneko09.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk firmaları 7.6 milyon dolarlık ihracat bağlantısı kurdu... 
</HEADLINE>
<TEXT>

     Türk firmaları, 2003 yılında düzenlenen 25 alım heyeti programında, 7 milyon 600 bin dolarlık ihracat bağlantısı kurdu. 
     Yatırımcı ve ithalatçıların Türkiye'ye davet edildiği alım heyeti programı kapsamında, bu yılın ilk yarısında Türkiye'ye deri, hazır giyim, mücevher, makine ile kesme çiçek alım heyetleri gelecek. 
     Dış Ticaret Müsteşarlığı yetkililerinden alınan bilgiye göre, Türkiye'deki partnerleriyle birebir ilişki kurma ve yüksek düzeyde sipariş verme gibi özellikleri olan alım heyetleri kapsamında geçen yıl, Çek Cumhuriyeti, Çin Halk Cumhuriyeti, Hollanda, İran, İsrail, Belçika, Bulgaristan, Suudi Arabistan, Yunanistan, Küba, Bosna-Hersek, Gürcistan, Filistin, İngiltere, Kuveyt, Lübnan, Malezya, Romanya, Rusya Federasyonu, Tunus, Irak, Avustralya, Güney Afrika Cumhuriyeti, Kazakistan, Fransa, Japonya, Sırbistan-Karadağ, Kırgızistan, Azerbaycan, Ukrayna ve Cibuti'den 16 resmi temsilci ve 591 firma temsilcisi Türkiye'ye getirildi. 
     Katılımcı Türk firmalarının yüzde 13'ü, 7 milyon 600 bin dolarlık ihracat bağlantısı kurdu. 
     2004 yılının ilk yarısında da alım heyeti programı kapsamında, deri, deri ürünleri ve yan sanayii, hazır giyim, makine ve metal işleme makineleri, mücevher, takı, gümüş, saat ve malzemeleri ve Ukrayna kesme çiçek alım heyetleri Türkiye'ye gelecek. 
     Yurtdışı tanıtım faaliyetleri kapsamında düzenlenen alım heyetleri programı ile ihracatın artırılması, ihraç ürünlerinin çeşitlendirilmesi ve mevcut pazarlardaki payların korunması amaçlanıyor. 
     Yurtdışından yatırımcı ve ithalatçı işadamlarının Türkiye'ye davet edildiği program kapsamında, Türkiye'nin ekonomisi ve ihracat potansiyeli hakkında misafir işadamlarına bilgi verilirken, Türk özel sektör firmalarının yabancı firma temsilcileriyle ikili iş görüşmeleri yapmaları ve iş bağlantıları kurmaları sağlanıyor. 
     Türk ihraç ürünlerinin daha yakından tanıtılması amacıyla Türkiye'de düzenlenen fuarlar ziyaret edilirken, ihracata yönelik faaliyeti bulunan tesisler gösteriliyor ve ilgili sanayi odaları ile meslek kuruluşlarının ziyaret edilerek görüş alışverişi yapılması sağlanıyor. 
     
     TİCARET HEYETLERİ 
     Yılın ilk yarısında hedef ülkelerde pazar payını genişletme, ticari ve ekonomik işbirliğinde ilerlemenin hedeflendiği ticaret heyeti programı kapsamında da Yunanistan, Hırvatistan, Sırbistan, Litvanya, Finlandiya ve Rusya Federasyonu'na da ticaret heyetleri gönderilecek. 
     Ticaret heyeti programlarında düzenlenen seminerlerle, karşı taraftaki firmalara ve ilgili mercilere Türkiye ekonomisi, dış ticaret ve yatırım imkanları hakkında bilgi verilerek ticari ilişkiler kurulması için zemin hazırlanıyor. Ziyaret edilen ülke hakkında da ticari ve ekonomik bilgi alma fırsatı yaratılıyor. 
     Program kapsamında ziyaret edilen ülke ile Türkiye arasındaki ikili ticarette ihracatçı firmaların karşılaştıkları sorunlar, söz konusu ülkenin üst makamlarına iletilerek çözüm yolları aranırken, iki ülke işadamları biraraya getiriliyor. 
     
</TEXT>
</DOC>
