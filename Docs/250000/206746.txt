<DOC>
<DOCNO> 206746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun08.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus, Boeing'i solladı 
</HEADLINE>
<TEXT>

     ABD'ye yönelik 11 Eylül 2001'deki terörist saldırılardan sonra ciddi krize giren uçak yapım sanayiinde kıyasıya rekabet eden bir Avrupa ve bir Amerikan firması Airbus ve Boeing arasındaki mücadeleyi, şimdilik Airbus'ın kazanmış göründüğü bildirildi. 
     Konuyu irdeleyen Amerikan Forbes dergisi, Boeing'in aldığı sipariş sayısının, 2001'den önceki rakam olan 500'den 300'lere gerilediğini ve şirketin 30 bin işçisini çıkartmak zorunda kaldığını yazdı. 
     Habere göre, bu yıl Boeing firması Amerikan Southwest Airlines şirketinden sipariş alırken bir başka Amerikan havayolu olan JetBlue sipariş vermek için Airbus'ı tercih etti. 
     Boeing'in son 10 yıl içinde piyasaya yeni bir uçak modeli sunamadığına dikkati çeken Forbes, Airbus'ın öne geçmesinde bunun önemli rol oynadığını kaydetti. 
     
     SİPARİŞLERİN YÜZDE 60'I AİRBUS'IN 
     Finans dergisinin incelemesine göre, 2003'te verilen uçak siparişlerinin yüzde 59'u Airbus'a gitti. Airbus 2003'te ''A380'' adını verdiği yeni uçak modelini de lanse etti. A380'in dünyanın en büyük uçağı olacağı ve Boeing'in ünlü 747 modeliyle rekabet edeceği bildiriliyor. 
     Ancak Boeing'in henüz pes etmediğini vurgulayan FORBES, şirket yönetim kurulu başkanı Harry Stonecipher'in uzun süredir beklenen açıklamayı yaptığını ve ''7E7'' tipi uçağın nihayet yapımına başlanacağını duyurduğunu yazdı. 
     Dergi, 2008 yılında hizmete girmesi öngörülen bu uçağın Boeing'i havacılık sanayiinde yeniden bir numara haline getirmesinin beklendiğini de kaydetti. 
     
     ŞİRKETLERİ TANIYALIM 
     İdare merkezi Chicago'da bulunan Boeing şirketi, 1916'da William Boeing tarafından kuruldu. İlk ticari uçağını 1919 yılında B-1 adıyla piyasaya süren Boeing'in halen 166 bin işçisi bulunuyor. 2002 yılında 381 uçak satan şirketin geliri 2.3 milyar dolar oldu. Halen tüm dünyada 14 binin üzerinde Boeing uçağı hizmet veriyor. 
     Merkezi Fransa'nın Toulouse kentinde bulunan Airbus firması ise 1970 yılında kuruldu. Ticaret hayatına A300B uçağını pazarlayarak atılan Airbus'ın 48 bin 500 işçisi var. Şirket, 2002 yılında toplam 303 uçak sattı. Halen serviste bulunan Airbus uçaklarının sayısı ise 3 bin civarında. 
     Şirket, A380 uçağının yapımına 2002 yılında başladı. 
     
</TEXT>
</DOC>
