<DOC>
<DOCNO> 219338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/dunya/dun03.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA üyelerine 450'şer yıl 
</HEADLINE>
<TEXT>

   
   İspanyol Ulusal Mahkemesi, Madrid'de 1992 yılında 5 kişinin ölümüne yol açan terör saldırısından dolayı, terör örgütü ETA'ya üye 3 kişiye 450'şer yıldan fazla hapis cezası verdi. 
   6 Şubat 1992 tarihinde Madrid'deki Cruz Verde Meydanı'na bombalı terör saldırısı düzenleyen ve 4 asker ile 1 sivilin ölmesine ve 12 kişinin yaralanmasına neden olan 3 ETA üyesinin davaları, dün sonuçlandı. Ulusal Mahkeme tarafından açıklanan kararda, ETA üyelerinden İgnacio Etxebarria Martin'e 457 yıl, Gonzalo Rodriguez Cordero ve Jose Gabriel Zabala Erasun'a 462'şer yıl hapis cezası verildiği bildirildi. ETA üyelerinin aldıkları cezalara, 1992'deki terör eyleminin dışında 12 kişinin öldürülmesi olayının da dahil olduğu kaydedildi. Mahkeme ayrıca, terör saldırılarında hayatlarını kaybedenlerin ailelerine ve yaralılara ödenmek üzere, ETA üyelerinin her birine 500 bin euro para cezası verildiğini açıkladı. Af hakkından yoksun olan teröristler ömür boyu hapiste kalacak. 
   
   
   
</TEXT>
</DOC>
