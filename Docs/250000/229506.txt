<DOC>
<DOCNO> 229506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yasam/yas05.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş pazarlığını karşı cinsle yapın 
</HEADLINE>
<TEXT>

   Avusturya, Almanya ve Hollandalı bilim adamlarının araştırmasına göre beyin, 'arkadaşlık şansını artırmak için' karşı cinsle anlaşmaya daha yatkın 
   DIŞ HABERLER SERVİSİ 
   
   MAAŞINA zam yapılmasını isteyen kadınlar bunu erkek patronundan, erkeklerse kadın patronundan istesin. Bunu biz değil, önemli bir araştırmanın bulguları söylüyor. Avusturya, Almanya ve Hollanda'dan bilim adamlarının, sonucu Swansea'daki Kraliyet Ekonomi Derneği'nin yıllık konferansında açıklanan araştırmasına göre, kadın veya erkek, kendi cinsiyle pazarlık ettiğinde daha rekabetçi oluyor. 
   
   Bu avantaj olabilir 
   ARAŞTIRMACILAR, arkadaşlık şansını artırmak için beynin karşı cinsle anlaşmaya yatkın olduğunu söylüyor. İngiliz Danışma ve Psikoterapi Birliği'nden Philip Hodson, "Bunu işimizde bir avantaj olarak kullanmamak için hiçbir neden yok" dedi. Uzmanlara göre, "sonuçlar, önemli görüşmelere katılacak temsilcilerinin cinsiyetini seçerken stratejik kararlar vermek zorunda kalan şirketlerin de ilgisini çekebilir..." 
   
   
</TEXT>
</DOC>
