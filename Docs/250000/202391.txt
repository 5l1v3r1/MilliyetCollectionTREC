<DOC>
<DOCNO> 202391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yasam/yas01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan kitabın yayını durduruldu 
</HEADLINE>
<TEXT>

   18 Aralık'ta piyasaya çıkacak olan kitabının baskısını iptal oldu. Yayınevi sahibi de 'kirli işlere gelemem, kitabı imha ettim' dedi 
      İSTANBUL Milliyet 
   
   Ünlü tiyatrocu Müjdat Gezen, daha yayımlanmadan büyük tepkilere neden olan "Galiba Ben Sanatçıyım" adlı kitabının basımının durdurulmasını istedi. 
   Kitabında ünlü sanatçılarla yaşadığı aşkları anlatan Gezen, büyük tepki görünce kitabı yayımlayacak olan "Can Yayınları"nı arayarak, piyasaya çıkmamasını istedi. Yayınevi de, 18 Aralık'ta satışı başlayacak kitabı dağıtmaktan vazgeçti. Gezen'in isteği üzerine önceden gazetecilere gönderilen kitap nüshaları da geri istendi. 
   
   Ajda Pekkan dava açacaktı 
   Gezen'in kitabında, yer alan anılarından bazılarını gazetemizde yayımlamıştık. Gezen, Mehmet Ali Erbil'in "Kahpe Bizans" dizisinde kendi rolünü aldığını, Ajda Pekkan ile kaçamak aşk yaşadığını anlatmıştı. Bunun üzerine böyle bir olayın yaşanmadığını ifade eden Pekkan, dava açacağını açıklamıştı. Gezen kitabında aşk yaşadığını yazdığı kişilerin isimlerini sadece rumuz olarak yer vermişti. Bu şifreli isimler de çözülmüştü. Bunlardan biri de Nil Ünal'dı. Ünal, dün sabah Seda Sayan'ın Kanal D'de canlı yayımlanan programına konuk oldu. Sayan'la Ünal, kitapta yazılanlar üzerine sohbet ederken, yayına bağlanan Gezen, "Ben böyle bir kitap yazmadım. Böyle bir kitap da yok" dedi. Sayan da "İnsanlara sormadan, yalan yanlış yazıyorlar" deyip Gezen'e destek verdi. Gezen'den sonra canlı yayına telefonla katılan gazeteci Müge Anlı, kitaptan bölümler okuyunca Gezen ve Sayan, zor durumda kaldı. Gezen, bugün saat 13.00'te Beyoğlu'ndaki Çiçek Bar'da konuyla ilgili basın toplantısı düzenleyeceğini söyledi. 
   
   Erdal Öz Kitabını basmıyorum 
   Can Yayınları'nın sahibi Erdal Öz, Gezen ve kitabı ile ilgili olarak, "Bu konuda hiçbir şey söylemek istemiyorum. Bu benim işim. Promosyon için ondan izin almam gerekmez. Bu kadar kirli işlere de gelemem. Kitabı imha ettim. Gezen'le görüşmek istemiyorum. Kitabını da basmıyorum" diye konuştu. 
   
   
   
   
</TEXT>
</DOC>
