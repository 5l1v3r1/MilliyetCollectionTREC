<DOC>
<DOCNO> 228500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/ekonomi/eko02.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kentbank'ın Arnavutluk'taki bankası Çalık'ın 
</HEADLINE>
<TEXT>

   TMSF, Kentbank'ın iştiraki olan Arnavutluk Milli Ticaret Bankası'nı Çalık Grubu ve Şekerbank'a satıyor 
      
   Tasarruf Mevduatı Sigorta Fonu TMSF bünyesindeki Kentbank iştiraki Arnavutluk Milli Ticaret Bankası'nın Banka Kombetare Tregtare BKT çoğunluk hisseleri, Çalık Grubu ve Şekerbank'ın kurduğu konsorsiyum tarafından satın alınıyor. Hisselerinin yüzde 20'si Dünya Bankası'nın yan kuruluşu International Finance Corporation'a IFC , yüzde 20'si Avrupa İmar ve Kalkınma Bankası'na EBRD ait olan bankanın yüzde 60 hissesi de satışla birlikte Çalık Grubu ve Şekerbank'a geçecek. Arnavutluk'un Savings Bank'tan sonra en büyük 2. ticari banka olan BKT, bu yıl kredi kartları ve ATM işine girmeyi planlıyor. BKT CEO'su ve Yönetim Kurulu Üyesi Seyhan Pencapligil, Kentbank'ın, Arnavutluk Milli Ticaret 
   Bankası'nı 2000 yılı Ekim ayında özelleştirme kapsamında satın aldığını hatırlattı. 
   
   Yüzde 60'ını alacak 
   Pencapligil, bankayı aldıktan sonra sermaye ve şube sayısını artırdıklarını belirterek, ''Rakamları büyüttük. Mevduatı ikiye katladık, hiç kredisi yoktu, şu anda 35 milyon dolar civarında kredi veriyor'' dedi. 
   Yüzde 11 pazar payına sahip bankanın aktif toplamının 375 milyon dolar ve şube sayısının da 15 olduğunu bildiren Pencapligil, ''BKT, h l buranın en büyük özel bankası olma konumunu devam ettiriyor. Arnavutluk'ta bir devlet bankasının daha özelleştirilmesi söz konusu. O gerçekleşirse en büyük ikinci özel banka olacağız'' diye konuştu. 
   Pencapligil, bankanın yüzde 60 hissesinin Çalık Grubu ve Şekerbank'ın kurduğu konsorsiyuma satışı konusunda TMSF'yle el sıkışıldığını belirterek, anlaşmaların yapılmasıyla Çalık Grubu ve Şekerbank'ın yüzde 30'ar hisseye sahip olacağını, Dünya Bankası ile Avrupa İmar ve Kalkınma Bankası'nın da bankadaki yüzde 20'şer payının devam edeceğini söyledi. 
   
   
</TEXT>
</DOC>
