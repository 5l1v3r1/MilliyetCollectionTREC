<DOC>
<DOCNO> 201548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun08.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de tarihi seçime 2 gün kaldı... Mitinglerde neler söylendi 
</HEADLINE>
<TEXT>

     KKTC'de hafta sonunda yapılacak seçimler öncesinde iktidar ve muhalefet partileri, dün gece düzenledikleri mitinglerde meydanları dolduran halka seslendiler. 
     KKTC Başbakanı Derviş Eroğlu genel başkanlığındaki Ulusal Birlik Partisi'nin UBP Lefkoşa'daki Atatürk Meydanı'nda düzenlediği mitingde, Kıbrıs Türk halkına pazar günkü seçimlerin ''var olmak ile yok olmak arasında karar verilecek bir seçim olduğu'' mesajı verildi. 
     Mitinge elinde KKTC ve Türk bayraklarıyla gelen Başbakan Eroğlu, konuşmasının büyük bölümünü BM Genel Sekreteri Kofi Annan'ın Kıbrıs'taki taraflara sunduğu çözüm planına ayırdı. 
     Meydanı dolduranlara ''KKTC, yıkılsın diye kurulmadı'' diye seslenen Eroğlu, Annan planına sahip çıkanların kendi halklarını değil, AB ve ABD'yi memnun etmeye çalıştığını söyledi. 
     UBP'nin anavatan Türkiye ile işbirliği içinde olmaktan mutluluk duyduğunu belirten Eroğlu, 1571'de adaya vurulan Türk mührünün sonsuza kadar devamı için UBP'ye oy verilmesi çağrısında bulundu. 
     Eroğlu, Annan planıyla hiç kimsenin mağdur olmayacağını iddia eden partilerin yalan söylediğini belirterek, yaklaşık 120 bin Kıbrıs Türkünün bu planın hayata geçmesi durumunda evlerinin anahtarlarını Rumlara teslim ederek Beşparmak Dağları'nda yaşamak zorunda kalacağını kaydetti. 
     UBP'nin Lefkoşa milletvekili adaylarının da tanıtıldığı mitinginin sonunda havai fişek gösterisi düzenlendi. Meydanı dolduranlar, gösteri sırasında hep birlikte 10. Yıl Marşı'nı söylediler. 
     Eroğlu'nun konuşması ve havai fişek gösterisinin ardından, ünlü sanatçı Özcan Deniz bir konser verdi. Meydandakilerin ''Özcan Özcan' diye tempo tutması üzerine sanatçı, ''Bunun önüne hadi bir de başbakan koyun. Siz insanı politikaya özendirirsiniz'' esprisini yaptı. Özcan Deniz, pazar günkü seçimlerin Kıbrıs Türklerinin ve çocuklarının geleceği için hayırlı olmasını diledi. 
     
     CTP-BG'NİN MİTİNGİ 

     Cumhuriyetçi Türk Partisi-Birleşik Güçler'in CTP-BG yine dün gece düzenlediği miting ise Lefkoşa İnönü Meydanı'nda yapıldı. 
     CTP-BG Genel Başkanı Mehmet Ali Talat, mitingde yaptığı konuşmada ''Yeni bir Kıbrıs'ı kurmaya birkaç gün kaldığını'' söyledi. 
     Talat, ''Yıllardır bu topraklara ektikleri başak tanelerinin yeşermeye başladığını'' belirterek, ''Dostlarımız seviniyor, düşmalarımız korkuyor'' dedi. 
     Konuşmasında Cumhurbaşkanı Rauf Denktaş'a eleştiriler yönelten Talat, ''Denktaş Bey, bu seçimi kazansak da görevi bize vermeyecekmiş. Hadi bakalım Denktaş... Biz yetkiyi Denktaş'tan değil, sizden alıyoruz'' diye konuştu. 
     ''CTP'nin, iktidara geldiğinde Türkiye kökenli KKTC vatandaşlarını gemilere doldurup geri göndereceği ve bu topraklarda ezan sesinin susacağının'' söylendiğini belirten Talat, ''Haşa, CTP kardeşliktir, barıştır'' dedi. 
     Partisinin iktidara gelmesi halinde, ''ülkeden göç etmek zorunda kalan Kıbrıs Türklerinin de yeniden adaya döneceğini'' belirten Talat, ''Statükonun gidişi evlatlarımızın dönüşü olacaktır. Gençlerimizin bu topraklarda sonsuza kadar yaşayacağı, Rumlarla eşit şekilde yaşayacakları, dünya insanı olacakları bir düzen kuracağız'' diye konuştu. 
     CTP'nin sandıktan birinci parti olarak çıkmasının yetmeyeceğini ifade eden Talat, halktan, CTP'yi mecliste tek başına iktidar yapmasını istedi. 
     Statükoyu yıkmak için yola çıktıklarını kaydeden Talat, ''statükocu'' olarak nitelediği Ulusal Birlik Partisi UBP ve Demokrat Parti DP ile koalisyon kurmayacaklarını da söyledi. 
     Tek başına iktidar olsalar bile, ''barış ve AB'' diye yola çıktıkları kuruluşlarla işbirliğine devam edeceklerini belirten Talat, ''İnadına barış, inadına Avrupa için pazar günü, düğüne gider gibi en güzel elbiselerinizi giyerek, en güzel kokularınızı sürürerek sandığa gidiniz ve sandıktan CTP'yi çıkartınız'' dedi. 
     Cumhurbaşkanı Denktaş ve Başbakan Derviş Eroğlu aleyhine sloganların atıldığı mitingde, ''Avrupa'da yeni bir Kıbrıs için mühürler buraya'', ''Ben Avrupalıyım'', ''Avrupa göründü, yeni bir Kıbrıs için... Evet'', ''Artık yeter. Barış, çözüm ve AB istiyoruz'' pankartları açıldı. 
     KKTC'li müzik grubu S.O.S'in de sahne aldığı mitinge, yabancı medya da ilgi gösterdi. 
     Polis, iki mitingin çok yakın olması nedeniyle, yoğun güvenlik önlemleri aldı. Her iki miting de olaysız sona erdi. 
     
</TEXT>
</DOC>
