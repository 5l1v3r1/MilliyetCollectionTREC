<DOC>
<DOCNO> 204079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Giunti kıymete bindi 
</HEADLINE>
<TEXT>

   Beşiktaş'ın bonservisini almaya çalıştığı İtalyan futbolcu için kulübü Brescia 7 trilyon istedi. Yönetim geri adım attı, fiyatın aşağıya çekilmesi amacıyla çalışma başlatıldı 
      ORHAN YILDIRIM 

   
   Astronomik bulundu 
   SİYAH - Beyazlı ekipte başarılı bir grafik yakalayan ve Lucescu'nun gözdeleri arasına giren Giunti'nin bonservisini alma konusunda yapılan ilk girişim olumsuz sonuçlandı. Brescia ile temasa geçen yönetim, İtalyan kulübünün Giunti için 4 milyon Euro Yaklaşık 7 trilyon lira istemesi nedeniyle sıkıntıya düştü. Beşiktaş, tecrübeli oyuncunun bağlı bulunduğu menajerlik şirketini devreye sokarak, kendilerinden indirim için baskı yapmalarını istedi. 
   
   İş başa düştü 
   TECRÜBELİ oyuncunun bonservisini alma konusunda yapılan çalışmaların olumsuz sonuçlanması halinde yönetim yeniden Giunti'yi kiralama yoluna gitmeyi planlıyor. Giunti'nin ise, Lucescu ile görüşerek, iki yıl daha Beşiktaş'ta oynamak istediğini ilettiği öğrenildi. Öte yandan ülkesinde bulunan Rumen hoca, gelecek hafta İtalya'ya geçip, transfer için kolları sıvayacak. Lucescu, iflasın eşiğine gelen Parma'nın oyuncularını yakın markaja alacak. 
   
   Luce'nin sıkıntısı 
   LUCESCU'NUN, talip olunan futbolcular ve İtalyan yetkililerle bizzat görüşeceği öğrenildi. Ancak Gençlerbirliği'nin rakibi Parma'nın, UEFA'da mücadele etmesi nedeniyle futbolcularının bu sezon Avrupa'da oynayamayacak oluşu Lucescu'yu düşündürüyor. Yöneticiler ise, Brezilya, Fransa ve İngiltere gibi ülkelerde forvet arayışlarına devam ediyor. Yurt içinde de alternatif çalışmalar yapılıyor. Bu arada Bursa'dan ayrılan Ganea'nın Beşiktaş'a gelmek istediği belirtildi. 
   
   Sergen'e dört vida    Altı saat sürdü 
   SERGEN Yalçın'ın üç kez ertelenen ameliyatı nihayet dün gerçekleştirildi. Fenerbahçe derbisinde yüzüne aldığı darbe sonucu dişleri kırılan yıldız oyuncu, dün İstanbul Memorial Hastanesi'nde alt çenesinden operasyon geçirdi. Altı saat süren ameliyatta Sergen'in çenesine dört vidalı diş takılıp, kanal tedavisi uygulandı. 
   
   İlginç iddia 
   AMELİYATI gerçekleştiren doktor, "20 yılın birikimini temizledik. Ön dişlerindeki problemler de estetik uzmanı tarafından giderildi. Bu ameliyat sonrası Sergen'in ikinci yarıdaki performansının yüzde 15-20 artacağını düşünüyorum" dedi. Aneztesi nedeniyle bir süre hastanede kalan Sergen Yalçın daha sonra taburcu edildi. 
   
   Haydi pamuk eller cebe    BEŞİKTAŞ'TA 25 Ocak'ta yapılacak kongreye tek aday olarak girmesi beklenen Başkan Serdar Bilgili, yönetim kuruluna alacağı yeni isimlerden kesenin ağzını açmalarını isteyecek. Bilgili'nin, 2 ile 2.5 milyon dolar arasında para talebinde bulunacağı öğrenildi. 
   SİYAH - Beyazlı kulübün başkanı, listesinde yer vermeyi düşündüğü isimlerle sürekli temas halinde bulunuyor. Teklif götürülen Mehmet Hanif'ten sonra Doğan Küçükemre'nin de yönetime girmesine kesin gözüyle bakılırken, Celal Kolat'ın ise isteksiz olduğu bildirildi. 
   
   Ahmet Dursun delil topluyor    YÖNETİMİN profesyonel kurallara uymadığı gerekçesi ile herhangi bir ödeme yapmadan yollarını ayırmak istediği Ahmet Dursun karşı atağa geçti. Halen Almanya'da bulunan golcü oyuncunun, sağlık raporlarının yanı sıra, Giunti ile arasında yaşanan kavga ile ilgili Menajer Sinan Engin ve yöneticilerin medyaya yaptığı açıklamaları delil olarak topladığı öğrenildi. Ahmet Dursun, alacağı olan 800 bin dolar ile ilerki yılları kapsayan sözleşmesindeki rakamları tahsil etmek için hukuki yollara başvurmaya hazırlanıyor. 
   
   
</TEXT>
</DOC>
