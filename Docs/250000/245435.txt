<DOC>
<DOCNO> 245435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas16.html </URL>
<DATE> 2004/06/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İbrahim Tatlıses, turneye gelmeyen Asena'ya dava açtı 
</HEADLINE>
<TEXT>

     Sanatçı İbrahim Tatlıses, ''Asena'' adıyla tanınan oryantal Onur Çakmak aleyhine, Almanya ve Kıbrıs'taki 2 konsere katılmadığı gerekçesiyle, 26 bin euro maddi tazminat istemiyle dava açtı. 
     İbrahim Tatlıses'in avukatları tarafından Beykoz Nöbetçi Asliye Hukuk Mahkemesi'ne verilen dava dilekçesinde, Onur Çakmak'ın, 2004 yılı için İbrahim Tatlıses'in de programa çıktığı 15 ayrı konsere katılacağına dair anlaşma yaptığı ifade edildi. 
     Anlaşmada, katılınmaması halinde konser başına 10 bin euro tazminat ödeme şartının bulunduğu anlatılan dilekçede, Çakmak'ın Almanya ve Kıbrıs'ta düzenlenen konserlerden 2'sine katılmadığı kaydedildi. 
     Tatlıses'in bu 2 konser için uçak bileti, otel masrafları ve organizasyon ücreti olarak 6 bin euro ödediği anlatılan dilekçede, bu nedenle toplam 26 bin euro maddi tazminatın Çakmak'tan alınarak davacı Tatlıses'e verilmesi istendi. 
     
</TEXT>
</DOC>
