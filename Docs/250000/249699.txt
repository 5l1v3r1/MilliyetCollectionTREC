<DOC>
<DOCNO> 249699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo15.html </URL>
<DATE> 2004/06/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fenerbahçe, Önder Turacı ile 4 yıllık sözleşme imzaladı... 
</HEADLINE>
<TEXT>

     Fenerbahçe, gurbetçi futbolcu Önder Turacı ile 4 yıllık sözleşme imzaladı. 
     Fenerbahçe Burnu'ndaki kulüp binasında gerçekleştirilen ve asbaşkanlar Mahmut Uslu ve Hakan Bilal Kutlualp'ın hazır bulunduğu törende Önder, kendisini 4 yıllığına sarı-lacivertli renklere bağlayan sözleşmeye imza attı. 
     Asbaşkan Mahmut Uslu, 23 yaşında ve bekar olan Önder'in ailesinin artık Fenerbahçe olduğunu, genç futbolcunun Avrupa'da başarıyı yakalayacak kadroda yer alacağını söyledi. 
     Bir gazetecinin ''Galatasaray Kulübü İkinci Başkanı Ergun Gürsoy, dün bir televizyon kanalında Aziz Yıldırım bu transferle ilgili bize söz verdi, kulaklarımla işittim. Sözünde durmadı şeklindeki açıklamalarını nasıl değerlendiriyorsunuz '' biçimindeki sorusu üzerine Uslu, şöyle konuştu 
     ''Kimseyle polemiğe girmek istemiyoruz. Gürsoy'un geçen gün gazetede çıkan sözleri de doğruysa gerekli hukuki girişimleri yaparız. Fenerbahçe Kulübü Başkanı ve yöneticisi ne söz vermişse yapar. Ama bir zamanı vardır, sonsuz değildir. Önder 6 aydır izlediğimiz bir oyuncu. Sonunda imza attırdık. Bir oyuncu daha alıp, 6 yabancıyı tamamlayacağız.'' 
     
     ''RÜŞTÜ'YE KAPIMIZ AÇIK'' 
     Uslu, Rüştü ile ilgili bir soruya karşılık da bu oyuncunun Fenerbahçe'de yetiştiğini ve kapılarının ona açık olduğunu vurgulayarak, ''Burası onun evi. Eğer Avrupa'da bir sorunu varsa kendisi gelecek Ben gelmek istiyorum diyecek'' dedi. 
     Basında Fenerbahçe Kulübü Başkanı ve kulüple ilgili yanlış yorumlar yapıldığını kaydeden Uslu, ''Türk futbolunda yaptıklarından dolayı fair play ödülleri alması gereken başkanımız hakkında çok kötü yorumlar yapılıyor. Yönetimimiz divana, kongre ve taraftarlarımıza hesap verir. Başarılı olduğumuza alışamıyorsunuz'' diye konuştu. 
     Asbaşkan Hakan Bilal Kutlualp ise futbol takımı idari koordinatörü Volkan Ballı'nın 4 yıl önce Önder ile konuşup kendisini Fenerbahçe'de görmek istediğini söylediğini belirterek, ''Fenerbahçe, Önder'i 6 aydır takip ediyor. Geçen cuma günü anlaştık ve şimdi sözleşme imzalıyoruz'' dedi. 
     Önder de Fenerbahçe'ye geldiği için çok mutlu olduğunu ifade ederek, ''Camiaya layık olmaya çalışacağım. Hocamın gözüne girip, kadroda yer almak istiyorum'' diye konuştu. 
     Babası Mehmet ve annesi Olcay Turacı ile kulüp binasına gelen Önder, imza töreninden sonra da Fenerbahçe Şükrü Saraçoğlu Stadı'nda ve Fenerium Mağazası'nda basın mensuplarına poz verdi. Genç futbolcunun bu akşam Belçika'ya döneceği, 27 Haziran'da İstanbul'a dönerek, yeni sezon çalışmalarına katılacağı bildirildi. 
     
</TEXT>
</DOC>
