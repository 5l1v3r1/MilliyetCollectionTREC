<DOC>
<DOCNO> 242035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/dunya/adun.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtleri hırs bastı 
</HEADLINE>
<TEXT>


Barzani ve Talabani, Amerikalılardan 30 Haziran'da kurulacak yeni yönetimde, ya Irak devlet başkanlığı ya da başbakanlığı isteyerek, "Aksi halde Bağdat'ı boykot ederiz" dediler 

DIŞ HABERLER SERVİSİ 


Kuzey Irak'taki Kürt liderler, Kürdistan Demokratik Partisi KDP Başkanı Mesud Barzani ile Kürdistan Yurtseverler Birliği KYB lideri Celal Talabani, ABD'nin egemenliği Iraklılara devredeceği 30 Haziran'da kurulacak yeni yönetimde en tepe görevlerden birinin kendilerine verilmesini şart koştu. 
Amerikalı yetkililere, devlet başkanlığı ya da başbakanlık koltuğuna Kürtlerin oturması gerektiğini ifade eden Kürt liderler, aksi halde yeni yönetimi boykot edecekleri tehdidinde bulundu. 
ABD'nin etkin gazetelerinden "The Washington Post"ta yer alan habere göre, Kürt liderler bu isteklerini ABD Başkanı George W. Bush'un Irak Özel Temsilcisi Robert D. Blackwill'e önceki gün iletti. Oysa, BM Özel Temsilcisi Lahdar Brahimi'nin egemenlik devir planında, Kürtlere yeni yönetim yapısında yer alacak 2 devlet başkan yardımcılığından birinin verilmesi öngörülüyordu. 

Bağımsızlık gibi özerklik 
Kürtlerden gelen bu talep Washington'u şaşırttı. Kürt lider Talabani, söz konusu talebi ileri sürerken, Kürtlerin ABD'ye olan sadakatinin altını çizerek, daha iyi bir pozisyonu hak ettiklerini söyledi. Gazete, Kürt talebinin ABD'nin Irak'taki etnik ve dini grupların desteğini alma umutlarına darbe oluşturduğunu belirterek, Kürtlerin geri adım atmaması ya da görüşmeler yoluyla bir çıkış yolu bulunamaması halinde, yetki devri ve yeni yönetim oluşturma planlarının ertelenebileceğine dikkat çekti. 
Savunma Bakanlığı Pentagon yetkilileriyle konuşan "Washington Post", Pentagon'un Kürtleri doğrudan "oyun bozanlıkla" suçlama düşüncesinde olmadığını, sorunu aşmak için formüller aradığını bildirdi. Kürt kaynaklar ise iki liderin, Barzani ve Talabani'nin söz konusu talebin yerine getirilmesi için tam bir görüş birliği içinde olduğunu vurguladılar. Gazete, Kürt liderlerin, her ne kadar bağımsızlık istemediklerini söyleseler de, bu talepleriyle bağımsızlığın sınırına dayanan bir özerklik hayali içinde olduklarını yazdı. 


</TEXT>
</DOC>
