<DOC>
<DOCNO> 217657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun16.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, Başbakan'ı neden görevden aldığını açıkladı 
</HEADLINE>
<TEXT>

     Rusya Devlet Başkanı Vladimir Putin, Başbakan Mihail Kasyanov'u ''siyasi ve yönetimsel düzenleme'' nedeniyle görevden aldığını söyledi. 
     Bakanlar Kurulu'nu toplantıya çağıran Putin, toplantı başında yaptığı açıklamada, Kasyanov'u görevden almasının iki nedeni olduğunu, bunlardan birinin siyasi diğerinin de yönetimsel düzenlemeden kaynaklandığını ifade etti. 
     Putin, saydığı iki nedenin detayı konusunda bilgi vermezken, Yeltsin dönemini kastederek, ''Önceki benzer olaylarda görevden almalar çatışma veya karmaşadan kaynaklanıyordu. Ancak bu daha önceden planlanmış bir durumdu'' dedi. 
     Vladimir Putin, devlet başkanlığı seçimi öncesinde halka kiminle çalışacağını göstermek istediğini belirtirken, çalışmak istediği kişinin adını henüz açıklamadı. 
     Sovyetler Birliği'nin son Devlet Başkanı Mihail Gorbaçov da yaptığı açıklamada, Putin'in Başbakanı görevden almasının son derece doğal bir olay olduğunu belirterek, ''Bu son derece normal bir şey. Sayın Başkan, devlet başkanlığı seçimine çalışacağı ekibi ilan ederek girmek istiyor'' diye konuştu. 
     Bu arada, Rusya'daki siyasi gözlemciler, Rusya'nın petrol devi Yukos'un cezaevindeki eski başkanı Mihail Hadarkovski ve Rusya'daki zengin işadamlarına yakınlığıyla tanınan Kasyanov'un, seçimlerde barajı aşamayan Sağ Güçler Birliği'nin başkanlığına getirilebileceği yorumlarını yaptılar. 
     Kasyanov, Hadarkovski'nin gözaltına alınmasından sonra yaptığı açıklamalarda durumu eleştirmişti. 
     Putin, oligarkların Kremlin'deki temsilcisi Devlet Başkanlığı İdari Amiri Aleksandır Valoşin'in istifasını Hadarkovski'nin gözaltına alınmasından sonra kabul etmiş ve gözler Putin'in Kasyanov'u ne zaman görevden alacağına çevrilmişti. 
     Bu arada, Dışişleri Bakanı ve Başbakan Yardımcısı Abdullah Gül'ün Rusya Dışişleri Bakanı İgor İvanov ile bu sabah yapması planlanan görüşme, Kasyanov'un istifası nedeniyle Putin'in kabineyi toplantıya çağırması yüzünden öğleden sonraya ertelendi. 
     
</TEXT>
</DOC>
