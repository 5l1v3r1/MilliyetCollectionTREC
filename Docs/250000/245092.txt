<DOC>
<DOCNO> 245092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur10.html </URL>
<DATE> 2004/06/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Troya'nın kaymağını Malta yiyor .. 
</HEADLINE>
<TEXT>

     MNG Holding Turizm Grubu Başkanı Hüseyin Baraner, ''Truva'' filminin çekildiği Malta'nın filmin etkisinden yararlanarak turist çekmek için Avrupa'da büyük bir kampanya başlatırken, Truva harabelerinin bulunduğu Türkiye'nin geride kaldığını söyledi. 
     Baraner, AA muhabirine yaptığı açıklamada, Truva filminin büyük bölümünün Malta'da çekildiğini hatırlatarak, ''Filmin kaymağını Malta yiyor. Malta'daki turizm otoriteleri, Avrupa'da, Filmin çekildiği platoları görün diyerek müthiş bir kampanya başlattılar. Maltalı turizmciler, Truva'nın sahtesini gerçeğinden daha iyi satıyorlar'' dedi. 
     Truva harabelerinin Anadolu'da olduğu gerçeğini Türkiye'nin çok iyi anlatması gerektiğini kaydeden Baraner, ''Maltalılar, Avrupa'da, Truva filminin çekildiği platoları göstermek için kampanya başlatırken Truva harabelerinin bulunduğu Türkiye geride kaldı. Avrupa'daki turizm acenteleriyle ciddi bir çalışma yürüten Malta, turistlerin Malta'ya gönderilmesi için reklam ve tanıtıma ağırlık verdi'' diye konuştu. 
     MNG Holding'e bağlı WOW Turizm Grubu olarak bir çalışma başlattıklarını belirten Baraner, şunları söyledi 
     ''İlk olarak, Avrupa'nın önemli 30 gazetecisini Türkiye'ye getireceğiz. 18 Haziran'da İstanbul'a gelecek gazeteci grubunu 19 Haziran'da Çanakkale'ye götüreceğiz ve Truva'yı gezeceğiz. Avrupa'daki gazeteci örgütleriyle işbirliği yapıyoruz. Eylül ayında, bu örgütler, WOW Grubu otelleri ve Çanakkale'deki otellerin işbirliğiyle Truva'da 'barış ve turizm' sempozyumu düzenleyeceğiz. Hava iyi olursa bu sempozyumu salon yerine Truva'da açık havada düzenlemeyi planlıyoruz.'' Baraner, MNG Holding'e bağlı tur operasyon şirketi Bentur'un da Avrupa'dan getireceği turistleri 1 hafta süreyle WOW otellerinde ağırlayacağını, daha sonra, 1 hafta sürecek ve Truva'yı da kapsayacak Batı Anadolu turuna çıkaracağını bildirdi. 
     
</TEXT>
</DOC>
