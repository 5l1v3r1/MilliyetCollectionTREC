<DOC>
<DOCNO> 200654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo33.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Chelsea maçına 53 bin bilet satıldı 
</HEADLINE>
<TEXT>

     Almanya'nın Gelsenkirchen kentindeki Arena AufSchalke stadında yarın Beşiktaş ile Chelsea FC arasında oynanacak Avrupa Şampiyonlar Ligi karşılaşması için az sayıda özel loca biletleri dışında toplam bin 574 biletin satıldığı bildirildi. 
     FC Schalke 04 kulübü tarafından yapılan açıklamada, biletli taraftarlara, TSİ 21.45'te başlayacak maça mümkün olduğu kadar erken saatte gelmeleri ve toplu taşıma araçlarını tercih etmeleri, biletsiz taraftarlara da artık bilet bulamayacakları için boşuna gelerek trafiği aksatmamaları çağrısında bulunuldu. 
     Stat kapılarının TSİ 19.00'dan itibaren seyircilere açılacağı ifade edilen açıklamada, taraftarların sıkı güvenlik kontrolünden geçecekleri, bu nedenle havai fişek ve tehlike yaratabilecek diğer eşyaları beraberinde getirmemeleri gerektiği kaydedildi. 
     Fiyatı 100 euro olan az sayıdaki özel loca biletlerinin ise FC Schalke 04 kulübünün servis merkezinden temin edilebileceği belirtildi. 
     Polis, maçın başlayacağı saatlerde iş trafiğinin de yoğun olacağına dikkati çekerek, maça 2 numaralı otoyolu üzerinden Hannover yönünden gelecek olan sürücülere, büyük bir yol inşaatından dolayı Herten çıkışından dönmelerini ve stadı gösteren tabelaları izlemelerini tavsiye etti. 
     
</TEXT>
</DOC>
