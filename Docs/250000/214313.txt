<DOC>
<DOCNO> 214313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo21.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a 1 maç saha kapatma cezası geldi 
</HEADLINE>
<TEXT>

     Profesyonel Futbol Disiplin Kurulu Samsunspor maçında çıkan olaylar nedeniyle Beşiktaş'ın sahasını bir maç kapattı. Kurul olaylı maçın üzerinden 15 gün geçtikten sonra dün yaptığı toplantıda hakem ve gözlemci raporları doğrultusunda siyah-beyazlı kulübün sahasının bir maç kapatılmasını kararlaştırırken, 1 milyar lira da para cezası verilmesini öngördü. 
     Kurulun kapatma kararı Beşiktaş'ın bu sezon aldığı ikinci saha kapatma cezası olarak dikkat çekti. Bilindiği gibi siyah-beyazlı ekibin sahası 31 Ekim 2003 tarihinde İnönü stadında Galatasaray ile oynadığı ve 0-0 berabere biten karşıaşmada çıkan olaylar nedeniyle bir maç kapatılmış, 2.5 milyar lira da para cezası verilmişti. 
     Bu arada Beşiktaş'ın Tahkim kuruluna yapacağı itirazın perşembe günü görüşüleceği, karar bozulmadığı takdirde Cumartesi günü Denizlispor ile oynayacağı maçın yüksek olasılıkla İzmir Atatürk stadına alınacağı bildirildi. 
     
     MONDRAGON'A İKİ MAÇ CEZA 

     Mondragon'a 2 maç ceza. Profesyonel Futbol Disiplin Kurulu Ç. Rizespor ile oynanan Türkiye Kupası maçında yardımcı hakeme küfür ettiği gerekçesi ile kırmızı kartla oyun dışı kalan Galatasaray'ın file bekçisi Mondragon'a 2 maç men cezası verdi. 
     Tedbirli olarak ceza kuruluna sevk edilen Mondragon, Gaziantepspor ve Bursaspor lig maçlarında oynamadığı için Pazar günü yapılacak Gençlerbirliği karşılaşmasında forma giyebilecek. 
     
</TEXT>
</DOC>
