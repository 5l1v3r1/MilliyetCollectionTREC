<DOC>
<DOCNO> 209273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun16.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de kabine ilk toplantısını yaptı... 
</HEADLINE>
<TEXT>

     KKTC'de Mehmet Ali Talat başkanlığında kurulan Cumhuriyetçi Türk Partisi CTP -Demokrat Parti DP koalisyon hükümeti ilk toplantısını yaptı. 
     Talat başkanlığında toplanan Bakanlar Kurulu'nun özel bir gündemi bulunmuyor. 
     Başbakan Talat, bir gazetecinin, ''DP'li bakanların durumuyla ilgili olarak Anayasa Mahkemesi'ne başvurulacağı ve bu yönde Cumhurbaşkanı Rauf Denktaş'a bir mektup verileceğinin'' açıklandığını anımsatarak, son durumun ne olduğunu sorması üzerine, ''Hükümetimiz görev başındadır, gördüğünüz gibi'' dedi. 
     Artık bu konuları tartışmanın anlamı olmadığını ifade eden Talat, ''Anayasa Mahkemesi kararını verecektir. O zamana kadar lütfen sabırlı olalım. Her şey tamamdır açıktır, herkes görevinin başındadır, bu kadar basit ve net'' diye konuştu. 
     Dışişleri Bakanı ve Başbakan Yardımcısı Serdar Denktaş da konuyla ilgili olarak bir mektup hazırlığı içinde olduklarına, ancak Ulusal Birlik Partisi'nin UBP hükümetin durumuyla ilgili olarak Anayasa Mahkemesi'ne başvurmaya hazırlandığına işaret ederek, ''Bizi o dertten kurtardılar. Şimdi bizim yapacağımız, savunmamızı hazırlayarak orada savunmamızı yapmaktır'' dedi. 
     Anayasa Mahkemesi'nden çıkacak kararın geçerli olacağını kaydeden Serdar Denktaş, Anayasa Mahkemesi'nde beklentilerinin aksine bir sonuç çıkarsa, kararı Meclis'e götürerek, ilgili Anayasa maddesinin değiştirilmesi için diğer siyasi partilere değişiklik önereceklerini bildirdi. Serdar Denktaş, şöyle konuştu 
     ''Ancak bu olay artık üç bakan meselesi değildir. Yurtdışında yaşayan vatandaşlarımızın ne kadar vatandaş olduğu, Anayasa'daki ilgili maddenin gayesinin ne olduğunun da çok net bir şekilde ortaya çıkması, bundan sonraki demokratik süreci olumlu yönde veya olumsuz yönde etkileyecektir. Bizim düşündüğümüzün aksine bir karar çıkarsa, yine bizim yapmak istediğimiz hazırlık, olayı meclise götürmek suretiyle, Anayasa'nın bir yanlışını, eğer aksi çıkarsa, Anayasa'nın bu maddesini gerekli değişiklikleri yapmak üzere diğer partilere teklif götürmektir.'' Serdar Denktaş, anayasada gerekli değişikliği yapmak için Meclis'te sadece üçte iki çoğunluğun yetmediğini, referanduma da gidilmesi gerektiğini söyledi. 
     Bir avukatın bu konuyu televizyonlarda sürekli olarak gündemde tuttuğunu kaydeden Denktaş, anayasayı yorumlama yetkisinin münhasıran Anayasa Mahkemesi'ne ait olduğunu vurguladı. 
     
</TEXT>
</DOC>
