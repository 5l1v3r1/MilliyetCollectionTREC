<DOC>
<DOCNO> 216345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur29.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan En büyük sorun işsizlik, onu da adım adım çözeceğiz 
</HEADLINE>
<TEXT>

     Milli Eğitim Bakanı Hüseyin Çelik, ''80 yıllık cumhuriyet tarihimizde ilk defa Milli Eğitim Bakanlığı'nın bütçesi, Milli Savunma Bakanlığı'nın bütçesinden fazla çıktı'' dedi. 
     Bakan Çelik ile Maliye Bakanı Kemal Unakıtan, okul açılışları ve temel atma törenlerine katılmak üzere Edirne'ye geldi. 
     Çelik, Edirne'nin Havsa İlçesi'nde yaptırılan Şehit Öğretmen Mehmet Birol Çok Programlı Lisesi'nin açılışında yaptığı konuşmada, 20 milyon öğrenciden sorumlu bir bakan olduğu için mutlu olduğunu söyledi. ''Bu ülkede taşı sıksa suyunu çıkaracak gençler var'' diyen Çelik, şöyle konuştu 
     ''Havsa'da ilköğretimde okullaşma oranı yüzde 100, okuma yazma oranı yüzde 100, ortaöğretimde ise okullaşma ise yüzde 91'dir. Başbakanımız ve hükümetimiz, eğitimin yalnızca nicelik olarak ilerlemesi için değil, nitelik olarak gelişmesi için de çaba gösteriyor. 80 yıllık cumhuriyet tarihimizde ilk defa Milli Eğitim Bakanlığı'nın bütçesi, Milli Savunma Bakanlığı'nın bütçesinden fazla çıktı.'' Türkiye'deki kaynakların israf edilmemesi gerektiğini belirten Bakan Çelik, ''Eksikleri gidermek boynumuzun borcudur. Türkiye, büyük potansiyele sahip bir ülke. Türkiye, siyasi ve ekonomik istikrar yakalamıştır. Avrupa Birliği ve Kıbrıs mesellerinde olumlu gelişmeler var. Irak'taki savaşa rağmen Türkiye'deki dengeler yerli yerinde'' dedi. 
     
     EKONOMİK HAREKETLİLİK 
     Maliye Bakanı Unakıtan da konuşmasında, bir ülkede yetişmiş insan bulunduğu takdirde, kalkınma potansiyelinin de beraberinde geleceğine işaret ederek, şunları söyledi 
     ''Almanya'nın üzerinden II. Dünya Savaşı'nda tank geçmişti. Yetişmiş insan gücüyle toparlandı. En büyük yatırım, insana yapılan yatırımdır. Türkiye'de ekonomide hareket başladı. Şirketlerin okul yaptırmaları halinde masraflarından düşeceğini söyledik. O zamandan bu yana ülkeye 220 okul kazandırdık. Bunun faydasını görüyoruz. Ülkede en büyük sorun işsizlik, onu da adım adım çözeceğiz.'' Bakan Çelik, daha sonra okulun arsasını bağışlayanların yakını Ali Havsa'ya plaket vererek, teşekkür etti. Okulu gezerek, ilgilerden de bilgi alan Unakıtan ve Çelik, daha sonra AK Parti Havsa İlçe Başkanlığı'nın açılışını yaptı. 
     
     TASİŞ MAĞAZASI'NIN AÇILIŞINDA PROTESTO GÖSTERİSİ 
     Unakıtan ve Çelik, Edirne'de Hacılar Ezanı mevkiindeki TASİŞ Perakende Satış Mağazası'nın da açılışını yaptı. 
     Mağazanın açılışında konuşan Unakıtan, trilyonlarca liralık eşyanın satışının yapılacağı mağazanın çok önemli bir işlevi olduğunu belirterek, ''Bu mağazadan alışveriş yapmak ve ihalelere katılmak için çok sayıda kişi Edirne'ye gelecek. Bunlar Edirne'ye yetmez. Edirne'ye fabrikalar lazım. Onların temel atma törenlerine ve açılışlarına da geleceğiz'' dedi. 
     Unakıtan'ın konuşması sırasında, İstanbul'dan Edirne'ye gelen ve TASİŞ'ten işten çıkarıldıklarını söyleyen yaklaşık 120 işçi, protesto gösterisi yaparak slogan attı. Unakıtan, bunun üzerine işçilere yönelik, ''Bu tür sorunları aşmaya çalışıyoruz. Beni protesto ediyorlar. Demokratik bir ülkedeyiz. Boş oturup para alma kapandı. 4 yıldır boş oturuyorlar'' diye konuştu. 
     Maliye Bakanlığı Tasfiye İşleri Döner Sermaye İşletmeleri Genel Müdürü Mustafa Dağüstü de mağazada 2004 yılında 5 trilyon liralık mal satmayı hedeflediklerini söyledi. 
     Unakıtan ve Çelik, daha sonra TASİŞ Perakende Mağazası'nın açılışını birlikte yaptı. Bakan Unakıtan, açılışını yaptıkları mağazadan iki takım kahve fincanı satın alacağını ve bunun birini de Çelik'e hediye edeceğini belirtti. 
     
     BAKANLAR, ÖĞRETMENLERİNDEN PLAKET ALDILAR 
     Çelik ve Unakıtan, daha sonra Milli Piyango Ticaret Meslek ve Anadolu Ticaret Meslek Lisesi'nin temel atma törenine katıldı. 
     Bakan Çelik, buradaki konuşmasında, Türkiye genelinde bir derslikte 30 öğrenci hedeflediklerini, Edirne'de ise bunun çok altına inildiğini belirtti. Hazırladıkları yeni eğitim müfredatıyla öğrencileri düşünen, düşündüğünü söyleyen ve yazan bireyler olarak yetiştireceklerini ifade eden Çelik, 2005'e kadar 43 bin 700 okula internet bağlantısını götüreceklerini bildirdi. 
     Unakıtan da 40 yıl önce Ticaret Lisesi'nden mezun olduğunu ve bulunduğu mevkiye, öğretmenlerinin emekleriyle geldiğini söyledi. 
     Temel atma törenine Vali Yücel, AK Parti Edirne Milletvekili Ali Ayağ, Milli Eğitim Müdürü Ali Zer ve Milli Piyango İdaresi Genel Müdürü İhya Balak da katıldı. 
     Konuşmaların ardından Ticaret Lisesi eski Müdürü Şerif Uyrum, öğrencisi Bakan Unakıtan'a Unakıtan'ın daktilo öğretmeni Gülten Ekinci Bakan Çelik'e Bakan Çelik de Milli Piyango İdaresi Genel Müdürü Balak'a plaket verdi. 
     Tören, temel atma töreniyle sona erdi. 
     
</TEXT>
</DOC>
