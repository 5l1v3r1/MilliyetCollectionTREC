<DOC>
<DOCNO> 245583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko21.html </URL>
<DATE> 2004/06/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İSO YÖK yasası Ekonomik ve Sosyal Konsey'e getirilsin... 
</HEADLINE>
<TEXT>

     İstanbul Sanayi Odası İSO Meclis Başkanı Hüsamettin Kavi, IMF ile 2004 sonundan itibaren bir istikrar programı hazırlanmasında büyük bir yarar gördüklerini söyledi. 
     İstanbul Sanayi Odası Forumu'nda konuşan Kavi, hükümetin YÖK yasasını şimdilik bekletmeyi ve yeni Meclis döneminde tekrar gündeme almayı benimsediğini ifade ederek, ''Bana göre son derece doğru ve isabetli. İstikrar adına hükümetimiz doğru bir adım attı'' dedi. 
     Kavi, AB'de sivillerin katılım ve paylaşım sürecinde nerede olduğu konusunda Türkiye'ye yönelik bazı eleştiriler olduğunu belirterek, şunları kaydetti 
     ''Artık, yasası yenilenecek olan Ekonomik Sosyal Konsey'e YÖK Yasası'nın getirilmesini ve orada sivillerin neler düşündüğünün ortaya konmasına fırsat sağlanmasını ümit ediyoruz. YÖK sadece üniversiteler, hükümetimiz ve şu ana kadar kamuoyuna görüş ifade edenleri ilgilendiren bir yasa değildir. Bizim geleceğimiz. Bizim bu konudaki düşüncelerimiz neler Bunları dile getireceğimiz bir platforma ihtiyacımız var. Siz, bize bu fırsatı vereceksiniz. Bu konuda size tam bir desteğimiz var. '' Türkiye-IMF ilişkilerine de değinen Kavi, ''Sadece uluslararası bir mali denetim kurumu olarak baktımız IMF ile 2004 sonundan itibaren bir istikrar programı hazırlanmasında bir mahzur olmadığı gibi, son derece büyük bir yarar görüyoruz. Bu uluslararası sisteme faaliyetlerimizi açıkça ortaya koyacağımızın en büyük kanıtı olacaktır'' diye konuştu. 
     IMF ile yapılacak anlaşmanın bugüne kadar olduğu gibi sadece kredi bazında anlaşma olmak zorunda bulunmadığını ifade eden Kavi, ''İçeriğinde kredi olabilir. Türkiye oturur hesabını, kitabını yapar. Ne kadar kullanacağına kendisi karar verir. Kanaatimce IMF ile anlaşmak Türkiye'nin son derece yararına olacaktır'' diye konuştu. 
     Özelleştirmede başarının şart olduğunu vurgulayan Kavi, AK Parti Hükümetinin bugüne kadarki açığı kapatacağına inandıklarını, telekomomünikasyonda rekabetin başladığını, ancak enerji sektöründe özelleştirme yerine, daha kontrollü bir ekonomiye gidildiğine doğru bir takım mesajların geldiğini anlattı. 
     
     SEKTÖR TEMSİLCİLERİ 
     Toplantıda daha sonra İSO'nun meslek komitesini oluşturan 14 sektör grubunun temsilcisi görüşlerini açıkladılar. 
     Konfeksiyon ve hazırgiyim sektörü adına konuşan Okan Oğuz, yatırımların ve istihdamın teşviği kanunu kapsamına girmeyen iller için de istihdamı teşvik edici enstrümanların geliştirilmesi gerektiği söyledi. 
     Oğuz, asgari ücrette il ve ilçe bazında DPT ve DİE gelişmişlik endeksleri doğrultusunda bölgesel olarak farklılaştırılmış bir sisteme geçilmesini, KDV oranlarının indirilmesini ve haksız rekabet yaratan, işsizliği büyük ölçüde artıran, kaçak yabancı işçi çalıştırmanın da denetimlerle önlenmesini istedi. 
     Kara taşıtları ve yan sanayi sektörü adına konuşan Ömer İltan Bilgin de sektörün ihracat hedefinin 15 milyar dolar olduğunu, ancak, kara taşıtları ve yan sanayiinin, ürettiği otomobile benzemediğini ifade ederek, ''Yani gaza basarsan hemen hızlanmaz, frene basarsan da hemen durmaz. Bugün gaza basarsın, 3 yıl sonra hızlanır, frenlersen de 3 yıl sonra durur'' diye konuştu. 
     Bilgin, iç pazarın istikrarlı biçimde genişleyebilmesi için ÖTV ve Motorlu Taşıtlar Vergisi'nin AB ile uyumlu biçimde yeniden düzenlenmesi gerektiğini belirterek, yurda kullanılmış motorlu araç girişini de istemediklerini söyledi. 
     
     PETKİM YATIRIM GARANTİSİ VERENE SATILSIN 
     Plastik ve kauçuk ürünleri sektörü adına söz alan Kemal Özşahin ise plastik hammaddesinin Türkiye'de üretilmesinin büyük önem taşıdığını kaydederek, halen bu hammaddenin büyük bir bölümünü karşılayan Petkim'in özelleştirilmesinin süratle tamamlanması, tesisin yatırım yapmayı garantileyen bir kuruluşa satılması gerektiğini bildirdi. 
     Özşahin, Çin tehdidine değinirken de ''Son 20-25 yılda tırnaklarımızla bir yere getirdiğimiz sanayimiz tehdit aldında. Kontrolsüz ithalat bizi yok etmeden bir ona Dur diyebiliriz'' dedi. 
     Gıda ürünleri sektörü adına konuşan Erdal Bahçıvan da Türkiye'nin tarımı teknoloji ve bilimle birleştiremediğini ifade ederek, ''Toprağımızın bize verebileceği zenginlikleri layıkıyla kullanabilmemiz ve gelişen dünyaya ayak uydurabilmemiz için kapsamlı bir tarım reformunu geç kalmadan süratle gerçekleştirmeliyiz'' diye konuştu. 
     Toprak ve toprağa dayalı ürünler, maden ve inşaat sanayi Sektörü adına konuşan Selim Çiçek de devletin Çin konusunda çok ağır hareket ettiği görüşünü dile getirerek, ''AB'nin ve aday ülkelerin Çin'e karşı aldığı tedbirleri Türkiye de almalıdır. Çin'den yapılan ithalat standartlar ve kalite yönünden çok sıkı denetlenmelidir'' dedi. 
     Çiçek, Türkiye'nin halen Avrupa'da elektriği en pahalı kullanan ülke olduğunu, bu sorunun çözümü için tüketim kademelerine göre elektrik fiyatlarında farklı tarife uygulanmasına geçilmesine ihtiyaç bulunduğunu bildirdi. 
     Orman ürünleri, kağıt ve matbaa sanayi sektörü adına görüşlerini açıklayan Oktay Duran, diğer sektörlere gösterilen ilginin kağıt ve basıma gösterilmediğini savunarak, ''Kamuya ait matbaaların bırakın özelleştirmeyi, yeni makina yatırımları yaparak daralan pazarda daha da menfi etkileriolacaktır. Devletin işi matbaacılık yapmak değildir'' şeklinde konuştu. 
     
     İÇİMİZDEKİ ÇİN 
     Tekstil sektörü temsilcisi Mehmet Sinan Abeş de Çin ve çevresindeki ülkelerden gelen yoğun rekabetle ilgili sorunlar bulunduğunu anlatarak, ''Ancak içimizdeki Çin bizi en az gerçek Çin kadar rahatsız etmektedir. İçimizdeki Çin olarak kayıtdışını kastediyoruz. Yurtiçinde karşılaştığımız bu haksız rekabetin Çin'den aşağı kalır yanı yoktur'' dedi. 
     Elektrik ve elektronik sanayi sektörü adına konuşan Peniyamin Teker de sektörün mevcut boyutunun daha da büyütülmesi, ihracatın desteklenmesi, taklit ve standart dışı ürünlerin düşük fatura bedeliyle ithalinin önlenmesi, yurtiçinde hızlı ucuz ve güvenilir CE belgesi alınabilmesi gerektiğini söyledi. 
     Metal eşya ve mekanik imalat sanayi sektörü adına söz alan Osman Metin ise Erdemir'in fiyatlarında dünya piyasalarındaki yükselişin üzerinde artışlar olduğunu, bu durumun üretim ve ihracatlarını olumsuz etkilediğini savunarak, Erdemir'in iç piyasaya yüksek fiyat politikasından vazgeçmesi gerektiğini bildirdi. 
     İlaç sanayi sektörü temsilcisi Meltem Kurtsan, sağlık sigorta sisteminin tek çatı altında toplanması, ilaç alımı ve ödemelerinin aynı sisteme bağlı olarak yapılması ve etkin işleyişi sağlayacak yasal düzenlemenin yürürlüğe konulmasını talep etti. 
     Toplantıya, Başbakan Recep Tayyip Erdoğan'ın yanı sıra Maliye Bakanı Kemal Unakıtan ile Enerji ve Tabii Kaynaklar Bakanı Hilmi Güler de katıldı. 
     
</TEXT>
</DOC>
