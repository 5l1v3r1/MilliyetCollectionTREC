<DOC>
<DOCNO> 245034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy01.html </URL>
<DATE> 2004/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bakan Akşit'in makam aracı kaza yaptı... 
</HEADLINE>
<TEXT>

     Devlet Bakanı Güldal Akşit'in İzmir'deki programı için Ankara'dan gelen, ancak Akşit'in içinde bulunmadığı makam aracı, Manisa'nın Kula İlçesi yakınlarında kaza yaptı. 
     Alınan bilgiye göre, Bakan Akşit'in İzmir'deki programı için Ankara'dan yola çıkan ve koruma polisi Mevlüt Çelik kullandığı belirtilen 06 MPH 83 plakalı makam aracı, Kula yakınlarında benzin istasyonuna girmek isteyen Abuzer Hakverdi yönetimindeki 44 FH 405 plakalı kamyona arkadan çarptı. Çarpışma sonrası savrulan araca, karşı yönden gelen Hüsamettin Erdoğan yönetimindeki 26 KS 504 plakalı kamyon çarptı. 
     Kazada, otomobili kullandığı belirtilen koruma polisi Mevlüt Çelik ve araçta bulunan Mülkiye Başmüfettişi Mustafa Toprak ile Akşit'in danışmanı Kasım Gürpınar yaralandı. 
     Yaralılar, Kula Devlet Hastanesi'nde yapılan ilk müdahalenin ardından Ege Üniversitesi Hastanesi'ne getirildi. 
     
     AKŞİT'TEN ZİYARET 

     Akşit, Manisa'nın Kula İlçesi yakınlarında dün akşam kaza yapan makam aracında bulunan şoförü, mülkiye başmüfettişi ve danışmanını tedavi gördükleri hastanede ziyaret etti. 
     Devlet Bakanı Güldal Akşit, beraberinde İzmir Valisi Yusuf Ziya Göksü, İzmir Emniyet Müdürü Halil Tataş ile makam aracında kaza geçirenleri ziyaret ederek, geçmiş olsun dileklerini iletti. Ege Üniversitesi Tıp Fakültesi Hastanesi'nde tedavi altında bulunan bakanın koruması ve şoförü Mevlüt Çelik, Mülkiye Başmüfettişi Mustafa Toprak ve bakanın danışmanı Kasım Gürpınar'ı ziyareti sırasında, Bakan Akşit, Vali Göksu ve Emniyet Müdürü Tataş, acil servise girerken ayaklarına galoş giydiler. 
     Devlet Bakanı Güldal Akşit, ziyaretten sonra gazetecilere yaptığı açıklamada, ''Meydana gelen kazanın maddi hasarlı ve hafif yaralı olması bizim için sevindirici. Allah korumuş. Arkadaşlarımızın şu anda sağlık durumları iyi. Halen müşahede altında tutuluyorlar'' dedi. 
     İzmir Valisi Yusuf Ziya Göksu da yaptığı açıklamada, şunları söyledi 
     '' Her gün yüzlerce kaza oluyor. Bu kazalardan biri de bakanımızın makam aracıyla meydana geldi. Kazanın ölümlü olmaması çok sevindirici. Otomobil parçalanmış durumda. Yaralıların durumları iyidir. Danışman Kasım Gürpınar'ın burnunda, Mülkiye Başmüfettişi Mustafa Toprak'ın kolunda ve bacağında kırık var.'' Devlet Bakanı Güldal Akşit'in Ankara'dan dün gece İzmir'e gelen ve içinde kendisinin bulunmadığı makam aracı Manisa'nın Kula İlçesi yakınlarında kaza yapmıştı. 
     Koruma polisi Mevlüt Çelik'in kullandığı 06 MPH 405 plakalı makam aracı, Kula yakınlarında benzin istasyonuna girmek isteyen Abuzer Hakverdi yönetimindeki 44 FH 405 plakalı kamyona arkadan çarpmıştı. Çarpışma sonucu savrulan araca, karşı yönden gelen Hüsamettin Erdoğan'ın kullandığı 26 KS 504 plakalı kamyon da çarpmıştı. 
     Kazada Mevlüt Çelik, Mustafa Toprak ve Kasım Gürpınar yaralanmışlardı. İlk tedavileri Kula Devlet Hastanesi'nde yapılan yaralılar, daha sonra Ege Üniversitesi Tıp Fakültesi Hastanesi'ne sevkedilmişlerdi. 
     
</TEXT>
</DOC>
