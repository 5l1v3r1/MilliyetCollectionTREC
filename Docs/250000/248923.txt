<DOC>
<DOCNO> 248923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun06.html </URL>
<DATE> 2004/06/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
''ABD'nin gizli gözaltı merkezleri var'' 
</HEADLINE>
<TEXT>

     İnsan Hakları Örgütü ''Human Rights First'' Önce İnsan Hakları , ABD'nin dünyada 20'den fazla gözaltı merkezi olduğunu, bunların yarısının tamamen gizli tutulduğunu belirtti. 
     İnsan Hakları İçin Avukatlar Komitesi olarak da bilinen grubun ABD'deki yöneticisi Deborah Pearlstein, ABD'nin, Irak ve Afganistan'ın yanı sıra ordunun yerini açıklamadığı birçok yerde binlerce kişiyi gözaltında tuttuğunu söyledi. 
     Pearlstein, ''Amerikan hükümeti, tutukluları, uygun denetimden ve yasal sorumluluktan uzak biçimde, ülke dışındaki gizli cezaevlerinde alıkoyuyor'' dedi. 
     ABD'nin, Pakistan'da, Hint Okyanusu'ndaki Diego Garcia adasında, Ürdün'de ve Amerika'da gizli gözaltı merkezleri bulunduğunu söyleyen Pearlstein, ABD hükümetine ''gizli gözaltılara'' son vermesi, tutukluların isimlerini açıklaması ve Kızılhaç'ın tutuklularla görüşmesine izin vermesi çağrısı yaptı. 
     İnsan hakları örgütünün, raporunu açıklamasından kısa süre önce, ABD Savunma Bakanı Donald Rumsfeld, bir Iraklı esirin gözaltında tutulduğunun gizlenmesi talimatı verdiğini kabul etmişti. 

     
</TEXT>
</DOC>
