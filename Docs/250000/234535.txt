<DOC>
<DOCNO> 234535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy02.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP'ye tepki için hayır verdim' 
</HEADLINE>
<TEXT>

      
   KKTC Dışişleri Bakanı ve Başbakan Yardımcısı Serdar Denktaş, AKP'nin açıklamalarına tepki nedeniyle "hayır" oyu kullandığını söyledi. 
   Denktaş, bugünün milat olduğunu ve pazartesiden itibaren Kuzey Kıbrıs'ta hiçbir şeyin eskisi gibi olmayacağını, çok farklı bir döneme girileceğini belirterek, "Kıbrıs Türk halkı bütün iyi niyetine ve kendi iradesine rağmen, komşunun iradesi nedeniyle yine çözüme ulaşamayacak. Ama bu bir son değildir. Çözüm arayışları sürecektir" dedi. 
   Ulusal Birlik Partisi lideri Derviş Eroğlu da, Gazimagosa'da oyunu kullandıktan sonra yaptığı açıklamada, "KKTC devletini ortadan kaldırmaya yönelik bir referandum yasası yapılması, anayasanın amir hükümlerine aykırıdır" diye konuştu. 
   
   'Her şey değişecek' 
   Barış ve Demokrasi Hareketi BDH lideri Mustafa Akıncı ise, Lefkoşa Şehit Ertuğrul İlkokulu'nda oyunu kullandıktan sonra, sonuç ne olursa olsun, Kıbrıs'ta hiçbir şeyin aynı kalmayacağını, siyasi yapılanmada yeni şekillenmelerin olacağını söyledi. 
   
   
   
</TEXT>
</DOC>
