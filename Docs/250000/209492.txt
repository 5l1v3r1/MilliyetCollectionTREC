<DOC>
<DOCNO> 209492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur14.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Kanser ilacı ve kan ürünü fiyatları ucuzlayacak 
</HEADLINE>
<TEXT>

     Sağlık Bakanı Recep Akdağ, Sağlık Bakanlığı'nın hazırladığı ilaç kararnamesinin hayata geçmesiyle kanser ilaçları ve kan ürünü fiyatlarının ucuzlayacağını bildirdi. 
     Bakan Akdağ, Turizm Ekonomi Bilimsel Araştırma ve Tanıtım Merkezi tarafından düzenlenen ''Türk Sağlık Sisteminin Geleceği Açısından Sağlıkta Dönüşüm'' toplantısına katılmak üzere geldiği Abant'ta, gazetecilerin sorularını cevaplandırdı. ''Hazırlanan ilaç kararnamesinin hayata geçmesiyle ilaca 3 ila 6 ay arasında zam yapılmayacağını'' belirten Bakan Akdağ, şunları söyledi 
     ''Bu kararname, ilaç fiyatını belirleme yetkisini İlaç Fiyat Belirleme Komisyonu'na devretmeyi planlıyor. Komisyonda, DPT, Hazine Müsteşarlığı, Maliye Bakanlığı, Emekli Sandığı, SSK ve Bağ-Kur temsilcileri yer alacak. Sağlık Bakanlığı da iki üye ile temsil edilecek.'' Komisyonun döviz kurlarındaki değişikliğe bağlı olarak ilaç fiyatlarını düşürebileceğini veya artırabileceğini bildiren Akdağ, ''Komisyon, ithal ilaçların fiyatını belirlerken, bu ilaçların Avrupa'daki emsalinin en ucuz satış fiyatını emsal alacak. Kanser ilaçları ile kan ürünleri gibi pahalı ilaçların fiyatları ucuzlayacak'' dedi. 
     
     ''TÜRKİYE'DE GRİP SALGINI YOK'' 

     Sağlık Bakanı Recep Akdağ, Türkiye'de grip salgını olmadığını, Sars ve Kuş Gribi ile ilgili de her türlü önlemin alındığını açıkladı. 
     Bakan Akdağ, bir gazetecinin ''Her gün gazetelerde grip salgını haberleri yer alıyor. Türkiye'deki grip vakalarında bir artış var mı '' sorusunu, şöyle cevaplandırdı 
     ''Türkiye'deki griple ilgili sağlık kuruluşlarına yapılan başvurular, günü gününe izleniyor. Bize gelen verilere göre, Türkiye'de grip salgını söz konusu değil. Sağlık kuruluşlarına yapılan başvuruların büyük bölümünü, üst solunum yolları enfeksiyonları oluşturuyor. Buna rağmen biz bu konuda her türlü tedbiri aldık. Ayrıca Asya'da ortaya çıkan SARS ve Kuş Gribi konusunda da her türlü tedbir alındı.'' 
     
     FAYTON SEFASI 

     Sağlık Bakanı Recep Akdağ, toplantı için geldiği Abant'ta, eşi Şeyma Akdağ ile göl kıyısında faytonla tur attı. 
     Abant'a ilk defa geldiklerini belirten Akdağ, ''İnsanın ayrılası gelmiyor'' dedi. 
     Soğuğa alışkın olduğunu, Erzurum'da eksi 40 dereceyi dahi gördüğünü, bu yüzden üşümediğini söyleyen Akdağ, bir ara faytondan inerek göl kenarında yürüyüş yaptı, ıhlamur ve ceviz satan 78 yaşındaki Fatma Öztürk'ten pazarlık yaparak ceviz içi ve ıhlamur alıp, 20 milyon lira verdi. 
     
</TEXT>
</DOC>
