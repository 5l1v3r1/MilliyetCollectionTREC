<DOC>
<DOCNO> 239408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo05.html </URL>
<DATE> 2004/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Şampiyon takıma kırmızı-beyaz sucuk 
</HEADLINE>
<TEXT>

     Birinci Süper Futbol Ligi'ne yükselmeyi garantileyen Kayseri Erciyesspor için kırmızı-beyaz renklerde sucuk üretildi. 
     Kayseri'de pastırma-sucuk satıcılığı yapan Mehmet İpek, bir firmaya sipariş vererek kırmızı ve beyaz renklerde kangal sucuk yaptırdı. 
     Kayseri Erciyesspor'un renklerini simgeleyen kırmızı-beyaz renkli sucukları bir süre dükkanında sergileyen İpek ''Erciyesspor'un Birinci Süper Futbol Ligi'ne yükselme başarısı göstermesi hepimizi sevince boğdu. Bu sevinç doğrultusunda Karpuzatan semtindeki bir firmaya sipariş vererek kırmızı ve beyaz renklerde sucuk yaptırdım. Dükkana astığımız renkli sucuklar müşterilerin büyük ilgisini çekti. Kayseripor şampiyon olsaydı sarı-kırmızı sucuk yaptıracaktık'' dedi. 
     
     BEYAZ SUCUKLAR TAVUK ETİNDEN 
     İpek, beyaz sucuklar için tavuğun flato adı verilen göğüs etini kullandıklarını belirterek, şunları söyledi 
     ''Beyaz renkli sucuk için tavuğun göğüs etini kıyma haline getirip, sarımsak, tuz ve az miktarda kimyon, kırmızı renkli sucuk için ise sığır eti ve ünlü Cırgalan biberi kullanıldı. Cırgalan biberi güneşi görünce daha fazla kızardığı için sucuğumuz kırmızı renk aldı'' Mehmet İpek, 25 kilo ağırlığındaki renkli sucukları daha sonra Kapalıçarşı'da esnaflara ve arkadaşlarına ücretsiz dağıttı. 
     Koyu bir Beşiktaş taraftarı olan İpek, geçen yıl Beşiktaş'ın şampiyon olmasından sonra siyah ve beyaz renklerde sucuk yaptırıp, yine esnafa dağıtmıştı. 
     
</TEXT>
</DOC>
