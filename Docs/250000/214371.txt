<DOC>
<DOCNO> 214371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/ekoz1.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   İş Bankası'ndan rekor sermaye artışı    EKONOMİ SERVİSİ 
   İş Bankası, 9 şubat 2004 tarihinde gerçekleştirilen Olağanüstü Genel Kurulu'nda kayıtlı sermaye tavanını 1.5 katrilyon liradan 3.5 katrilyon liraya çıkardı. 
   Alınan bu kararla İş Bankası, Türkiye'nin en yüksek kayıtlı sermaye tavanına sahip kurumu oldu. Kamuya açıklanan en son veriler kapsamında, halka açık bütün şirketler içinde en yüksek ödenmiş sermayeye ve öz sermayeye sahip olan İş Bankası, halka açık en büyük ve en güçlü şirket konumunda bulunuyor. 
   Bu arada banka uluslararası piyasadan yurtdışı kredi kartı alacaklarına dayalı sekuritizasyon işlemi yoluyla 150 milyon dolarlık kredi sağladı. Moody's tarafından Baa2 notu verilen sekuritizasyon işlemi, WestLB AG liderliğinde gerçekleştirildi. Vadesi 5 yıl olan kredi, yatırım projelerinde kullanılacak. 
   
   TÜBİTAK, Tansaş'ı denetleyecek    Tansaş, mağazalarında gıda güvenliği uygulaması başlattı. Uygulama çerçevesinde, üretim veya ithalat izni alınmamış hiç bir paketlenmiş gıda ürünü Tansaş'da satılmayacak. Bu kapsamda ayrıca, Tansaş mağazalarında TÜBİTAK Marmara Araştırma Merkezi MAM tarafından özel bir denetim ve iş geliştirme programı uygulanacak. 
   Tansaş Genel Müdürü Servet Topaloğlu düzenlenen basın toplantısında, gıda güvenliğine yönelik büyük bir inisiyatif aldıklarını belirterek, "Tüketiciler gıda güvenliği konusunda üreticiler ve perakendeciler tarafından aydınlatılmalı ve korunmalıdır" dedi. Topaloğlu, Tansaş olarak geçen yılı 505 milyon dolarlık ciro ile kapattıklarını söyledi. 
   
   Arçelik'e "En iyi şirket" ödülü    Arçelik, Financial Times'ın yayınladığı The Banker Dergisi tarafından 2003'te Türkiye'nin en iyi şirketi seçildi. 
   The Banker, seçim kriteri olarak şirketin kredi itibarı, güçlü büyüme potansiyeli ve teknolojik gelişmelerin yanı sıra hızlı ama dengeli büyüme becerileri ve iyi yönetimi gibi unsurları dikkate aldı. Arçelik Genel Müdürü Gündüz Özdemir, "Türkiye'de 2003 Yılının Şirketi Ödülü" nü Arçelik'te düzenlenen törenle aldı. Özdemir, büyüme stratejisi, yatırımları ve yeni teknolojilerin eklenmesinin Arçelik'i dünyanın en iyileri arasına taşıyan faktörlerden bazıları olduğunu vurgulayarak, "Bu ödüller uluslararası pazarlardaki varlığımızın güçlenmesini sağlayacaktır" dedi. 
   
   Yabancıya taşıt satışında kolaylık    Yabancılara ikinci el taşıt satışı ve devri ile ihracatında kolaylık sağlayan yasa tasarısı, TBMM Genel Kurulu'nda kabul edildi. Yasaya göre, aracın motorlu taşıtlar vergisi borcu bulunmadığına ilişkin belgenin ibraz edilmesiyle yabancı gerçek ve tüzel kişilere satış ve devri noterlerce yapılacak. Satış işlemleri harç ve damga vergisinden müstesna tutulacak. Noterler aynı gün satışları trafik tescil müdürlüklerine iletecek. Talep üzerine, yabancıya satılan taşıtın tescil kaydı silinecek ve yurtdışına çıkışı için geçici trafik belgesi ve plakası verilecek. Yabancıların ikinci elden aldıkları taşıtların kaydının kapatıldığına ilişkin belgeyle doğrudan gümrük idaresine ibrazı üzerine yurtdışına çıkış izni imkanı sağlanacak. 
   
      
   
   
</TEXT>
</DOC>
