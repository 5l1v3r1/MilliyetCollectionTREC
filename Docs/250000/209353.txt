<DOC>
<DOCNO> 209353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun02.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Domuz etiyle yapılan çiğköfte hastanelik etti 
</HEADLINE>
<TEXT>

   İzmir'de bir kadına sadece domuz etinde bulunan bir parazitin yol açtığı trişinozis teşhisi konuldu. Bir ay önce çiğköfte yediği belirlenen 29 kişide aynı bulguya rastlandı 
      NESRİN COŞKUN DHA 
   
   Dokuz Eylül Üniversitesi DEÜ Hastanesi'ne kas ağrısı şikayetiyle başvuran bir hastaya, yalnızca domuzlarda bulunan bir parazitin yol açtığı "Trişinozis" öntanısı koyuldu. Çoğu tesettürlülerin yaşadığı Akevler Sitesi'nde oturan 28 kişide de aynı bulgular saptandı. Hastalar arasında AKP İzmir Milletvekili Fazıl Karaman'ın eşi Ayşe Karaman'ın da olduğu ortaya çıktı. 
   
   İnceleme başlatıldı 
   Adı açıklanmayan genç bir kadın, pazartesi akşamı şiddetli kas ağrısı, halsizlik, yüksek ateş ve yüzde şişlik şik yetleriyle hastaneye başvurdu. İç hastalıkları servisine yatırılan hasta, aynı belirtilerden arkadaşlarının da yakındığını ve yaklaşık bir ay önce 14 - 15 kişinin hazır çiğköfte yediğini söyledi. Yapılan tetkiklerde "trişinozis" öntanısı konuldu. Romatoloji Bilim Dalı öğretim üyesi Prof. Dr. Fatoş Önen de, hastanın çiğköfte yediği arkadaşlarını da görmek isteyince hasta sayısı 29'a çıktı. Teşhisin ardından harekete geçen Sağlık Müdürlüğü ekipleri, dükk nını kapatan çiğköftecinin et aldığı marketler ve kesimhanelerden et örnekleri alarak inceleme başlattı. 
   
   Komite işbaşında 
   Ege Üniversitesi Tıp Fakültesi Dekanı Prof. Dr. Mehmet Ali Özcel başkanlığında bir komite oluşturuldu. Söz konusu çiğköftecinin müşterilerinin çoğunun Akevler'de oturduğu belirlendi. Necmettin Erbakan'ın "Adil Düzen" teorisinin mimarları Süleyman Karagülle ve Süleyman Akdemir'in kurduğu sitede, AKP'li Mehmet Tekelioğlu ile Karaman'ın yanı sıra Dışişleri Bakanı Abdullah Gül'ün yakınlarının da evi bulunuyor. 
   
   Arkadaşına ısmarladı    Jeoloji Mühendisi Cüneyt Dayhan, ilköğretim 5. sınıf öğrencisi kızını, yüzünün şişmesi, el ve kollarında ağrılar üzerine doktora götürdüğünü belirterek şunları söyledi "Sonra eşimin de yüzü şişti. Davetlilerimiz için bir ay önce arkadaşıma sipariş verdim. O gün evimizde çiğköfte yiyen herkeste aynı sorunlar çıkmış. Kızımın birkaç arkadaşına da aynı teşhis konulmuş. Çiğköftecinin çevresinde çok sayıda okul var. Hasta sayısı 70 - 80'leri aşar. Çiğköfteci arkadaşım da hastalandı." Kuzeninde yediği çiğköfteden sonra 21 gün kas ağrısı çeken Ahmet Dayhan, "12 kilo verdim" derken, AKP'li Karaman, "O parazitse, kaynağı domuz, at ya da kaçak et" dedi. 
   
   Türkiye'de görülmemişti    Uzmanlara göre "trişinozis" Türkiye'de hiç görülmedi. DEÜ Tıp Fakültesi Parazitoloji Anabilim Dalı Başkanı Doç. Dr. Çiler Akısü'ye göre, hastalık ancak dış kaynaklı etlerin çiğ yenmesinden kaynaklanabilir ya da çok nadir kesimhane şartlarına bağlı olarak ortaya çıkar. Çin'de yılda 10 bin vaka görülüyor. 
   
   
</TEXT>
</DOC>
