<DOC>
<DOCNO> 211330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/dunya/adun.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs'a çözüm zor 
</HEADLINE>
<TEXT>

   AKP'nin, AB'de sorun yaşanmaması için Kıbrıs'ta çözüm sürecini hızlandırma girişimlerine rağmen dün Yunan Dışişleri Bakanı Papandreu ile KKTC Cumhurbaşkanı Denktaş aynı şeyi söyledi 1 Mayıs'a yetişmez 
      DIŞ HABERLER SERVİSİ 

   
   AKP hükümeti, Kıbrıs sorununun Rum Kesimi'nin Avrupa Birliği'ne AB gireceği 1 Mayıs 2004 tarihine kadar çözülmesi için çabalarını yoğunlaştırırken, sorunun baş aktörlerinden Yunanistan Dışişleri Bakanı Yorgo Papandreu ve KKTC Cumhurbaşkanı Rauf Denktaş'a göre, Kıbrıs'ta 1 Mayıs'tan önce çözüme ulaşılması "çok zor". AB üyeliği kesinleşen Rumların çözüm için bundan böyle çaba sarf etmeyeceği endişesiyle harekete geçen Ankara, Aralık 2004'teki AB zirvesinde müzakere tarihi alma olasılığını güçlendirmek için mayısı hedef olarak belirledi ancak Denktaş'a göre, "her iki taraf da tüm iyi niyetiyle çalışsa bile" bu hedefin tutturulma olasılığı düşük. 
   
   Rumlar tedirgin 
   Bugüne kadar Türk tarafını uzlaşmazlıkla suçlayan Rum Kesimi ve Yunanistan, bu kez Türkiye'nin çözümü hedefleyen açılımından tedirgin. 1 Mayıs 2004'te AB üyeliğine geçerek tek taraflı büyük bir avantaj elde edecek olan Rum Kesimi'nin lideri Tassos Papadopulos, girişimin ardından ilk iş olarak "Annan Planı'nı doğrudan referanduma götürmeyiz" açıklamasını yaparken, Yunanistan Dışişleri Bakanı Yorgo Papandreu da, önceki akşam yaptığı açıklamada, Türkiye'nin, Annan Planı'nın çerçevesi dışında herhangi bir öneri getirmesi durumunda bunu kabul etmeyeceklerini söyledi. 
   
   Yunanistan çark etti 
   Daha önce tarafların 1 Mayıs 2004'e kadar çözüm için çabalamaları gerektiğini defalarca tekrarlayan Papandreu, bu kez farklı konuştu ve artık 1 Mayıs'a kadar çözümün çok zorlaştığını belirtti. Papandreu'ya göre, 1 Mayıs'a kadar çözümün özellikle zorlaşmasının nedeni Türkiye ve KKTC'nin tavrı. Papandreu, "Türkiye, Annan Planı dışında kalan bir yaklaşım sergilemektedir. Biz Türk hükümeti Kıbrıs konusunda olumlu değişiklikler yapma niyeti gösterdiğini kabul ediyoruz. Ancak bu niyetin uygulamaya geçirilmesini bekliyoruz" dedi. 
   Rum Kesimi'nin AB'ye üye olacağı 1 Mayıs'a kadar çözüm istemediği, bu tarihte veto gücüne sahip bir AB üyesi olduktan sonra bu gücü Birlik'ten aralık ayında üyelik müzakereleri için tarih bekleyen Türkiye'ye karşı Kıbrıs konusunda bir baskı ve şantaj unsuru olarak kullanmak eğiliminde olduğu konuşuluyor. 
   
   Türkiye hızla çözmek istiyor 
   Denktaş ise, dün Ankara'dan ayrılmadan önce yaptığı açıklamada, Türkiye'de Cumhurbaşkanlığı, hükümet ve Genelkurmay Başkanlığı arasında görüş ayrılıkları olmadığını, yeni arabulucu önerisi konusunda da kendisi ile Başbakan Recep Tayyip Erdoğan arasında anlaşmazlık haberlerinin uydurma olduğunu söyledi. Kıbrıs'ta, "her iki tarafın tüm iyi niyetiyle çalışması halinde bile çözümün 1 Mayıs'a yetiştirilmesinin zor olduğunu" belirten Denktaş, "Önemli olan müzakerelerin başlamasıdır" dedi. "Anavatan meselenin süratle hallini istiyor" diyen Denktaş, Erdoğan'ın ABD ziyaretinden sonra, Türkiye ile yine bir durum değerlendirmesi yapacaklarını belirtti. 
   
   Rum-Yunan tarafı burun kıvırdı    YORGO KIRBAKİ Atina 

   Atina ve Rum Yönetimi, Kıbrıs konusunda son günlerde puan toplayan Başbakan Recep Tayyip Erdoğan'ı "belirsizlik" ile suçladı. Yunanistan Başbakanı Kostas Simitis, Başbakan Erdoğan'ın BM Genel Sekreteri Kofi Annan ile görüşmesinden sonra Rum Yönetimi lideri Tassos Papadopulos ile bir telefon görüşmesi yaptı. Simitis, Erdoğan'ın açıklamalarının özellikle "belirsiz" olduğunu belirterek, Türkiye'nin çözüm için tavrını değiştirmesi gerektiğini ileri sürdü. Papadopulos ise Başbakan Erdoğan ile görüşmesinin içeriği hakkında Annan'dan resmi bilgi istediğini söyledi. 
   Kıbrıs Rum Parlamentosu Başkanı ve Komünist Akel Partisi'nin Genel Sekreteri Dimitrios Hristofyas, Türkiye'nin, çözüm ile ilgili felsefesinde hiçbir değişiklik olmadığını, ve bu aşamada sadece uluslararası alanda uzlaşmaz taraf görüntüsünü değiştirmeye çalıştığını ileri sürdü. Hristofyas, "Türkiye'de daha Cumhurbaşkanı Ahmet Necdet Sezer'in ağzından MGK konuşmuş değildir" dedi. 
   Bu arada Rum gazeteleri, Kıbrıs arabulucusunun değişmesi önerisinin BM Güvenlik Konseyi'nin gündemine gelse bile Rusya, Çin ve Fransa'nın bunu kabul etmeyeceklerini ileri sürdüler. 
   Rum Parlamentosu Başkanı Hristofyas, "Annan, arabulucu konusunda Erdoğan'a nazik bir dille haddini bildirdi" dedi. 
   
   
</TEXT>
</DOC>
