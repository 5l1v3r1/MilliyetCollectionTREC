<DOC>
<DOCNO> 228908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun32.html </URL>
<DATE> 2004/04/06/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
UBP MGK, endişelerimizi paylaştı 
</HEADLINE>
<TEXT>

     KKTC'deki ana muhalefet Ulusal Birlik Partisi UBP , ''Kıbrıs konusunda içinde bulunulan durumdan endişe duymasındaki haklılığın, Türkiye Milli Güvenlik Kurulu'nun MGK dünkü toplantısından sonra yayınladığı bildiriyle de ortaya konulduğunu'' belirtti. 
     UBP Genel Merkezi'nden yapılan yazılı açıklamada, ''Kıbrıs Türkünün adadaki geleceğini tehlikeye atacak bir içeriğin referanduma sunulmasıyla karşı karşıya kalındığı'' görüşü savunuldu. 
     ''MGK açıklamasında açıkça, 'kimi hayati isteklerin karşılanmadığı ve planın uygulanmasında sorunlar çıkma olasılığı bulunduğunun' dile getirildiği'' ifade edilen açıklamada, daha sonra şu ifadelere yer verildi 
     ''UBP'ye göre de Türk tarafının öteden beri Kıbrıs konusundaki tüm platformlarda ortaya koyduğu, harita ve göç, iki kesimlilik, yani içimize gelecek Rum sayısı, mal-mülk durumu, egemenlik ve güvenlik konularındaki istemleri bu planda büyük ölçüde erozyona uğratılmış ve Kıbrıs Türkünün adadaki geleceğini tehlikeye atacak bir içeriğin referanduma sunulmasıyla karşı karşıya kalınmıştır.'' ''MGK bildirisinde 'çözümün AB birincil hukuku durumuna getirilmesinin' önemine işaret edilmesinin de bir eksikliğin var olduğunu ve bunun endişe yarattığı olgusunu gözler önüne serdiği'' ifade edilen UBP açıklamasında, şunlar kaydedildi 
     ''Annan Planı'nın uygulanması ile ortaya çıkabilecek aksaklık, eksiklik ve sorunların Kıbrıs Türk halkını geri dönülmez bir yok oluşa sürükleyeceği endişemizin Türkiye Milli Güvenlik Kurulu tarafından paylaşılmasını kamuoyumuzun dikkat ve takdirine getiririz.'' 
     
</TEXT>
</DOC>
