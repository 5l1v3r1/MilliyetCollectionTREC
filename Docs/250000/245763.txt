<DOC>
<DOCNO> 245763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko08.html </URL>
<DATE> 2004/06/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TTKKMB Ülkede yulaf bulamıyoruz, bu bizim için utanç vericidir... 
</HEADLINE>
<TEXT>

     Türkiye Tarım Kredi Kooperatifleri Merkez Birliği TTKKMB Genel Müdürü Bedrettin Yıldırım, şu anda yulaf bulamadıklarını belirterek, ''Bu bizim için utanç vericidir'' dedi. 
     Yıldırım, Erzurum'da düzenlenen bölge birliğinin istişare toplantısında, Tarım Kredi'nin artık ayakları üzerinde durmaya başladığını söyledi. 
     Kuruluşun 2003 yılının ortalarından itibaren zarar eden durumdan kar eden duruma geldiğini, gübre, zirai aletler, yem ve tohum satışlarında artış sağlandığını kaydeden Yıldırım, kriz döneminde adeta düşman haline gelen çiftçilerle Tarım Kredi'nin artık ciddi dostluğunun sağlandığını anlattı. 
     Bütün bunlarla yetinilmeyeceğini, daha çok çalışılması gerektiğinin altını çizen Yıldırım, bu amaçla Türkiye genelinde tüm birliklerle istişare toplantıları yaptıklarını ve sorunların detaylarıyla ele alındığını kaydetti. 
     
     ARPA, BUĞDAY VE YULAF İTHAL EDEN ÜLKE 
     Yıldırım, önceki gün katıldığı Jokeyler Kulübü'nün bir toplantısında, ülkedeki yulaf sıkıntısının gündeme geldiğini anımsatarak, ''Şu anda bu ülkede yulaf bulamıyoruz Bu bizim için utanç verici bir şey. 25 ziraat fakültesi, yöneticileri, veterinerler için yulaf bulamamak, arpa ithal etmek utanç vericidir'' dedi. 
     Tarım ve Köyişleri Bakanlığı'ndaki yapıyı çok iyi bildiğini kaydeden Yıldırım, şöyle devam etti 
     ''25 bin ziraat mühendisi, veteriner ve 65 bin çalışan. Ve bu çalışanlara ödenen trilyonlarca lira maaş. Bu insanlar Türk insanı çiftçisinin önüne düşüp, Biz bu ülkede dışarıdan arpa, buğday almayalım, süne ile mücadele edelim, hayvanlarımızı çoğaltalım demiyorlar. Bürolarda, sırça köşklerde çiftçiyi horlayarak, onu aşağılayarak, beslendiği insanları kapılarından kovarak, gel keyfim gel diyorlar. Bu utanç verici bir şey, yüz karası bir şey.'' 
     
     KÖYLÜ MİLLETİN EFENDİSİ 
     Mustafa Kemal'in, Cumhuriyet'in kuruluşunda ''Köylü milletin efendisidir'' sözünü hatırlatan Yıldırım, ''Maalesef bu söz Mustafa Kemal'le kalmıştır. Ondan sonra köylü köle, Kunta Kinte, memurlar birinci sınıf. Bu anlayışı öncelikle bu kuruluşta terk etmek lazım'' dedi. 
     Türkiye'deki bürokratik anlayışın Marksist tutucu olgusundan artık vazgeçmesi gerektiğine işaret eden Yıldırım, ''Bizden sonra medeni yapıya bürünerek batı dünyasında yerini alan ülkeler bizim önümüze geçti. Millet versin biz yiyelim anlayışı artık bitti. Rusya bile bizden çok daha profesyonel ve ileride. Bürokratik yapımız tutucu olmamalı'' diye konuştu. 
     ''Veteriner ahıra girmezse hayvancılık tabi ki ölür'' diyen Yıldırım, bütün bunların aşılması için toplumun her kesimine önemli görevler düştüğünü sözlerine ekledi. 
     
</TEXT>
</DOC>
