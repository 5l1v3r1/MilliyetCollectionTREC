<DOC>
<DOCNO> 241630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun38.html </URL>
<DATE> 2004/05/21/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
AB yolunda Yunanistan yanımızda olacak... 
</HEADLINE>
<TEXT>

     Yunanistan Başbakanı Kostas Karamanlis, ''Türkiye, siyasetini ve ekonomisini AB'ye yaklaştırma çabalarında Yunanistan'ı yanında bulacaktır'' dedi. 
     Karamanlis, Washington'da Dışilişkiler Konseyi adlı düşünce kuruluşunda yaptığı konuşmada, Türkiye'nin AB sürecine destek verirken, ''Yunanistan, komşusu Türkiye'nin belirsiz bir durumda değil, refah içinde olmasını tercih eder. Son yıllarda Türkiye'deki reformlar ülkeyi değiştirdi ve eski yapıya kısıtlamalar getirdi'' dedi. 
     Kostas Karamanlis, Başbakan Recep Tayyip Erdoğan ile çok olumlu ilişkileri olduğunu belirterek, tarihte hiçbir Türk ve Yunan liderin bu kadar sık görüşmediğini söyledi. Karamanlis, Başbakan Erdoğan'ın Yunanistan'ı son ziyaretinde, ülkenin doğusundaki Müslüman toplumu ziyaret ettiğini belirterek, bu tür şeylerin eskiden düşünülmesinin bile zor olduğunu ifade etti. 
     Türkiye'nin, Avrupa hedefini benimsemesinin ''derinden stratejik bir seçim'' olduğunu belirterek, ''bu akıllıca seçimi'' desteklediklerini söyleyen Karamanlis, ''Biz, Avrupalılaşmış, Avrupa'nın davranış standartlarını benimseyen bir Türkiye'yi tercih ediyoruz. Bu da hem reformları, hem de reformların uygulanmasını gerektiriyor. Türkiye, AB'ye yaklaştıkça belli kurumsal güçler gerileyecek. Bu da herkesin kazanacağı bir durum. Biz bunu destekliyoruz'' diye konuştu. 
     Türkiye'nin Aralık'ta AB'den tarih alması konusundaki bir soruya karşılık Karamanlis, ''Türkiye'nin Avrupa yolunu desteklediğimiz gayet açık. Reformları sürdürmek ve yasal reformları uygulamak Türkiye'ye düşüyor'' yanıtını verdi. 
     Yunanistan'ın NATO içinde oransal olarak savunma harcamalarını en yüksek tutan ülke olduğunu belirten Karamanlis, bu durumun ekonomi ve vergi ödeyen halka yük getirdiğini, sosyal hizmetlere yeterince destek sağlanamadığını söyledi. Karamanlis, ''savunma harcamalarının azaltılması yönünde iyi işaretler var, ancak tango yapmak için iki kişi gerekiyor'' dedi. 
     
     KIBRIS 
     ABD'nin Lefkoşa Büyükelçisi Michael Klosson'un KKTC Başbakanı Mehmet Ali Talat'ı yerinde ziyaret etmesini değerlendirmesi istenen Karamanlis, bu konuda yorum yapmayacağını söyledi. Kıbrıs'ta referandum sonuçlarından hayal kırıklığına uğramak yerine geleceğe bakmak gerektiğini belirten Karamanlis, adayı birleştirme çabalarının devam etmesi gerektiğini, ayrıca Türkiye'yi Avrupa hedefine yaklaştırmanın, bölgeyi geri dönülemeyecek şekilde iyileştireceğini kaydetti. 
     Karamanlis, ''Kıbrıs'ta statükonun sürmesi kimsenin çıkarına değil. Kıbrıslı Rumların referandumdaki tutumu çözümün reddi anlamına gelmiyor, ancak uygulamaya ilişkin kaygıları ve bazı maddelere ilişkin kuşkuları yansıtıyor. Ben Kıbrıslı Türklere mali yardım verilmesini destekliyorum. Ancak adada çözüm olmadıkça Kıbrıslı Türkler, AB dışında kalacak. Dolayısıyla bu sorunu çözelim herkes kazansın'' dedi. 
     Kıbrıs'ta çok yakında bir çözüm girişimi görünmediğini belirten Karamanlis, Kıbrıslı Türklerin referanduma olumlu oy verirken, ana güdülerinin AB vatandaşı olmak olduğunu söyledi. Karamanlis, ''dolayısıyla teşvik unsuru hala yerinde duruyor. Biz de çözüme yönelik bir yol bulalım. Bu kolay değil, ancak mümkün. Yeni bir çözümün temeli de Annan planı olmalı, ancak belirli iyileştirmeler görülmesi gerektiğini düşünüyorum. Bütün rasyonel taraflar bu görüşe sahip olmalı'' diye konuştu. 
     
</TEXT>
</DOC>
