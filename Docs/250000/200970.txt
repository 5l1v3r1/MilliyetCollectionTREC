<DOC>
<DOCNO> 200970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur44.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mimar Sinan Üniversitesi'nin adı değiştiriliyor... 
</HEADLINE>
<TEXT>

     Mimar Sinan Üniversitesi'nin adının ''Mimar Sinan Güzel Sanatlar Üniversitesi'' olarak değiştirilmesine ilişkin yasa tasarısı TBMM Başkanlığı'na sunuldu. 
     Tasarının gerekçesinde, Mimar Sinan Üniversitesi'nin sanat tarihçisi, arkeolog ressam, müzeci olan Osman Hamdi bey tarafından 1882 yılında Sanayi-i Nefise mektebi Alisi'' adı altında kurulan ilk sanat ve mimarlık yüksek okulu olduğu kaydedildi. 
     Cumhuriyetin ilanından 5 yıl sonra 1928 yılında ''Güzel Sanatlar Akademisi'' adını alan bu kurumun, Osmanlı İmparatorluğu'nun son döneminin ve Cumhuriyet Türkiyesinin kuruluş günlerinin, resim ve heykelden başlayarak tüm plastik sanatlar ve mimarlık alanlarındaki ilk kadrolarını yetiştirdiği belirtilen gerekçede, 1982 yılında Mimar Sinan Üniversitesi adını alan, Osman Hamdi Bey'den Çallılara ve bugüne gelmiş bulunan kurumun gelişimine paralel olarak sayıları gittikçe artan, sanatçı, mimar ve meslek sahibi yetiştirmeye devam ettiğine dikkat çekildi. 
     Kuruluşundan bu yana güzel sanatlar adı altında varlığını sürdüren kurumun adından üniversiteye dönüşmesinden itibaren güzel sanatlar ibaresinin kaldırılmış olmasının üniversite öğretim elemanları ve mezunları arasında büyük bir moral bozukluğuna neden olduğu ve sanatçı duygularını zedelediği ifade edilen gerekçede, bu kırgınlığı ortadan kaldırabilmek, yeni bir güçle varlığını sürdürebilmek için gerçek adını yeniden kazanmanın en büyük amaçlardan biri olduğu kaydedildi. 
     
</TEXT>
</DOC>
