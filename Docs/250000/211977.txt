<DOC>
<DOCNO> 211977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo09.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da fatura Fatih Terim'e çıktı... 
</HEADLINE>
<TEXT>

     Türkiye Kupası 3. kademe maçında Çaykur Rizespor'a 5-0 gibi tarihi bir skorla mağlup olarak elenen Galatasaray'da, sanal alem faturayı Fatih Terim'e çıkarttı. 
     Sarı-kırmızılı kulübe yönelik haberlerin yer aldığı, ''www.galatasaray.com'' internet sitesinin düzenlediği, ''Sizce 5-0'lık tarihi mağlubiyetin faturası kime çıkmalı '' anketinde kullanılan oyların yüzde 38.9'u Fatih Terim aleyhine oldu. 
     Toplam 4 bin 800 kişinin katıldığı ankette Terim bin 865 oy alırken, onu yüzde 16.3 oranla 784 oy alan ''Tüm futbolcular'' seçeneği ve yüzde 15.2 oranla da 728 kişinin oy verdiği ''Yönetim'' takip etti. 
     Ankette ayrıca, Atatürk Olimpiyat Stadı yüzde 13.1, Mondragon yüzde 11.7 ve hakem seçeneği de yüzde 4.8 oranında oy aldı. 
     
     TURKTRANSFER'DE DE SORUMLU TERİM 

     Galatasaray'da Çaykur Rizespor hezimetinin sorumlusunu arayan bir diğer spor sitesi ''www.turktransfer.com''da da taraftarlar Fatih Terim'i hedef gösterdi. 
     Sitenin, bin 625 kişinin katılımıyla gerçekleştirdiği ''Galatasaray'da 5-0'lık Çaykur Rizespor mağlubiyetinin sorumlusu kim '' anketinde 617 oy alan Fatih Terim, yüzde 37'lik oranla ilk sırayı aldı. 
     Ancak ankette, yüzde 34 oranıyla yönetim ve yüzde 28.7 oy oranıyla da futbolcuların, Fatih Terim ile birlikte birbirlerine çok yakın oranlarda sorumlu tutulmaları dikkat çekti. 
     Çaykur Rizespor mücadelesinin 15. dakikasında kırmızı kart görerek takımını 10 kişi bırakan Mondragon'a ise ankette taraftarlar yüzde 0.3 oranında sorumluluk payı biçti. 
     
</TEXT>
</DOC>
