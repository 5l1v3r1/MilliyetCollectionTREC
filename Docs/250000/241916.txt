<DOC>
<DOCNO> 241916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun24.html </URL>
<DATE> 2004/05/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İran, UAEA'ya nükleer programıyla ilgili raporunu teslim etti... 
</HEADLINE>
<TEXT>

     İran, nükleer faaliyetlerine ilişkin bilgileri içeren mektubu BM'ye bağlı Uluslararası Atom Enerjisi Ajansı'na UAEA teslim etti. 
     İran resmi haber ajansı İRNA'nın haberine göre, İran'ın UAEA temsilcisi Piruz Hüseyni, ''Nükleer Silahların Yayılmasını Önleme Anlaşması'nın NPT ek protokolü çerçevesinde güven ortamı yaratmak ve ajansla varılan anlaşma kapsamında İran'ın nükleer faaliyetlerine ilişkin bilgilerin bulunduğu mektubu dün ajansa teslim ettiklerini'' söyledi. 
     UAEA Başkanı Muhammed El Baradei'in 6 Nisan'da İran'a yaptığı ziyaret sırasında Tahran yönetiminden talep ettiği mektubun zamanından önce ajansa teslim edildiğini söyleyen Hüseyni, İran'ın bu mektubu tamamlaması için daha fazla zamana ihtiyacı bulunduğu yolunda yabancı medyada çıkan haberlerin gerçeği yansıtmadığını kaydetti. Hüseyni, ''Bu tür asılsız iddialara rağmen İran ve UAEA arasındaki işbirliği yapıcı olarak devam etmektedir'' dedi. 
     El Baradei, Tahran ziyareti sırasında, İran ve UAEA'nın, çözüme kavuşturulmamış önemli konularda nasıl ilerleneceğine ilişkin bir eylem planı üzerinde anlaşmaya vardığını açıklamıştı. 
     UAEA Yönetim Kurulu Haziran ayında toplanarak BM denetçilerinin İran'da yaptıkları denetimlere ilişkin hazırlayacağı raporu görüşecek. İran yönetimi, geçen yıl Ekim ayında nükleer faaliyetlerine ilişkin bütün bilgileri UAEA'ya verdiğini açıklamış, ancak İran'da nükleer tesislerde yapılan incelemelerde nükleer silah yapımı için gerekli uranyum üretiminde kullanılan gelişmiş P-2 santrifüjlerinin elde edilmesi çalışmaları dahil bir dizi bilgiyi ajanstan gizlediği ortaya çıkmıştı. 
     UAEA Yönetim Kurulu Mart ayında Viyana'da yaptığı toplantıda, İran'ı P2 santrifüjleri tasarımı gibi hayati önem taşıyan teknolojileri gizlemesi nedeniyle kınayan bir kararı kabul etmişti. 
     Amerikan yönetimi, İran'ı gizli nükleer silah programına sahip olmakla suçlarken, Tahran yönetimi nükleer programının elektrik enerjisi elde etme amaçlı olduğunu savunuyor. 
     
</TEXT>
</DOC>
