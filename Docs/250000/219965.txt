<DOC>
<DOCNO> 219965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/pulur.html </URL>
<DATE> 2004/03/05/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İsim değiştirme huyumuz... 
</HEADLINE>
<TEXT>

   
   İSİM değiştirmeye pek meraklıyızdır bazen sokak isimlerini, bazen meydan isimlerini, bazen okul isimlerini değiştirmeyi marifet sayarız. 
   Diyelim değerli bir insan öldü, sanatçı, devlet adamı, sporcu, hepsi olabilir. Toplumun böyle insanları anması için sokaklara, meydanlara adlarını vermesi olağan karşılanır ama... 
   
   BİR de o sokakta oturanları düşünün, kırk yılın sokağının adı değişmiş, belki de adını hiç duymadıkları bir insanın adını vermişler... 
   Ya adres değişikliği, resmi yazışmalardan başlayıp her yerde adres değişecek. 
   Hele, sokağın adı bir insana aitse, onu değiştirip başka bir insanın adını vermek kırıcı olmaz mı 
   
   BİR tarihte, aklı evvel bir belediye başkanı Teşvikiye meydanının bile adını değiştirmeye kalkmıştı... 
   Bin yılın Beyazıt Meydanı'nın adını "27 Mayıs"tan sonra "Hürriyet Meydanı" yaptılar. 
   
   ŞİMDİKİ kuşaklar şanslı, hiç olmazsa ayların adı değişmiyor biz ekim, kasım, aralık, ocak'ı, "teşrini evvel, teşrinisani, kanunuevvel, kanunusani" diye ezberlemiştik... 
   Geçen gün Orhan Duru söyledi, Cihangir'in meşhur sokağı "Tavukçıkmazı"ın bile adını değiştirmişler. 
   Orada galiba bir de "Sormagir" sokağı olacaktı, onun adı da değişti mi 
   
   BİLDİK bileli Fındıklı'da "Güzel Sanatlar Akademisi" vardır, 1883'te kurulmuş, adı "Sanay - i Nefise Mektebi"ymiş, bizim kuşak bunu bilmez, herhalde Aydın Boysan abi bilir Allah uzun ömür versin, kendi deyimiyle 
   cuma selamlıklarında "Padişahım Çok Yaşa" diye bağıranlardanmış 
   1982'de "Güzel Sanatlar akademisi" sanki buharlaştı, uçtu gitti, yerine "Mimar Sinan Üniversitesi" geldi... 
   Rektör İsmet Vildan Alptekin, göreve başladığından bu yana "Güzel Sanatlar"ı geri getirmek için uğraştı, didindi, sonunda başardı, artık "Mimar Sinan Güzel Sanatlar Üniversitesi" oldu. 
   
   ŞU sokak, cadde, meydan, okul, üniversite isimleriyle uğraşmayı bir bıraksak... 
   Bir de çok kelimeli sokak isimlerinden vazgeçsek.... 
   Beş kelimeli sokak adı olur mu 
   Var 
   Hadi zarfın üzerine sığdırdınız, resmi belgelerdeki bölümlere nasıl sığdıracaksınız... 
   
      
   
</TEXT>
</DOC>
