<DOC>
<DOCNO> 217729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko35.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Aktuğ Türkiye bu ekonomik modeli tartışmak zorunda 
</HEADLINE>
<TEXT>

     Marmara Üniversitesi MÜ Öğretim Üyesi Prof. Dr. Osman Altuğ, Türkiye'nin, geleceği açısından ekonomik modeli tartışması gerektiğini bildirdi. 
     Altuğ, İzmit Ticaret Odası'nca düzenlenen ''Türkiye ekonomisinde 2004 yılı beklentilerimiz ve Avrupa Birliği' konulu konferans verdi. Türkiye'nin 24 Ocak 1980 kararlarıyla kayıt dışı ekonomiyi tercih ettiğini, bugün de bu sistemin sürdürüldüğünü belirtti. 
     Ülkenin ekonomisinin kur politikalarıyla yönetilmeye çalışıldığını, ancak bunun yanlış olduğunu ifade eden Altuğ, ''Türkiye ekonomik modeli tartışmak zorunda'' dedi. 
     Altuğ, şunları kaydetti 
     ''Kur politikalarıyla ekonomiyi yönetmeye çalışıyorlar. Türkiye sapır sapır dökülüyor. Türkiye, alacağını, borcunu bilmiyor. Bütçe, ödemeler, cari işlemler dengesi açık veriyor. Bununla nereye kadar gideceksiniz. 
     Hiç birşey kayıt altında değil. Her şeyin kayıt altına alınması gerekir. Kayıt altına almak vergi almak değildir. Sinai, zirai ekonominin mutlaka kayda alınması gerekir. Verginin tabana yayılması gerekir. 
     Türkiye bu yıl 6 milyar dolar, önümüzdeki yıl 9 milyar dolar ve 2006 yılında ise 12 milyar dolar borç ödeyecek. Üretim yapmadan, kayıt dışı ekonomiyi kayıt içine almadan bu borcu nasıl ödeyeceksiniz. Paradan sıfır atmakla ekonomi düzelmez. İmaj değişikliği için 1 milyon lira yerine 1 lira kullanılacak. Ne yazar ki üretimi artırabiliyor musunuz Üç kağıt ekonomisiyle bir yere varılamaz. Türkiye ne yazık ki 8 bin 400 kişiye çalışıyor. Siyasiler oy kaybedecekleri korkusuyla bu ekonomik modeli tartışmaktan kaçınmış.'' 
     
     13 MİLYON İŞSİZ 
     Altuğ, Anayasa'nın ilk 4 maddesinde ülkenin demokratik, laik, sosyal ve hukuk devleti yazılı olduğunu belirterek, ''Ancak, Türkiye demokrat bir ülke değil'' dedi. 
     Türkiye'nin sosyal hukuk devlet olmadığını da söyleyen Altuğ, şunları kaydetti 
     ''Türkiye, sosyal hukuk devleti hiç değil. Türkiye işsizine iş bulamayan bir ülke konumunda. Ülkede 13 milyon işsiz var. Bunlar bir saatli bomba gibi. Pimi çekilmeyi bekleyen bir bomba. Bu insanlara iş bulmak zorundasınız. Türkiye bu şekilde uzun süre dayanamaz. Çocuklarımızın, ülkenin geleceği için mutlaka kayıtlı vergi sistemine geçilmesi gerekir. Üretimin artırılması için sanayicinin önündeki bütün engeller kaldırılmak zorunda.'' 
     
</TEXT>
</DOC>
