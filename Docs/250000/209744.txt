<DOC>
<DOCNO> 209744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur37.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilinde uyurken, egzozdan zehirlenip öldü... 
</HEADLINE>
<TEXT>

     Bursa'nın merkez Yıldırım İlçesi'nde, çalışır vaziyetteki otomobilde uyuyan bir kişi, egzozdan çıkan LPG gazından zehirlenerek öldü. 
     Alınan bilgiye göre, Mehmet Şen 32 , eşi Fatma Şen ile birlikte, dün gece rahatsızlanan kızı Zümre'yi hastaneye götürerek tedavi ettirdi. Sabah saatlerinde Esenevler Mahallesi Ergani Sokak'ta bulunan evlerine dönen Mehmet Şen, eşine otomobilde biraz dinleneceğini söyleyerek, garaja indi. 
     Fatma Şen, uyandığında yanında bulamadığı eşinin işe gittiğini düşündü. Ancak, garajdan gelen ses üzerine otomobilin çalıştığını fark eden Fatma Şen, aracın yanına geldiğinde eşinin cesediyle karşılaştı. Sinir krizi geçiren Fatma Şen, komşuları tarafından güçlükle sakinleştirildi. 
     Olay yerinde yapılan incelemede, otomobilin içinde uyuyan Mehmet Şen'in, egzozdan çıkan ve çalışan kalorifer sistemi sayesinde araca giren LPG gazından zehirlenerek öldüğü belirlendi. 
     Mehmet Şen'in cesedi, otopsi yapılmak üzere Adli Tıp Kurumu Morgu'na kaldırılırken, olayla ilgili soruşturmanın sürdüğü bildirildi. 
     
</TEXT>
</DOC>
