<DOC>
<DOCNO> 235166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun19.html </URL>
<DATE> 2004/04/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Denktaş'tan AB'ye Bizimle direkt temas kurun 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta iki kesimde referandumlar yapıldığına göre adada iki halk olduğunun kabul edildiğini belirterek, Avrupa Birliği'nin Türk tarafıyla direkt temas kurmasını istedi. 
     Denktaş, bir heyeti kabulü sırasında yaptığı açıklamada, ''Rum tarafının bizi temsil etmediğini, bizden ayrı bir halk olduğunu, siyasetinin ayrı bir siyaset olduğunu iyi değerlendirin ve bize artık 40 yıllık haksızlıktan vazgeçin'' çağrısı yaptı. 
     Cumhurbaşkanı Denktaş, referandum sonuçlarının kendilerine dünyadan eşitliklerinin kabul edilmesini isteme hakkı verdiğini söyledi. 
     Dünyanın, AB'nin, ABD'nin Kıbrıslı Türklere ''evet'' dedirtmek için Ercan Havaalanı'nın dünyaya açılacağı, ticaretin kolaylaştırılacağı gibi ''hediyeler'' gösterdiğini kaydeden Denktaş, bunların Rumlara ''tehdit'', kendilerine ''teşvik'' olarak kullanıldığını kaydetti. 
     ''Rumlar dinlemediler, milli davalarına sadık, sahip çıktılar'' diyen Denktaş, Rumların, Türklerle eşit şartlarda yeni bir ortaklık istemediğini gösterdiğini belirtti. 
     Başbakan Mehmet Ali Talat'ın Avrupa Birliği'nde temaslar yaptığına işaret eden Denktaş, Türkiye'nin de limanların açılması, uçuşun, ticaretin serbest olması için girişimler yapmaya hazır olduğunu duyurduğunu, bunları herkesin bekleyeceğini söyledi. 
     
     G-3 MERMİLERİYLE YAKALANAN RUMLAR 
     Cumhurbaşkanı Rauf Denktaş, Metehan Sınır Kapısı'ndan önceki gün KKTC'ye giriş yapan iki Rum'un arabasında 200 adet G-3 mermisi bulunmasını da değerlendirdi ve ''Bu neyi gösterir Demek ki silah kaçırdılar. Demek ki burada bu askeri silahlar vardır. Son üç yılda zannedersem 367 tane benzeri silah güya askeri kamplardan çalınmıştır. EOKA zamanı da bunları yaparlardı, İngiliz kamplarından güya silah çalınırdı. Çalına çalına, Yunanistan'la da birlikte getirip gizledikleriyle birlikte bir ordu oldular ve çıktılar karşımıza'' dedi. 
     Denktaş, ''Şimdi 'içimizde yuvalanıyorlar' diye bir his vardır içimde. Başka bir izahı yoktur bu mermilerin buraya getirilmesinin. Rum tarafının Kıbrıs'a sahip olma siyaseti devam etmektedir ve her yolu denemektedirler'' diye konuştu. 
     
</TEXT>
</DOC>
