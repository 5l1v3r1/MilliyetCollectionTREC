<DOC>
<DOCNO> 241165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun26.html </URL>
<DATE> 2004/05/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Schröder işsiz bir kişiden tokat yedi 
</HEADLINE>
<TEXT>

     Almanya Başbakanı Gerhard Schröder, Sosyal Demokrat Parti SPD tarafından Mannheim kentinde düzenlenen bir seçim etkinliği sırasında işsiz bir kişiden tokat yedi. 
     Mannheim polisi, 52 yaşındaki kişinin, konuşma yapmak üzere toplantı yerine gelen Schröder'in yüzüne bir tokat attığını ve daha sonra Schröder'in koruma görevlileri ve polis tarafından yakalandığını bildirdi. 
     Polis, hakkında tutuklama için yeterli neden olmadığı gerekçesiyle bu kişinin kimlik tespiti yapıldıktan sonra serbest bırakıldığını kaydetti. 
     Schröder, bu konuda açıklama yapmazken, olay sırasında yanında bulunan SPD Baden-Württemberg eyaleti parti teşkilatı Başkanı Ute Vogt ise bu kişi hakkında suç duyurusunda bulunacaklarını belirterek, politikacılara karşı saldırgan tutum içine giren kişilerin cesaretlendirilmemesi gerektiğini söyledi. 
     Almanya Başbakanı Schröder, başından geçen bu olaya rağmen toplantıda yaptığı konuşmada, AB'nin genişlemesini savunarak, bir kez daha Türkiye ile AB üyelik müzakerelerine başlanması gerektiğini belirtti. 
     
     SORUŞTURMA BAŞLATILDI 
     Almanya Başbakanı Gerhard Schröder'e Mannheim kentindeki bir seçim etkinliği sırasında tokat atan işsiz hakkında soruşturma başlatıldı. 
     Mannheim Savcılığı tarafından bugün yapılan açıklamada, işsiz bir öğretmen olan ve henüz Şubat ayında Sosyal Demokrat Parti'ye SPD üye olan 52 yaşındaki kişi hakkında, adam dövme ve hakaret suçlarından soruşturma açıldığı bildirildi. 
     Başbakanlığın, söz konusu kişi hakkında suç duyurusunda bulunduğu, bu kişinin Schröder'e neden tokat attığınınsa hala bilinmediği belirtildi. 
     
</TEXT>
</DOC>
