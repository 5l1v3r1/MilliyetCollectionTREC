<DOC>
<DOCNO> 235025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur27.html </URL>
<DATE> 2004/04/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Katil zanlısını teslim olmaya milletvekili akrabası ikna etti 
</HEADLINE>
<TEXT>

     CHP Iğdır Milletvekili Yücel Artantaş, katil zanlısı akrabasını telefonla ikna ederek, teslim olmasını sağladı. 
     Milletvekili Artantaş, 5 gün önce Melekli Beldesi'nde çıkan tartışmada 2 kişiyi öldürdükten sonra firar eden amcasının torunu Tuncer Artantaş'la telefonla görüşerek, teslim olmasını istedi. 
     İkna olan Tuncer Artantaş güvenlik güçlerine teslim oldu. 
     Yücel Artantaş, AA muhabirine yaptığı açıklamada, kavgaya karışan her iki tarafın da akrabaları olduğunu belirterek, her zaman barıştan yana olduğunu söyledi. 
     Akrabası Tuncer'e telefonda, ''Teslim olmaması halinde bir daha Iğdır'a gelmeyeceğimi söylediğini'' kaydeden Artantaş, ''Bunun üzerine teslim oldu'' diye konuştu. 
     Arazi anlaşmazlığı nedeniyle kavga çıktığını hatırlatan Artantaş, ''Bir hiç yüzünden çıkan kavgada iki akrabamın ölmesi ve bir akrabamın da katil zanlısı olması beni çok üzdü'' dedi. 
     Güvenlik güçlerine teslim olan Tuncer Artantaş, çıkarıldığı mahkemece tutuklandı. 
     Melekli Beldesi'nde 5 gün önce meydana gelen olayda, arazi anlaşmazlığı nedeniyle çıkan kavgada, Tuncer Artantaş av tüfeğiyle Mehmet ve Kurtuluş Varol'u öldürdükten sonra kaçmıştı. 
     
</TEXT>
</DOC>
