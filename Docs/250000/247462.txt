<DOC>
<DOCNO> 247462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/guncel/gun06.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere cinsel eğitim dersi 
</HEADLINE>
<TEXT>


Er ve erbaşlara kondom kullanımı, üreme sağlığı ve aile planlaması eğitimi verilecek 


Genelkurmay Başkanlığı'nın Gülhane Askeri Tıp Akademisi GATA ve Sağlık Bakanlığı ile birlikte yürüttüğü, "TSK Üreme Sağlığı Programı ve Aile Planlaması Projesi" çerçevesinde her yıl vatani görevini yapan 500 bin er ve erbaşa üreme sağlığı, aile planlaması eğitimi verilecek. 
Türkiye Aile Planlaması Derneği'nce Antalya'da düzenlenen "Aile Sağlığı Kongresi"nde proje hakkında bilgi veren GATA Kadın Hastalıkları ve Doğum Ana Bilim Dalı Başkanı Prof. Tbp. Albay Recai Pabuçcu, askerlere, hayatları boyunca yanlarında taşıyabilecekleri cep kitapçıkları dağıtılacağını belirtti ve "Askerlere penis modelleri üzerinde, kondomun nasıl takılacağını da öğretiyoruz" dedi. 2964 personelin "Üreme Sağlığı Danışmanı" eğitimlerini tamamladığını belirten Pabuçcu, 400 danışmanın eğitiminin sürdüğünü, 1800 tabip asteğmenin de Samsun'da eğitileceğini açıkladı. 


</TEXT>
</DOC>
