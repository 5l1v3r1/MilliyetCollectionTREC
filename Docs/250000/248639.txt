<DOC>
<DOCNO> 248639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun05.html </URL>
<DATE> 2004/06/17/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Pentagon, uygunsuz gözaltı suçlamasını kabul etti... 
</HEADLINE>
<TEXT>

     ABD Savunma Bakanlığı Pentagon , ordunun terörist olduğundan şüphelenilen bir Iraklıyı 7 aydan fazla uygunsuz bir şekilde gizlice göz altında tuttuğunu kabul etti. 
     Pentagon sözcüsü Bryan Whitman, Iraklının, mahkum numarası verilmeden ya da Uluslararası Kızılhaç Komitesi'ne bildirilmeden geçen Ekim ayından bu yana göz altında tutulduğunu belirterek, ''Ordu, bu konuda bir hata yaptı. Yakında mahkuma numarası verilecek ve Kızılhaç resmen haberdar edilecek'' dedi. 
     Whitman, ABD Merkezi Haberalma Teşkilatı'nın CIA , ordudan konumu netleşene kadar mahkuma numara verilmemesini ve durumun Kızılhaç'a bildirilmemesini istediğini dile getirirken, söz konusu kişinin Ensar El İslam örgütünün üst düzey bir üyesi olduğunun sanıldığını söyledi. 
     Bryan Whitman, mahkumun kimliğini açıklamazken, kendisine insanca davranıldığını kaydetti. 
     Adının açıklanmasını istemeyen bir Pentagon yetkilisi de mahkumun tartışmalı Ebu Garib cezaevinde tutulmadığını belirtti. 
     Cenevre Sözleşmesi, mahkumlara bir numara verilmesini ve durumun Uluslararası Kızılhaç Komitesi'ne bildirilmesini öngörüyor. Kızılhaç ve diğer yardım örgütleri, ABD'yi mahkumları gizlice cezaevlerinde tuttuğu gerekçesiyle eleştiriyor. 
     
</TEXT>
</DOC>
