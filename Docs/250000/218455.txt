<DOC>
<DOCNO> 218455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/ykocaomer.html </URL>
<DATE> 2004/02/28/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Kardemir Karabük 
</HEADLINE>
<TEXT>

   
   1969 yılında Karabük'ün birbirine rakip iki takımı Demir - Çelik ile Gençlik Spor birleşerek Demir - Çelik Karabükspor adını alıyor. Bir süre de Türkiye 1. Profesyonel Futbol Ligi'nde yer alan Demir - Çelik Karabükspor bu haftaki köşemizin konuğu. 
   Türk futboluna, Süreyya Özkepe, Hasan Vezir, Hakan Ünsal, Vedat İnceefe, İbrahim Üzülmez unuttuklarımız bizi affetsinler gibi yıldızlar yetiştiren Demir - Çelik Karabükspor'un bugünlerdeki özelliği ise Beşiktaş'tan sonra tekerlekli sandalye basketboluna sahip çıkan ikinci profesyonel kulübümüz olması. 
   Karabük Engelliler Spor Kulübü, Tekerlekli Sandalye Türkiye 2. Basketbol Ligi'nde mücadele veriyor. Geçtiğimiz yıl, Beşiktaş'ın 100. Yıl Etkinlikleri dolayısıyla düzenlenen turnuvada, 2. Lig grubunun şampiyonu oldular. Bu arada Beşiktaş'ın 100. Yılı bitti ama söz verilen İşitme Engelliler Futbol Turnuvası ile Görme Engelliler Satranç Turnuvası da yapılmadı. Bunu da bir not olarak sizlere aktaralım. 
   Bir süre önce yerel bir televizyonda yapılan söyleşide, Kardemir Karabükspor ve Kardemir A.Ş. çalışanlarının sendikası olan Çelik - İş'in Genel Başkanı Feridun Kankut, engellilerle ilgili etkinliklerini anlatırken, programa telefonla katılan engelliler kulübü başkanı Erdoğan Gökçe, "Beşiktaş bu yıl kendi adıyla yarışmalara katılan engelli gençleri bünyesine aldı. Sizler Karabük'lü engellileri niye kendi bünyenize almıyorsunuz " sorusundan birkaç gün sonra iki kulüp yetkilileri bir araya gelerek, Karabük Bedensel Engelliler Spor Kulübü'nün Kardemir Karabükspor bünyesine katılması kararını aldılar. 
   Yönetmelikler gereği, bir takımın ve sporcuların aynı sezon içinde iki ayrı isimle ayrı takımlar adı altında müsabakalara çıkamayacağından dolayı birleşme sezon sonuna ertelendi. Önümüzdeki yıl Karabük'lü engelli sporcular artık Kardemir Karabükspor formasıyla maçlarına çıkacaklar. 
   Bu birleşmede emeği geçen herkese şükranlarımızı sunuyor ve bu örneklerin ülkemizde çoğalmasını diliyoruz. 
   
      
   
</TEXT>
</DOC>
