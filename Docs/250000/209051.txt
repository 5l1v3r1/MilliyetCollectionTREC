<DOC>
<DOCNO> 209051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun34.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "İtalya'nın aklında Kıbrıs soru işaretleri var" 
</HEADLINE>
<TEXT>

     AB Komisyonu Başkanı Romano Prodi'nin Türkiye ziyaretine geniş yer veren İtalyan basınından La Stampa gazetesi, ''Prodi Türkiye'de Bir adım daha, Avrupa'ya gireceksiniz'' diye başlık attı. 
     La Republica gazetesi de, Prodi'nin, ''Avrupa ve Türkiye giderek yakınlaşıyorlar'' sözünü manşete çıkardı. 
     Gazete, ''Prodi'nin, Ankara'nın AB'ye girişi konusunda iyimser olduğunu, ancak AB Komisyonu'nun genişlemeden sorumlu üyesi Günter Verheugen'in pek de öyle görünmediğini'' yazdı. 
     ''Kıbrıs konusunda İtalyan diplomatların aklında soru işaretleri oluşmaya başladığı'' savunulan haberde, ''edinilen bilgiye göre, İtalyan diplomasinin en üst düzeyindeki yetkililerin, Kıbrıs Rum hükümetinin 1 Mayıs'ta AB'ye girdikten sonra Türkiye için yeşil ışık yakacağından kuşku duymaya başladıkları'' belirtildi. 
     Türkiye'nin AB üyeliğine olumsuz bakan koalisyon ortağı Kuzey Birliği Partisi'nin yayın organı La Padania gazetesi ise başlığında, ''Türkiye aşırı İslamcılarla kaynıyor ama Prodi bunları evimize taşımak istiyor'' iddiasında bulundu. 
     ''AB Komisyonu Başkanı Romano Prodi'nin, Türkiye'yi AB'ye tam üye olarak alma ve yıl sonunda müzakere tarihi verme arzusunu vurgulamak için Ankara'ya gittiği'' kaydedilen haberde, ''Prodi'nin, gelenek, dil, din ve kültür bağlamında Avrupa ile hiçbir bağlantısı olmayan Türkiye'nin AB'ye girişini destekleyen en önemli isimlerden biri olduğu'' görüşü dile getirildi. 
     Haberde ayrıca, ''Geçen yılki seçimleri, ülkenin Batılılaşma sürecini frenleyen İslamcı partilerin kazanmış olmasını da umursamayan Prodi, dün Meclis Başkanı Bülent Arınç, Başbakan Recep Tayyip Erdoğan ve Dışişleri Bakanı Abdullah Gül ile görüştü'' ifadeleri yer aldı. 
     
</TEXT>
</DOC>
