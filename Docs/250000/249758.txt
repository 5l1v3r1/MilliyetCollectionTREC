<DOC>
<DOCNO> 249758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur48.html </URL>
<DATE> 2004/06/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yargıtay Başkanı "Nihai kararı verecek olan Başkanlık Divanı" 
</HEADLINE>
<TEXT>

     Yargıtay Başkanı Eraslan Özkaya, bazı davaların yargı sürecini etkiledikleri iddiasıyla yürütülen soruşturmada nihai kararı verecek Başkanlık Divanı'nın 29 Haziran Salı günü karar oturumu yapacağını bildirdi. 
     Bazı davaların yargı sürecini etkiledikleri iddiasıyla 8 üye hakkında başlatılan soruşturmayı yürüten muhakkik Şener Güngör'ün fezlekesini tamamlamasının ardından toplanan Başkanlık Divanı toplantısı sona erdi. 
     Toplantının ardından gazetecilere açıklamalarda bulunan Eraslan Özkaya, toplantıda strateji belirlediklerini söyledi. 
     Özkaya, yarından itibaren Başkanlık Divanı'nın toplandığı odanın çalışmaya uygun hale getirileceğini anlatarak, buraya ses düzeneği ve bilgisayarların konulacağını, böylece soruşturma dosyasındaki kasetlerin ve belgelerin daha rahat inceleneceğini kaydetti. 
     Güngör'ün fezlekesinde 2 üye hakkında dava açılmasını istediğini, 3 üye hakkında dava açılması kararını Başkanlık Divanı'nın takdirine bıraktığını belirten Özkaya, ''Esas kararı verecek olan Başkanlık Divanı'dır. Bir hafta boyunca incelemelerimizi sürdüreceğiz'' dedi. 
     Üyelerin incelemesi bitince Başkanlık Divanı'nın yeniden toplanacağını belirten Özkaya, 29 Haziran Salı günü karar oturumu yapılacağını bildirdi. 
     Özkaya, bu süre içinde divan üyelerinin müzakerelere girmeyeceğini de kaydetti. 
     
</TEXT>
</DOC>
