<DOC>
<DOCNO> 231939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun10.html </URL>
<DATE> 2004/04/16/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Felluce kan gölü 15 Iraklı öldü... 
</HEADLINE>
<TEXT>

     Irak'ın batısındaki Felluce kentinde, dün gece Amerikan birlikleri ile Sünni milisler arasında çıkan çatışmalarda 15 Iraklı'nın öldüğü bildirildi. 
     Görgü tanıkları ve hastane yetkililerinin verdiği bilgiye göre, Amerikan savaş uçakları, kentteki bazı hedefleri vurdu. Bu arada bir Amerikan zırhlı aracı tahrip edildi. 
     Çatışmalarda 20 Iraklı'nın da yaralandığı belirtildi. 
     Amerikan deniz piyadeleri, Irak'ın ''Sünni Üçgeni'' olarak adlandırılan bölgesinde bulunan Felluce kentinde, önceki hafta 4 Amerikalı güvenlik görevlisinin öldürülmesinden sonra operasyon başlatmıştı. 
     Amerikan ordusu, geçen Cuma Felluce'deki operasyonlarını askıya aldığını, ancak herhangi bir saldırıya karşılık vereceklerini bildirmişti. 
     Amerikan askerlerinin kuşatması altında bulunan Felluce'de ateşkes için yapılan görüşmeler sürüyor. 
     
     AVUSTRALYALI YARDIM ÇALIŞANI KAÇIRILDI... 
     Avustralyalı yardım çalışanı Donna Mulhearn, Irak'ın Felluce kentinde kaçırıldığını ve 20 saat sonra serbest bırakıldığını ileri sürdü. 
     Sydney radyo istasyonu 2E'ye konuşan Mulhearn, Çarşamba günü Felluce'yi terk etmeye hazırlandığı sırada, silahlı kişiler tarafından, yabancı uyruklu yardım çalışanı 3 kişi ile birlikte kaçırıldığını söyledi. 
     Araçları silahlı grup tarafından kuşatıldığında ne olduğunu ve başlarına ne geleceğini bilmediklerini ifade eden Mulhearn, belirsizlikten çok korktuklarını belirtti. 
     Mulhearn, silahlı kişiler tarafından bir eve götürülerek burada sorgulandıklarını ve Irak'ta ne yaptıklarının anlaşılması üzerine 20 saat sonra serbest bırakıldıklarını kaydetti. 
     Mulhearn'ın kaçırıldığına dair iddiası henüz resmi kaynaklar tarafından doğrulanmadı. Avustralyalı insani yardım çalışanının, Irak'ta nerede çalıştığı veya kimlerle birlikte kaçırıldığına dair bir bilgi verilmedi. 
     
</TEXT>
</DOC>
