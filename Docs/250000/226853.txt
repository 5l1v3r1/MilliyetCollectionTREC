<DOC>
<DOCNO> 226853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko06.html </URL>
<DATE> 2004/03/30/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Türkiye'nin yeni hedefi Körfez ülkelerine su satmak 
</HEADLINE>
<TEXT>

     İsrail ile yapılan su anlaşmasının ardından Türkiye'nin, 8. Cumhurbaşkanı Turgut Özal'ın "Barış Suyu" projesini canlandırarak Körfez ülkelerine su satmayı planladığı bildirildi. 
     Suudi Arabistan'da İngilizce yayınlanan Arab News gazetesine göre, Körfez'teki azalan su kaynakları, Türkiye'yi, Özal'ın rafa kaldırılan projesini yeniden canlandırma yollarını araştırmaya sevketti. Nitekim Riyad Büyükelçisi Uğur Doğan, Suudi basınına yansıtılan açıklamalarda, Turgut Özal'ın Körfez ülkelerine boruhattı ile su taşınmasını öngören "Barış Suyu" projesinin hala "yapılabilir" olduğunu düşündüklerini belirterek proje için gerekli olan uluslararası finansmanın bazı yatırım bankalarından sağlanabileceğini söyledi. 
     Türkiye'nin her zaman kurak Ortadoğu bölgesindeki ilgili ülkelere su sağlayabileceğini söylediğine dikkat çeken Büyükelçi Doğan, "Ankara, Ortadoğu'daki su sorusunun çözümüne katkıda bulunarak bölgede barış ve istikrarın sağlanmasına yardımcı olabileceğine inanıyor" diye konuştu. 
     Suudi Arabistan'ta yayınlanan Arap News gazetesi, dünyanın yüzde 10.3'den fazla bir bölümünü oluşturan Körfez ülkelerinin yinelebilen küresel su kaynaklarının sadece binde 4'üne sahip olduğuna dikkat çekerek Arap dünyasında tüketilen suyun yüzde 85'inin bölge dışından ithal edildiğini kaydetti. 
     Suudi Arabistan gibi ülkelerde su sorununun daha da kötüleştiğine işaret eden gazete, bu ülkenin yıllık yinelebilen su kaynaklarının azalmasına karşın yıllık su talebinde yüzde 10'luk bir artışın söz konusu olduğunu belirtti. 
     Gazete, Körfez ülkelerinin su ihtiyaçlarını gidermek için milyarlarca doları deniz suyu arandırma tesislerinde harcadıklarını ancak bu tür yatırımların uzun vadede geçerli bir seçenek olmadığını vurguladı. 
     İsrail'in 20 yıl boyunca Manavgat'tan su ithal etmesini öngören anlaşma Mart ayı başında Dışişleri Müsteşarı Uğur Ziyal tarafından Kudüs'te imzalandı. 
     
</TEXT>
</DOC>
