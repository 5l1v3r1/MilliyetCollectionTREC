<DOC>
<DOCNO> 237646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas17.html </URL>
<DATE> 2004/05/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Madrid, Prens Felipe'nin düğününde süslenecek 
</HEADLINE>
<TEXT>

     İspanya'da ''yılın olayı'' olarak beklenen Prens Felipe ile eski gazeteci Letizia Ortiz'in düğün töreni için Madrid baştan başa süslenecek. 
     Madrid Belediye Başkanı Alberto Ruiz Gallardon, Prens Felipe ve eski gazeteci Letizia Ortiz'in 22 Mayıs tarihindeki evlilik töreninin, 11 Mart'taki terör saldırısı unutulmadan büyük bir kutlamayla yapılacağını söyledi. 
     Madrid Belediyesi'nin kraliyet düğünü için 3800 çalışanını görevlendirdiğini kaydeden Gallardon, 19 Mayıs akşamından 22 Mayıs akşamına kadar Madrid'in düğün süsleriyle donatılacağını belirtti. 
     Prens Felipe ve Prenses Letizia'nın olacağı düğün kortejinin geçeceği sokakların ve burada bulunan balkonların çiçek, bayrak ve flamalarla süsleneceği, kortej yoluna kurulacak 5 binden fazla çitin de renklendirileceği açıklandı. Madrid sokaklarının dekorasyonunu yapacak Pascua Ortega, kenti saracak renklerin beyaz, gül gümüşü ve sarı olacağını söyledi. 
     Düğünde 6 bin büyük parça süs, 2 milyondan fazla çiçek kullanılacak. 
     
     TARİHİ 
     ''Kraliyet düğünü, Madrid için tarihi bir fırsat'' diyen Belediye Başkanı, kutlamalar çerçevesinde kentin farklı köşelerinde cazdan barok tarzına kadar her türlü müziğin çalınacağını ifade etti. 
     Gallardon, düğün günü kent merkezinde birçok yolun trafiğe kapalı tutulacağını hatırlatarak, vatandaşlar için başka güzergahlar oluşturulacağını ve kamu toplu taşım araçlarının bedava olacağını bildirdi. 
     Öte yandan, 11 Mart'ta 192 kişinin ölümüne yol açan Madrid'deki terör saldırıları, Prens Felipe'nin düğün kutlamalarını da etkiledi. 
     Prens Felipe ve Letizia Ortiz, 11 Mart saldırılarında ölenlere saygıdan bekarlığa veda partilerini iptal ettiklerini açıkladı. 
     Madrid Belediye Başkanı da, kraliyet düğününde kutlamaların olması gerektiğini, ancak 11 Mart'ın unutulmayacağını söyledi. 
     Madrid'in hiçbir zaman 11 Mart'ı unutmayacağı ortak görüş olarak belirtilse de, birçok üst düzey yetkili Prens Felipe'nin düğününün olabilecek en iyi şekilde kutlanmasını istiyor. 
     Yaklaşık 35 ülkeden devlet ve hükümet başkanıyla kraliyet ailesi bireylerinden oluşan yaklaşık 1400 davetlinin olacağı düğün için 10 bin güvenlik görevlisi görev yaparken, Madrid hava sahası uçuşlara kapatılarak F-18 ve Awacs tipi uçaklarla güvenlik sağlanacak. 
     Madrid'in Almudena Katedrali'nde yapılacak düğün törenini, 34 ülkeden 2500'ü yabancı olmak üzere 5000'e yakın gazeteci ve foto muhabirinin izlemesi bekleniyor. 
     Edinilen bilgilere göre, 1400 özel davetliye verilecek Kraliyet Sarayı'ndaki yemekte 7 mutfağın kullanılacağı, her türlü olasılığa karşı 8 ilk yardım odasının hazır bekletileceği ifade edildi. 
     Madrid'deki lüks oteller, önemli davetliler için ayrılırken, beklenenin aksine düğün için turist gelmeyeceği ve 20-22 Mayıs tarihlerinde kentteki otellerin yüzde 50'sinin rezervasyonunun boş olduğu bildirildi. 
     Madrid'de hiç kimsenin şu ana kadar 22 Mayıs tarihinde evlenmek için belediyeye veya kiliseye başvurmaması da dikkati çekti. 
     Son 10 yıla bakarak değerlendirme yapan meteoroloji uzmanlarıysa 22 Mayıs günü Madrid'in yağışsız ve hava sıcaklığının da 18 derece olacağını bildirdi. 
     
</TEXT>
</DOC>
