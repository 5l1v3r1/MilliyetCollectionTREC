<DOC>
<DOCNO> 206237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo05.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Levent Erdoğan aday olmayacağını açıkladı 
</HEADLINE>
<TEXT>

     Beşiktaş Kulübü'nün 25 Ocak Pazar günü gerçekleştirilecek olağan genel kurul toplantısı öncesi adı başkan adayları arasında geçen eski yöneticilerden Levent Erdoğan, bu dönem aday olmayacağını açıkladı. 
     Siyah-beyazlı kulübün eski asbaşkanı Levent Erdoğan, yaptığı yazılı açıklamada, mensubu bulunduğu Beşiktaş'ın genel kurulunda aday olarak isminin ortaya çıkmasının kendisi için şerefli ve gurur verici bir olay olduğunu kaydederek, şöyle dedi 
     ''Kulübümüz bünyesindeki gruplar, dernekler, kuruluşlar ve divan kurulu üyeleri başkan adayı olmamı talep ve arzu etmişlerdir. Her şeyden önce şunu belirtmeliyim ki, Beşiktaş'ta başkan adayı olmak ve yönetim kurulu listesi hazırlamak doğal bir kongre hareketidir. Halen görevde bulunan ve Beşiktaş'a yararlı işler yaptığına inandığım yönetimin karşısında aday gösterilmem, muhalefet olarak kabul edilmemelidir. Çünkü her Beşiktaşlı'nın kulübü için yapacağı çok işler ve faaliyetler vardır. Ancak mensubu bulunduğum uluslararası hukuk bürosu zincirinin bölgesel kuruluş organizasyonu tamamlanana kadar, Beşiktaş Başkanlığı için yeterli zamanı ayırmam mümkün olmayacaktır.'' 
     
</TEXT>
</DOC>
