<DOC>
<DOCNO> 239443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo40.html </URL>
<DATE> 2004/05/12/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ali Aydın'dan ilginç açıklamalar... 
</HEADLINE>
<TEXT>

     Eski FIFA kokartlı hakem Ali Aydın, Çukurova Üniversitesi Ç.Ü. tarafından ''Yılın Spor Adamı'' seçildi. 
     Ali Aydın, ödülünü almak üzere geldiği Adana'da, Ç.Ü. Mithat Özsan Amfisi'nde öğrencilerle yaptığı söyleşide, hakemliğe 1990 yılında başladığını ve 2000 yılında FIFA kokartı taktığını, daha önceleri ise basketbol oynadığını anlattı. 
     Birinci Süper Lig'de 6 yıldır 100 kadar önemli karşılaşma yönettiğini belirten Aydın, trilyonluk transfer ücreti alan futbolcuların oyun kurallarının yüzde 40'ını bile bilmediğini savundu. 
     Aydın, üstüste 2 kez hata yaptığını anladığı için kendi isteğiyle hakemliği bıraktığını belirterek, konuşmasını şöyle sürdürdü 
     ''Hakemlik çok keyifli ancak, meşakkatli bir görev. 14 yıllık hakemlik yaşamımda çok önemli anılarım var, bunlar benim yatak odam gibidir. Her hakemin artısı ve eksisi olabilir. Ayrıca,hakemler her zaman aynı randımanda olamazlar. Futbolcular boş kaleye gol atamazlar, penaltı kaçırırlar bu hiç gündeme gelmez, ancak hakemin gösterdiği kartlar, ofsaytlar ve verdiği penaltılar günlerce konuşulur.'' Aydın, hakemliği bırakmasının nedeni konusunda ise şunları söyledi 
     ''Fenerbahçe ve Çaykur Rizespor arasındaki maçta, Victoria'ya daha önce sarı kart gösterdiğimi unuttum. Ayrıca terlediğim için kartın silinmesi nedeniyle aynı oyuncuya 2. kez sarı kart gösterdim, ancak kırmızı kart göstermeyerek kural hatası yaptım. Benim düzeyimdeki bir hakemin böyle hata yapmaması gerekirdi. Düdüğü duvara asmanın daha doğru olacağını düşünerek hakemliği kendi irademle bıraktım.'' Aydın, hakemliği bıraktıktan sonra çok sayıda ulusal televizyon ile gazetelerden öneriler aldığını belirterek, ''Çok cazip teklifler almama rağmen, yapıma uygun olmadığı için kabul etmedim. Şu anda iyi bir işim var, kendimi dinliyorum, yıpranmak istemiyorum'' dedi. 
     
     FATİH TERİM VE TÜRK FUTBOLU 
     Aydın, kendi kaderini benzettiği Fatih Terim'in Türk futboluna ve Galatasaray'a önemli katkıları olduğunu vurguladığı konuşmasını şöyle sürdürdü 
     ''Fatih Terim, hem milli takımlarda hem de Galatasaray'da çok önemli başarılar elde etti. Galatasaray'ın UEFA Kupası'nı kazanmasını sağladı. Bu nedenle sporseverler Terim'i İmparator yaptılar. Ne var ki Terim bu sezon biraz başarısız oldu diye, tribünlerden yuhaladılar ve istifaya davet ettiler. Başarının ölçüsü nedir Fatih Terim, şimdi ne yapıyor onu da bilmiyorum.'' Birinci Süper Lig'de maç yöneten hakemlerin 700 milyon lira ücret aldıklarını da belirten Aydın, ''Hakemlik kesinlikle kazanç kapısı değildir. Futbol Federasyonu 1923 yılında kurulmuş, o günden bugüne kadar Bu lig bitmez denilmiş ancak, her zaman da ligler tamamlanmış'' diye konuştu. 
     Gazetelerin her yazdığının doğru olmadığını da öne süren Aydın, ''Gözlemci maç bittikten sonra daha evine gitmeden benim kaç puan aldığım yazılıyor. Bu nedenle bazı köşe yazarlarına güvenmediğim gibi yazılarını da okumuyorum'' dedi. 
     Söyleşinin ardından, Ç.Ü.Rektörü Prof.Dr.Yalçın Kekeç, Ali Aydın'a ''Yılın Adamı'' belgesi ile plaket verdi. 
     
</TEXT>
</DOC>
