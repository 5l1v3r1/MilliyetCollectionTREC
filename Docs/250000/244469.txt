<DOC>
<DOCNO> 244469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko44.html </URL>
<DATE> 2004/06/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Babacan Ses çıkmıyor diye çalışma yok sanılmasın 
</HEADLINE>
<TEXT>

     Devlet Bakanı Ali Babacan, Yatırım Danışma Konseyi toplantısında oluşturulan hedeflerle ilgili takvimde bir aksama olmadığını belirterek, ''İşi bitirip, tamamlayıp ondan sonra açıklamayı tercih ediyoruz, sanılmasın ki ses çıkmıyor diye çalışma yok anlamında değil'' dedi. 
     Babacan, Türkiye Odalar ve Borsalar Birliği TOBB Başkanı Rifat Hisarcıklıoğlu'nu ziyaret ederek yaklaşık 2 saat 15 dakika görüştü. 
     Bakan Babacan, görüşmenin ardından gazetecilere yaptığı açıklamada, söz konusu görüşmede TOBB Başkanı ve ekibiyle beraber ekonominin güncel konularını değerlendirdiklerini söyledi. 
     Babacan, özellikle iş dünyasının yatırımlarının önündeki engellerin bugünkü ortama göre kaldırılması için neler yapılması, hangi konulara ağırlık verilmesi gerektiğine ilişkin karşılıklı değerlendirme yaptıklarını bildirdi. 
     2005 ve sonrası için üzerinde çalışmakta oldukları ekonomik programa ilişkin de görüş alış verişinde bulunduklarını belirten Babacan, ''Biz daha çok kendilerini dinledik. Bu süreçte geniş yelpazede istişare yapmayı arzu ediyoruz'' diye konuştu. 
     TOBB'a temsil ettiği kitle açısından ve reel sektörün problemlerini, beklentilerini iyi algılayıp, iyi aktaran bir sivil toplum kuruluşu olarak çok önem verdiklerini vurgulayan Babacan, TOBB ile yaptıkları görüşmelerden elde ettikleri yeni fikir ve önerileri mutlaka belli ölçülerle yansıtacaklarını söyledi. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da görüşmede ekonomik meseleler hakkında görüş alışverişinde bulunduklarını kaydetti. Hisarcıklıoğlu, TOBB olarak en büyük sorunun, şu andaki sosyal sorunun işsizlik olduğunu ve bunun çözümü noktasında yatırım ortamının iyileştirilmesi, önünün açılması gerektiği konusunda görüş alışverişinde bulunduklarını bildirerek, şöyle konuştu 
     ''Bizim için en önemlisi Türk sanayicileri olarak tek talebimiz var, uluslararası girdi ile eşit girdilere sahip olmak istiyoruz. Uluslararası rekabet edebilmek için...'' 
     
     SORULAR 
     Açıklamaların ardından Bakan Babacan, 15 Mart tarihinde gerçekleştirilen Yatırım Danışma Konseyi'nde alınan kararlarla ilgili bir soru üzerine, ''Bu süreç içerisinde toplantıda oluşturulan hedeflerle ilgili önümüzdeki dönemde ilgili kesimlerle biraraya gelerek bugüne kadar yapılmış olan çalışmaları değerlendireceğiz. Bundan sonra yapılacak olan çalışmaları ele alacağız. Yani orada takvimde herhangi bir aksama yok'' dedi. 
     Babacan, çalışmaları tamamlamadan, nihai bir neticeye varmadan ''Biz şunu yapacağız, bunu edeceğiz, bunun üzerinde çalışıyoruz'' şeklinde bol bol açıklama yapmak istemediklerini belirterek, şunları kaydetti 
     ''İşi bitirip tamamlayıp, ondan sonra açıklamayı tercih ediyoruz. Sanılmasın ki ses çıkmıyor diye çalışma yok anlamında değil, epeyce bir çalışma var, devam ediyor. Tamamlandıkça yavaş yavaş sırayla hepsi açıklanacak.'' Babacan, Teşvik Yasası'yla ilgili bir soruya ise ''Şu anda zaten 1.500 doların altındaki illeri kapsayan ve uygulanan bir Teşvik Yasası bulunduğunu belirterek, ''Bu daha da nasıl yapılabilir, bu konudaki bütün görüşleri biz topluyor. Ama şöyle olacak, böyle olacak diye henüz bir kesin karar noktasında da değil. Ve böyle devam da edebilir. O konuda beklentileri fazla yükseltmek istemiyoruz açıkçası. Ama bütün görüşleri topluyoruz. Ondan sonra da hükümetimiz bunları değerlendirir, görüşür, gerekli kararları verir'' diye konuştu. 
     TOBB Başkanı Hisarcıklıoğlu da, 2005 ve sonrası IMF ile ilişkilere yönelik bir soruya, bu konudaki görüşlerini Bakan Babacan'a arz ettiklerini, bu konuda karar ve değerlendirme sürecinin ise hükümete ait olacağını ifade ederek, ''TOBB olarak bu konudaki düşündüklerimizi tek tek arz ettik. Bir opsiyonlu değil, iki-üç opsiyon noktasındaki görüşlerimizi kendisine ilettik'' dedi. 
     
</TEXT>
</DOC>
