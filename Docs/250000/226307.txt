<DOC>
<DOCNO> 226307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun17.html </URL>
<DATE> 2004/03/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Arap zirvesinin ertelenmesi... Rantisi Araplar İsrail'e teslim oldu... 
</HEADLINE>
<TEXT>

     Radikal Filistin grubu Hamas'ın işgal topraklarındaki lideri Abdülaziz Rantisi, Tunus'taki Arap doruğunun ertelenmesini değerlendirirken, ''Araplar, İsrail'in Şeyh Ahmed Yasin'i öldürerek meydan okuması karşısında teslim oldu'' dedi. 
     Gazze üniversitesinde gazetecilerin karşısına geçen Rantisi, erteleme kararından üzüntü duyduğunu belirtti ve ''Arap ülkelerinin bu resti göreceklerini sanıyorduk, ama onlar pes etti'' diye konuştu. 
     İsrail ise doruğun ertelenmesini memnuniyetle karşıladı. 
     Kimliğini açıklamayan bir İsrailli yetkili, AFP muhabirine, ''Bu, Arap dünyasının değiştiğini gösteren olumlu işaret. İsrail düşmanlığı, artık ortak payda sağlamıyor'' dedi. 
     İsrailli yetkili, ''Araplar arasındaki birlik, hep aşırı uçların işine yaramış, onları kayırmıştır'' diye konuştu. 
     Doruğa evseahipliği yapacak Tunus, dün akşam, şiddet ve terörizmin reddi gibi konular başta olmak üzere bazı noktalarda görüş ayrılıklarının aşılamaması yüzünden yarınki doruğun süresiz ertelendiğini açıklamıştı. 
     
</TEXT>
</DOC>
