<DOC>
<DOCNO> 202672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/zbirand.html </URL>
<DATE> 2003/12/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Çözüm, Serdar'lı bir koalisyondur... 
</HEADLINE>
<TEXT>

   
   Kıbrıs'taki seçimlerin ardından büyük bir merakla KKTC Cumhurbaşkanı Rauf Denktaş'ın basın toplantısını bekledim. Denktaş'ın gerçekçi bir lider olduğunu bildiğim için, sandıktan gelen mesajı iyi okuyacağını ve tutumunu değiştireceğini sanmıştım. 
   Yanılmışım. 
   Rauf Denktaş hiç değişmemiş ve artık değişmeyeceğinden de eminim. Basın toplantısında olsun, çeşitli kanallarda yaptığı açıklamalarda olsun, Denktaş'ın tek amacı vardı, o da Kıbrıs'ı çözümsüz bırakmak. Türkiye'nin AB'ye tam üyeliğini engelleme pahasına, KKTC'nin bugünkü statüsünü sürdürmekti. 
   Bu seçimleri, çözüm isteyenler ile istemeyenler arasında referanduma dönüştüren kendisidir. Sonunda da çözüm isteyen taraf, yüzde 51'e yakın oy alarak referandum gibi geçen seçimi kazanmıştır. 
   Denktaş ise, "Hayır" diyor. Çözüm istemeyenlerin kazandığını ileri sürüyor. Hükümet krizi yaratıp, üç ay sonra yeni bir seçim düzenlemek, özetle 1 Mayıs 2004'e kadar zaman kazanıp AB'ye katılmaktan kurtulmayı planlıyor. 
   Artık bu saçmalıklarla zaman harcamamak, Denktaş'ın taktikleriyle boşa vakit geçirmemek ve biran önce bir çizgi çekmek gerekir. 
   Ankara, artık kararını vermek zorundadır. 
   
   YOL HARİTASI ARTIK BELLİ... 
   1. ANKARA, kendi içindeki görüş ayrılıklarını biran önce gidermeli ve ne yapacağını saptamalı. Başbakan bir lider gibi düşünmeli ve toplumun önüne geçip kararını vermeli. Artık "Cumhurbaşkanı ne der " veya "Asker kızar mı " gibi sorularla veya Denktaş'ın keyfini beklemekle kaybedilecek zaman kalmamıştır. 
   2. İLK İŞ, KKTC'de bir hükümet krizini önlemek ve çalışabilecek bir koalisyonun kurulmasını sağlamak olmalıdır. Bunun da tek formülü vardır. 7 milletvekiline sahip Serdar Denktaş'ın DP'si ile M.Ali Talat ve Mustafa Akıncı'nın toplam 25 milletvekili ile bir koalisyon kurdurulur ve 50 sandalyeli KKTC meclisinde, 32 milletvekili ile güçlü bir cephe oluşturulur. 
   Başka hiç bir çözüm yoktur. Bu da ancak, Ankara'nın Serdar Denktaş'ın kulağına fısıldayacağı bazı sözlerle gerçekleşebilir. Yoksa bu iş Rauf Denktaş'a bırakılacak ise, unutup gidelim daha iyi... 
   3. ANCAK, bu koalisyon kurulurken yine Ankara'ya önemli bir rol düşüyor. Çözüm konusunda ne istediğini , KKTC'deki koalisyon ortakları ile önceden konuşmalı ve ortak bir görüş etrafında buluşturmalıdır. "Bir araya gelsinler ve çözüm bulsunlar" denecek kadar ne zaman ne de sabır kalmıştır. 
   
   DENKTAŞ DEĞİL, ANKARA ÖN PLANA ÇIKMALI 
   Ankara, Kıbrıs Show'unu artık kendi eline almalı, kimselerin inanmadığı perde arkası veya köşe kapmacaya dönen "ben ne yapayım, karar KKTC halkınındır" Kıbrıs oyununu bırakmalıdır. 
   KKTC halkı, kafasının karışık olduğunu ancak sonuçta çözüm istediğini ortaya koydu. Ankara'nın artık yol göstermesi gerekiyor. 
   1 Mayıs'a çok az zaman kaldı. 
   
   
   
   "TOPRAK ALININCA BIRAKILMAZ ARKADAŞ "    Kıbrıs'ta çözüm ve çözümsüzlük tartışmasının temelinde acaba bir toprak fetişizm'i mi yatıyor 
   Geçenlerde bir grup dost arasında Kıbrıs'ı konuşuyorduk. Çözümü istemeyenlerin, ileri sürdükleri gerekçeleri büyük bir dikkatle izledim. Bütün iyi niyetimle bir mantık dizisi aradım. Sonunda "çözüme hayır" diyenlerin en önde geleni, elini masaya vurdu 
   "Yok böyle şey arkadaş. Biz bu toprakları kan dökerek aldık. Şimdi geri vermeyiz. Onurumuz var. Biz bunu çiğnetmeyiz..." dedi. 
   Bu mantığın ne kadar yaygın olduğunu hepimiz biliyoruz. 
   Nedir bu 
   Bunun "toprak aldım mı, geri vermem" demekten hiç farkı yoktur. 
   Ne Türkiye'nin uzun vadeli çıkarı, ne ülke'nin zenginleşmesi, ne AB trenini kaçırmak... Varsa yoksa, "aldığım yeri geri vermem" mantığı. 
   2000'li yıllarda biz bu kafayla hiçbir yere gidemeyiz. AKP hükümeti, önümüzdeki kısa süre içinde bu şekilde mi, yoksa farklı mı düşündüğünü ortaya koyacak. 
   O zaman bizde, geleceğimizin hangi ellerde olduğunu anlayacağız. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
