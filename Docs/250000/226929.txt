<DOC>
<DOCNO> 226929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo01.html </URL>
<DATE> 2004/03/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Beşiktaş, derbiye kilitlendi 
</HEADLINE>
<TEXT>

     Beşiktaş, Galatasaray ile yapacağı derbi maçın hazırlıklarına, 1 günlük iznin ardından başladı. 
     Teknik Direktör Mircea Lucescu yönetiminde BJK Nevzat Demir Tesisleri'nde gerçekleştirilen antrenmanda futbolcular, kondisyon ve pas çalışmasının ardından çift kale maç yaptı. 
     Antrenmana, belinde ağrıları bulunan Tümer ve milli takım kamplarında olan Tayfur ile Pancu katılmadı. 
     Sakatlıkları nedeniyle uzun süredir takımdan ayrı kalan Ronaldo ve Kaan Dobra ise antrenmanda sadece koşu çalışmasında yer aldı. Kulüp doktoru Ayhan Optur, iki futbolcunun bugün, takımla birlikte çalışmalara başlayacaklarını söyledi. 
     Bu arada, antrenman oldukça sert geçti. Çift kale maç sırasında Serdar ile çarpışan Emre ve Zago ile girdiği ikili mücadelede Ali Cansun sakatlık geçirdiler. İki futbolcu da sahada yapılan müdahalelerin ardından çalışmaya devam etti. 
     Siyah beyazlılar, yarın yapacakları çift antrenmanla Galatasaray maçı hazırlıklarını sürdürecek. 
     
</TEXT>
</DOC>
