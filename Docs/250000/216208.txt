<DOC>
<DOCNO> 216208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun24.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban toparlanıyor... 
</HEADLINE>
<TEXT>

     Afganistan'da yüzlerce Taliban üyesinin, ülkenin güneyinde yeniden toparlanmaya başladığı bildirildi. 
     Afgan yetkililer, Kahdahar civarında yeniden toparlanan Taliban üyelerinin köylüleri tehdit ettiğini ve istikrarı sağlamaya çalışan merkezi hükümetin çabalarını engellediğini belirttiler. 
     Yetkililer, eskiden Taliban'ın kalesi durumunda olan Kandahar kentine 100 kilometre mesafedeki Zebul ilinde köylülerin son günlerde Mizan ve Atagar bölgelerinde militanlar gördüğünü kaydettiler. 
     Kandahar yakınlarındaki Maruf bölgesinde de görülen militanların küçük gruplar halinde dağlık bölgelerde gezdiğini ve sayılarının 400'ü aştığını bildiren yetkililer, güneye takviye birlikler göndermeyi planladıklarını söylediler. 
     Taliban militanları arasında ekim ayında Kahdahar'daki cezaevinden kaçan Molla Kadir adlı bir üst düzey komutanın da bulunduğu bildiriliyor. 
     Zebul'daki yerel yetkililer, son aylarda Taliban militanlarının eylemlerinin arttığını belirterek, Kabil'deki merkezi yönetimden yardım istemişlerdi. 
     Taliban militanlarının son aylarda Afganistan'daki yardım görevlilerine, yerel yetkililere, yerli ve yabancı güvenlik güçlerine yönelik saldırıları giderek artıyor. 
     Kabil ve Washington yönetimiyse Taliban saldırılarının artmasını önemsemiyor ve eylemlerin Afganistan'da güvenlik ve istikrarın oluşturulması çabalarını engelleyemeyeceğini ileri sürüyor. 
     
</TEXT>
</DOC>
