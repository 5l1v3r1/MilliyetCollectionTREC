<DOC>
<DOCNO> 246700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/magazin/amag.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mühür, Laila'nın açılışını vurdu 
</HEADLINE>
<TEXT>


Turizm Belgesi olmadığı gerekçesiyle mühürlenen Laila, 2 saat sonra da kurşun yağmuruna tutuldu. Laila'nın bu gece yapılması planlanan açılışı ise iptal oldu 

DENİZ ALTUNTAŞ, MUTLU BOZDAĞ 

Turizm İşletme Belgesi 3 Haziran'da Turizm Bakanlığı'nca onaylanan Laila, Beşiktaş İlçe Emniyet Müdürlüğü'nden içki satış ruhsatı alamayınca, dün akşam yapılması planlanan açılışını gerçekleştiremedi. Açılıştan bir gece önce içeride içki servisi yapıldığı gerekçesiyle mühürlenen Laila, 2 saat sonra da kurşun yağmuruna tutuldu. Kurşunlar Laila'nın kapısına ve duvarlarına isabet ederken, saldırganlar kaçtı. 
Açılıştan bir gece önce yaşadıklarına inanamadığını söyleyen Laila'nın işletmecisi Şefik Öztek, "Turizm Bakanlığı'nın verdiği İşletme Belgesi, önceki gün mesai bitimine doğru bize ulaştı. Laila'yı sezona hazırlayanlarla birlikte içeride bunu kutladık. Biz ayrıldıktan sonra polis gelip 'ruhsatı yok' diye Laila'yı mühürledi. Kaymakamlık ve ilçe emniyetten içki ruhsatı için izin çıkmayınca açılışımızı yapamayıp ertelemek zorunda kaldık" dedi. 
Beşiktaş İlçe Emniyet Müdürü Celalettin Martin, Laila'nın içki ruhsatı için Beşiktaş Kaymakamlığı'na 9 Haziran'da yaptığı başvurunun kendilerine saat 17.30'da ulaştığını iddia etti. 
Martin, "İlgili 4 - 5 yere burada içki satışının yapılıp, yapılmayacağına ilişkin yazı yazacağız. Olumlu yazı gelirse içki ruhsatını vereceğiz" dedi. 



</TEXT>
</DOC>
