<DOC>
<DOCNO> 202077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur23.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, İstanbul'da "seçim startı" verdi 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'de şımaran, gururlanan, kibirlenen bir Hükümet yok. Tam aksine işvereniyle, işçisiyle, memuruyla, halkıyla, sivil toplum örgütleriyle dayanışma içinde olan bir Hükümet var'' dedi. 
     Başbakan Erdoğan, 28 Mart 2004 tarihinde yapılacak yerel seçimin startını İstanbul'da verdi. Erdoğan, Ataköy Ahmet Cömert Spor Salonu'nda düzenlenen toplantıya, ''Samanyolu'' şarkısı eşliğinde girdi. 
     Salonda ''Bu şarkıyı daha çok dinleyeceğiz'', ''28 Mart'ta 3 Kasım'a fark atacağız'' yazılı afişler yer aldı. 
     Burada konuşan Erdoğan, bugün İstanbul'da seçim startını verdiklerini belirterek, ''yerel seçimlerin ülkeye, kent yönetimi ve şehircilik anlayışı için hayırlara vesile olmasını'' diledi. 
     Erdoğan, konuşmasında bir yıllık iktidarları döneminde yaptıkları çalışmalar ile 28 Mart yerel seçimleri için neler yapmaları gerektiğini anlattı. 
     Halkın 3 Kasım seçimlerinde AK Parti'ye büyük bir teveccüh gösterdiğini, bu teveccühün kirlenmiş olan siyaset anlayışını aklamak, ekonomik kriz dönemlerini geride bırakmak ve halkın yüzüne kapanmış olan kapıların yeniden kendisine açılmasını sağlamak için olduğunu ifade eden Erdoğan, buradan yola çıktıklarını ve her geçen gün de grafiklerinin yükseldiğini söyledi. 
     Siyasi tarihin her zaman gerçekler üzerine kurulduğunu ve bunu değiştirmeye kimsenin gücünün yetmeyeceğini ifade eden Erdoğan, seçmenlerden kendilerini iyi takip etmelerini istedi. 
     İktidarları döneminde, muhalefet ile çirkin politikayla bir uğraşı içinde olmadıklarını ve olmayacaklarını kaydeden Erdoğan, muhalefet partisinin hiçbir şey bulamadığı için ''AK Parti'yi nasıl karalarız'' çabası içinde olduğunu söyledi. 
     
     ''ŞIK POLİTİKA'' 
     Salonda bulunanların ''yuh'' diye seslenmeleri üzerine Başbakan Erdoğan, ''Hiç gerek yok. Biz iktidar partisiyiz. Sadece işimize bakacağız. Bizim bu ülkede yapacak çok işimiz var. Biz onlara, çirkin politikalarına cevap vermeye kalkarsak, halkın bize verdiği güveni sarsarız. Halk bizden şık bir politika istiyor, estetiği olan bir politika istiyor'' diye konuştu. 
     Erdoğan, Türkiye'yi batıdan doğuya dolaştıklarını ve tüm teşkilatlar olarak kapı kapı gezdiklerini belirterek, ''Acaba nerede bir yoksulun, fakirin sesi gelecek Acaba ne kadarına ulaşabildik Bizim ölçümüz, kapısını çaldığımız vatandaşın sayısı ne kadar azalırsa o kadar iyi yoldayız'' dedi. 
     Dünyayı da dolaştıklarını ve dışarıda Türkiye'de neler yapmak istediklerini ve AK Parti siyasetinin temel felsefesini anlattıklarını vurgulayan Erdoğan, daha yolun başında olduklarını söyledi. 
     
     ''KAMÇI YİĞİDİ BULDU'' 
     3 Kasım seçimleri öncesinde elektriğe, doğalgaza, akaryakıta her hafta zam geldiğini, gecelik faizlerin yüzde 7 binlere çıktığını anlatan Erdoğan, ''Bunları fakir fukara 7'den 70'e Türkiye Cumhuriyeti vatandaşı ödedi. Yani sizin cebinizden modern hırsızlama metodlarıyla bunları götürdüler. Bağıra çağıra yapmadılar. Gayet modern şekilde yaptılar '' diye konuştu. 
     Başbakan Erdoğan 3 Kasım'da yüzde 69 olan bileşik faizin bugün yüzde 27 olduğunu ve para yönetiminde başarılı bir hükümetin bulunduğunu belirterek, ''Borç yiğidin kamçısıdır derler ya, kamçı yiğidi buldu'' dedi. 
     Erdoğan, 3 aylık borç bulunamazken, şimdi yabancı piyasadan 10 yıllık borçlanma yaptıklarını, 30 yıllık borçlanma teklifleri aldıklarını vurgulayarak, ''Çünkü artık Türkiye'de güven duyulan bir hükümet var'' diye konuştu. 
     2003'ün ilk 3 ayında büyüme hızında Çin'in 8.2 ile birinci, Türkiye'nin de 7.4 ile ikinci olduğunu, ancak ikinci çeyrekte Türkiye'nin öne geçtiğini kaydeden Erdoğan, bu yıl sonu enflasyon hedefinin de yüzde 20 olduğunu hatırlattı. Erdoğan, ''Şu anda enflasyon yüzde 20'nin altına düşmüş durumdadır. 2004'te enflasyonda yüzde 12'yi yakalayacağız. 2005'te tek rakamlı enflasyona geçeceğiz'' dedi. 
     Muhalefeti eleştiren Erdoğan, ''Şu anda direksiyonda kim var, ona bak. Alınan neticeye bak. Bir yıldır elektriğe, doğalgaza, akaryakıta zam yok. Aksine düşürdük'' diye konuştu. 
     
     ''AYAKLARIMIZ YERDEN KESİLMEDİ'' 
     Tüm bunların sivil toplum kuruluşlarının dayanışmasıyla yaptıklarını anlatan Erdoğan, şunları kaydetti 
     ''Hiçbir zaman ayaklarımız yerden kesilmedi. Türkiye'de şımaran, gururlanan, kibirlenen bir hükümet yok. Tam aksine işvereniyle işçisiyle memuruyla halkıyla sivil toplum örgütleriyle dayanışma içinde olan bir hükümet var.'' Bu arada, Erdoğan, salona gelişinde basın mensuplarının Saddam Hüseyin'in yakalanmasına ilişkin sorularını yanıtsız bıraktı. 
     
</TEXT>
</DOC>
