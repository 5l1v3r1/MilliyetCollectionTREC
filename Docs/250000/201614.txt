<DOC>
<DOCNO> 201614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko30.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Özelleştirmeler alanında kötü performans gösterildi 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, ''Türkiye ekonomisi, konjonktürel gelişmelerin etkisiyle 2003 yılını ılımlı bir ekonomik iyileşme ortamı içinde geçirdi'' dedi. 
     TÜSİAD'ın Ankara'da düzenlenen Yüksek İstişare Konseyi YİK toplantısında konuşan Özilhan, ''Konjonktürel etkiden söz etmemiz hükümetin enflasyon, faiz dışı fazla, büyüme gibi hedefleri tutturma konusunda gösterdiği gayreti taktir etmediğimiz anlamına gelmiyor'' görüşünü dile getirdi. 
     Özilhan, şunları kaydetti 
     ''Burada yapmaya çalıştığımız ekonominin yapısal sorunlarının çözümündeki yavaşlığın, kazanımların kalıcılığını tehlikeye düşüreceğine dikkat çekmek. Bu açıdan 2003 yılında en kötü performans gösterilen alanın özelleştirmeler olduğunu tereddütsüz söyleyebiliriz. Hükümetin özelleştirmeye inancı olduğunu teslim ediyoruz. Ama bu alanı iyi yönetemediğini söylemek zorundayız. Özelleştirmede tek kriterin fiyat olmadığını dünya alem biliyor.'' 
     
     KAMU YÖNETİMİ TEMEL KANUN TASARISI 
     Özilhan, kamu yönetimi temel kanun tasarısında, hükümetin sonuç odaklı, vatandaş odaklı hizmet anlayışını ve şeffaflık ile katılımcılığı, insan haklarına saygıyı esas almasının son derece yerinde olduğunu kaydetti. 
     Kamu yönetimi alanında gerçekleştirilmek istenilen reformların diğer reformlarla uyum içerisinde ele alınması gerektiğini vurgulayan Özilhan, şunları söyledi 
     ''Hizmette boşluk doğmaması için yeni görev, yetki ve sorumluluklarla donatılacak il özel idareleri ile belediyelerin gerekli idari ve teknik kapasiteye sahip olduklarından emin olmak gerekir. Milli Eğitim Bakanlığı'nın taşra teşkilatının il özel idaresine devri, bu idarenin o ilde hangi tür okulların açılacağına, hangi okullara ne kadar kaynak ayrılacağına ve öğretmen istihdamına karar vermesi örgütlenme açısından sorun doğurabilecektir. Bu nedenle bu uygulamanın yukarıda bahsedilen öncelik ve kademe tespiti çerçevesinde geriye bırakılması yerinde olacaktır.'' 
     
     DENETİMİN SAYIŞTAY'A BIRAKILMASI 
     Özilhan, tasarıda, yüksek denetleme kurulu ve teftiş kurullarının kaldırılacağının belirtildiğini ve birçok denetimin Sayıştay'a bırakılacağının yer aldığını hatırlatarak, ''Sayıştay'ın etkin bir denetim yapabilecek kurumsal kapasiteye ulaşması hemen mümkün olmayacaktır. Bu nedenle belli bir geçiş dönemine ihtiyaç vardır. Ülkeyi çürüten, kaynaklarımızı heba eden, yabancı sermayeyi caydıran yolsuzlukların önüne geçilmesi şarttır. TÜSİAD, hükümetin bu yöndeki tüm çabalarını sonuna kadar destekleyecektir'' diye konuştu. 
     Eleştirilerinin reformdan vazgeçilmesi veya ertelenmesi istedikleri biçiminde algılanmaması gerektiğini vurgulayan Özilhan, TÜSİAD'ın kamu reformunun gerekliliğine sonuna kadar inandığını ve uygulamada baştan giderilebilecek krizler için şimdiden tedbir alınmasını önerdiğini kaydetti. 
     
     TÜRKİYE'NİN ÇOK ÖNEMLİ SORUNU İSTİHDAM 
     Özilhan, Türkiye'nin çok önemli bir başka sorununun da istihdam olduğunu anlatarak, yatırım ortamının iyileştirilmesi çalışmalarının bu alandaki sorunlara çözüm getirmesi beklenirken, üst kademedeki koordinasyon eksikliği, bürokraside iç uzlaşmanın sağlanamamasının kendilerini havanda su dövme noktasına getirdiğini belirtti. 
     İstihdamla yakından ilgili bir başka konunun da vergi reformu olduğuna dikkat çeken Özilhan, TÜSİAD'ın uzun süredir Türkiye'de kayıtdışının, kayıt altına alınmasını sağlayacak vergi gelir artışının, istihdamı teşvik edecek biçimde vergi oranlarının düşürülmesi için kullanılmasını ve bu yolla da yatırımların teşvikini savunduğunu söyledi. 
     
     TÜRKİYE KAYIT DIŞINI KONTROL ALTINA ALAMADI 
     Özilhan, Türkiye'nin kayıtdışını kontrol altına almayı başaramadığı için ikinci bir adımı atamadığını ve yatırımları teşvik edecek bir vergi yapısına geçemediğini savundu. 
     Özilhan, ekonomide 2003 yılında sağlanan nispi iyileşmenin rehavet getirmemesi gerektiğini kaydetti. Mevcut çizginin devam etmesinin baştan beri dile getirmeye çalıştıkları 3 temel alanda hükümetin göstereceği kararlılığa bağlı olduğunu belirten Özilhan, bu 3 temel alanı şöyle sıraladı 
     ''AB ve Kıbrıs başta olmak üzere uluslararası ilişkilerin Türkiye'yi rotasından çıkarmadan ve başarıyla yönetilmesi. İç siyaset çatışması ortamından uzak tutularak, uzlaşma üzerine inşa edilmesi. Başta yapısal önlemler olmak üzere ekonominin temel politika gereklerinin zamanında yerine getirilmesi...'' 
     
     2004'ÜN HER BAKIMDAN ZORLU BİR YIL OLACAĞI ORTADA 
     Özilhan, 2004'ün zorlu bir yıl olacağının ortada olduğunu belirterek, içeride ve dışarıda bu tür zorlukların üstesinden gelebilmek için hükümetin tam bir işbirliği ve katılım içinde hareket etmesinin gerektiğini, TÜSİAD'ın da bu yönde gelecek her türlü talebe katkı sağlayacağını bildirdi. 
     
</TEXT>
</DOC>
