<DOC>
<DOCNO> 222469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko28.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİDER'den bankalara "yüksek faiz" davası 
</HEADLINE>
<TEXT>

     Tüketici Bilincini Geliştirme Derneği TÜBİDER , yüksek temerrüt faizi uyguladıkları ve kredi kartı sözleşmelerini müşteriye vermediklerini öne sürdüğü 4 banka aleyhinde 4 ayrı dava açtı. 
     İstanbul Adalet Sarayı'nın Sirkeci'deki ek hizmet binasına bazı dernek üyeleriyle birlikte gelen TÜBİDER Başkanı Fuat Engin, hazırladıkları 4 ayrı dava dilekçesini İstanbul Tüketici Mahkemesi'ne verdi. 
     Engin, dava konularına ilişkin basın mensuplarına yaptığı açıklamada, 4077 sayılı Tüketicinin Korunması Hakkındaki Kanun'un ilgili maddelerinin, kredi kartlarına ilişkin temerrüt faizinin akdi faiz oranının yüzde 30'unu aşmayacağının belirtildiğini ve sözleşmenin bir örneğinin de müşteriye verilmesi zorunluluğu getirdiğini söyledi. 
     Bazı bankaların yasaya aykırı hareket ettiğini, yüksek temerrüt faizleri uyguladıklarını, ayrıca müşteriye sözleşmenin bir örneğini vermediklerini öne süren Engin, yüksek temerrüt faizi ile sözleşmenin bir örneğinin verilmemesi uygulamasının durdurulması amacıyla Citibank, Garanti Bankası, HSBC Bank ile Yapı ve Kredi Bankası'na ayrı ayrı dava açtıklarını kaydetti. 
     Engin, birçok tüketicinin, haklarından haberdar olmaması nedeniyle bu faizleri ödediğini, 100 tüketiciden ancak 20'sinin yasal yollara başvurduğunu belirterek, bu nedenle açtıkları davalar sonuçlanana kadar ihtiyati tedbir kararı alınmasını da istediklerini anlattı. 
     
</TEXT>
</DOC>
