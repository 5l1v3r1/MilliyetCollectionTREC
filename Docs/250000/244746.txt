<DOC>
<DOCNO> 244746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy12.html </URL>
<DATE> 2004/06/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Komisyon, Mesut Yılmaz'ın Yüce Divan'a sevkedilmesine karar verdi 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner hakkında, Türkbank ihalesine fesat karıştırarak devlet zararı oluşmasına neden oldukları iddialarını soruşturan Meclis Komisyonu, Yılmaz ve Taner'in Yüce Divan'a sevkedilmesi gerektiğine karar verdi. 
     Soruşturma Komisyonu Başkanı Mustafa Demir, bugünkü toplantının ardından yaptığı açıklamada, komisyonun oybirliğiyle Yüce Divan'a sevk kararı aldığını söyledi. 
     Hassas bir çalışma sürdürdüklerini, daha önce elde edilemeyen bilgi ve belgelere ulaştıklarını kaydeden Demir, komisyon raporunun en kısa sürede tamamlanarak Meclis Başkanlığı'na verileceğini ifade etti. 
     Bu arada, Yılmaz ile Taner'in Yüce Divan'a sevkedilmesi gerektiği kararı alan komisyonun raporunda, türkbank ihalesi sürecinde üst düzey görevlerde bulunan bazı bürokratların da suça katıldıkları yolunda görüş belirtileceği öğrenildi. 
     
</TEXT>
</DOC>
