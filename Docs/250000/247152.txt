<DOC>
<DOCNO> 247152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy06.html </URL>
<DATE> 2004/06/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İlk Zazaca yayın, Türkçe altyazılı olarak yapıldı... 
</HEADLINE>
<TEXT>

     TRT, farklı dil ve lehçelerdeki beşinci yayınını Zaza lehçesinde yaptı. 
     Türk vatandaşlarının günlük yaşamlarında geleneksel olarak kullandıkları farklı dil ve lehçelerde yayın yapılması kapsamında, bugün Zazaca ilk yayın, TRT-3 televizyonunda Türkçe altyazılı olarak yapıldı. 
     Yarım saat süren yayın, saat 10.30'da TRT-3'te spiker Yasemin Pamukçu'nun anonsuyla başladı. 
     ''Maldare Kulture Ma'' ve ''Kültüreyma Zenginey'' adlı iki farklı başlık altında sunulan ''Kültürel Zenginliğimiz'' adlı programda yurttan ve dünyadan önemli gelişmelerin yer aldığı haber özetleri ile çeşitli iç ve dış spor olaylarından oluşan spor haberleri yer aldı. 
     Güncelleştirilen bugünkü bültende kapatılan DEP'in dört eski milletvekilinin tahliyesi ile Başbakan Recep Tayyip Erdoğan'ın ABD ziyaretine ilişkin haberlere de yer verildi. 
     
     ''MAVİDEN YEŞİLE'' 
     Programın müzik bölümünde üç Zazaca şarkı, doğa manzaraları ve Güneydoğulu çocukların görüntüleri eşliğinde sunuldu. ''Aşık Daimi'' olarak tanınan İsmail Aydın'a ait ''Ne Ağlarsın Benim Zülfü Siyahım'' da Zazaca yorumuyla yayınlandı. 
     ''Mavi Ra Kesk-Maviden Yeşile'' ve ''Rınday Anadoli-Anadolu'nun Güzellikleri'' başlıklı kısa belgesellerin de yer aldığı yayın, 30 dakika sürdü. 
     Radyo-1 ve TRT-3'teki yayınlar, pazartesi günleri Boşnakça, salı günleri Arapça, çarşamba günleri Kırmanci, perşembe günleri Çerkezce, cuma günleri de Zazaca yapılacak. 
     
</TEXT>
</DOC>
