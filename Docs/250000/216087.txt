<DOC>
<DOCNO> 216087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur38.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye rekor başvuru 1 milyon 786 bin... 
</HEADLINE>
<TEXT>

     Üniversitelere öğrenci yerleştirmek amacıyla düzenlenen Öğrenci Seçme Sınavı'na ÖSS bu yıl başvuran aday sayısı geçen yıla göre yüzde 18.8, meslek yüksekokulları ile Açıköğretim programlarına sınavsız geçiş için başvuran aday sayısı da yüzde 22.1 oranında arttı. 
     Öğrenci Seçme ve Yerleştirme Merkezi'nden ÖSYM yapılan açıklamaya göre, 1-15 Aralık tarihinde ÖSS için alınan başvurular bilgisayar ortamına aktarılarak aday sayısı belirlendi. 
     Buna göre 2004-ÖSS'ye 1 milyon 902 bin 250 aday başvurdu. Bu adaylardan 1 milyon 786 bin 828'i ÖSS'ye girmek için başvururken, 115 bin 422 aday da sadece kendi alanlarındaki meslek yüksekokulları ve Açıköğretim programlarına sınavsız geçiş yapmak istediğini bildirdi. 
     Geçen yıl ÖSS'ye toplam 1 milyon 597 bin 302 aday başvurmuş, bunlardan 1 milyon 502 bin 815'i başvuru formunda ÖSS'ye girme seçeneğini, 94 bin 487 aday da sadece kendi alanlarındaki meslek yüksekokulları ve Açıköğretim programlarına sınavsız geçiş seçeneğini işaretlemişti. 
     Böylece ÖSS'ye başvuru sayısında yüzde 18.8, sınavsız geçişe başvuru sayısında da yüzde 22'lik artış oldu. 
     
     ADAY BİLGİ KONTROL FORMLARI GÖNDERİLİYOR 
     ÖSYM Başkanı Prof. Dr. Savaş Küçükyavuz, adayların kendilerine ait kimlik, okul ve sınava girmek istedikleri merkez bilgilerinin yer aldığı 2004 ÖSS Aday Bilgi Kontrol Formlarının adayların adreslerine postalanmaya başladığını bildirdi. Küçükyavuz, bilgilerinde değişiklik yapmak isteyen adayların formun arka yüzündeki açıklamaları dikkatle okumaları ve değişiklikleri bu açıklamalar doğrultusunda yapmaları gerektiğini ifade etti. Bilgileri doğru olan adayların formları yeniden ÖSYM'ye göndermelerine gerek olmadığını belirten Savaş, formlarda yanlış bilgileri bulunan adayların ise düzeltme yaparak ÖSYM'ye göndermelerini istedi. 
     Adaylar, gelecek ay içinde kendilerine ait bilgileri ve başvuruda kullandıkları fotoğraflarını, ÖSYM'nin ''www.osym.gov.tr'' internet adresinden bularak, kontrol edebilecekler. 
     
</TEXT>
</DOC>
