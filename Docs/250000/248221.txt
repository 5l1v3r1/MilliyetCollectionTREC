<DOC>
<DOCNO> 248221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur49.html </URL>
<DATE> 2004/06/15/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Piriştina'nın ölümünün ardından olaylar... 
</HEADLINE>
<TEXT>

     Büyükşehir belediye Başkanı Ahmet Piriştina'nın ölümünün ardından, olayla ilgili tüm detaylar şekillenmeye başladı. 
     AA muhabirinin aldığı bilgiye göre, eşi Mine Piriştina'nın telefonlarına cevap alamayarak uyarması üzerine eve giden koruma polisleri Maksut Yılmaz ve Mehmet Onkun'un ilk olarak içeriye girdiği öğrenildi. Piriştina'yı salondaki koltuğun yanında yerde yatar vaziyette ve vücudunun bir kısmı morarmış şekilde gören polisler, bağlı oldukları Devlet Büyüklerini Koruma Şube Müdürlüğü'nü arayarak bilgi verdiler. 112 Acil Servis'in aranmasının ardından, koruma polisleri İZFAŞ Yönetim Kurulu Başkanı Erdal İzgi'yi de arayarak durumu bildirdi. 
     Eve gelen sağlık ekiplerinin yaptığı ilk incelemede, Piriştina'nın öldüğü belirlendi. Kısa süre sonra eve gelen İzgi de acı haberi aldı. 
     Devlet Büyüklerini Koruma Şube Müdürlüğü'nden sorumlu Emniyet Müdür Yardımcısı Sümer Özkan, lojmana geldiğinde, İzgi'yi Piriştina'nın başında ağlarken buldu. 
     Daha sonra eve İzmir Valisi Yusuf Ziya Göksu, Emniyet Müdürü Halil Tataş ve diğer yetkililer geldi. 
     Bu arada, Piriştina'nın ailesi ve yakınları, oğlu Levent Piriştina'nın Cuma günü yapılacak düğünü öncesindeki kına gecesi kutlaması nedeniyle Çeşme'de bulunuyordu. Olayın duyulmasından sonra üzüntü içinde olan Piriştina'nın akrabaları, ''Dün gece biz kına gecesinde eğlenirken, o canıyla uğraşıyormuş, haberimiz yokmuş'' diye ağladılar. 
     Öte yandan, Piriştina'nın sabaha karşı 05.00 sıralarında Bostanlı'daki lojmanın kapısına çıkarak, sitenin güvenlik görevlileriyle bir süre sohbet ettiği iddia edildi. Ancak güvenlik görevlileri böyle bir olayı doğrulamadı. 
     
</TEXT>
</DOC>
