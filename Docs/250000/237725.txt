<DOC>
<DOCNO> 237725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun08.html </URL>
<DATE> 2004/05/06/ </DATE>
<TIME> 01.50 </TIME>
<AUTHOR>  </AUTHOR>
<HEADLINE>
ABD izolasyon paketini yakında açıklıyor, yeni plan yok 
</HEADLINE>
<TEXT>

     Deniz ARSLAN bildiriyor 
ABD Dışişleri Bakanlığı sözcüsü Richard Boucher, ABD'nin, KKTC'nin izolasyonunu ortadan kaldıracak bir dizi tedbir üzerinde çalıştığını ve yakında bu yöndeki adımları açıklayacaklarını belirtti, ancak bunun zamanlaması konusunda yorum yapmadı. 
     Boucher, düzenlediği basın toplantısında, ABD Dışişleri Bakanı Colin Powell'ın, KKTC Başbakanı Mehmet Ali Talat ile New York'ta yaptığı görüşmeyi değerlendirdi. 
     Boucher, Powell'ın Talat'a, ABD'nin, Kıbrıslı Türklerin izolasyonunu kaldıracak politikalar üzerinde çalıştığını ve bunu Avrupalılar ile koordinasyon içinde yürüttüğünü söylediğini anlattı. 
     Sözcü, ''Süreç devam ediyor. Powell, bizim bir dizi tedbir üzerinde çalıştığımızı kaydetti. Biz bunların, az ya da çok Avrupa Birliği'nin alacağı adımlarla tutarlı olmasına niyetliyiz. Ancak tamamen aynı adımlar olması gerekmiyor. Şu noktada, bu planın üzerinde çalıştığımızı ve yakında açıklayacağımızı söyleyebilirim. Belli bir zamanlamadan bahsedemeyiz çünkü bazı tedbirler, yasal meseleleri de ortaya çıkarıyor. Bunlar üzerinde çalışılması gerekiyor'' dedi. 
     Boucher, Powell ile Talat'ın New York'ta çok iyi bir görüşme yaptıklarını ve Powell'ın, Kıbrıslı Türklerin BM planına verdiği desteğe takdirlerini ve Kıbrıs Rum Kesimi'nin referandumda planı reddetmesinden duyduğu üzüntüyü ifade ettiğini kaydetti. 
     Richard Boucher, Powell'ın, Rumların bu tutumu yüzünden birleşik bir Kıbrıs'ın AB'ye girmesinin engellendiğini ve Kıbrıslı Türklerin, AB üyeliğinin tüm haklarından yararlanmaktan yoksun bırakıldığını söylediğini de aktardı. 
     Annan planının halen masada olup olmadığı sorusuna karşılık Boucher, ''BM Genel Sekreteri, ABD ve başkalarının, Annan planının yeniden müzakeresinin söz konusu olmadığını açıkça ifade ettiklerini düşünüyorum. Masaya geri dönecek bir plan yok. İsviçre'de müzakere edilen konuları yeniden müzakere etmek için bir plan yok. Anlaşma bu. Biz bunu daha önce de söyledik. Aynı şeyi tekrar söylüyoruz'' diye konuştu. 
     
</TEXT>
</DOC>
