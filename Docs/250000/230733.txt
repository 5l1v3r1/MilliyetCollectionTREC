<DOC>
<DOCNO> 230733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur33.html </URL>
<DATE> 2004/04/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sabancı'nın cenaze törenine onbinlerce seveni katıldı... 
</HEADLINE>
<TEXT>

     Kalplerde ''Sakıp Ağa'' olarak yer edinen Sakıp Sabancı, son yolculuğuna onbinlerce seveninin katıldığı devlet töreniyle uğurlandı. 
     Sakıp Sabancı'nın cenazesi Fatih Camii'nden çıkarılışının ardından tören birliği tarafından bir süre omuzlarda taşındı. 2 asker de Sabancı'nın fotoğrafı ve devlet üstün hizmet madalyası beratı ile cenazeyi izledi. 
     Sabancı'nın naaşı daha sonra cenaze arabasına konularak 1. Ordu Onur Kıtası ve Askeri Bandosu'nun eşliğinde cenaze marşıyla Fevzipaşa Caddesi'nde ihtiram yürüyüşü ile Akdeniz Caddesi'ne kadar götürüldü. 
     Motosikletli trafik polisleri de Onur Kıtası'nın önünde eskortluk yaptı. 
     Bu arada, cami çıkışı ve Fevzipaşa Caddesi'nin kenarını tamamen dolduran vatandaşlar da gözyaşları içinde Sabancı'ya dua ettiler. Bazı vatandaşlar tekbir getirdi. 
     Bakanlar Kurulu üyeleri de Sabacı ailesinin arkasından cenaze aracını diğer protokol üyeleri ile bir süre takip etti. 
     Oluşturulan kortejle binlerce kişi yaklaşık 500 metre yürüdü. Cadde kenarındaki güvenlik kordonunun arkasında da binlerce kişi toplandı. 
     Bazı vatandaşlar Sabancı'nın naaşının bulunduğu aracın geçişi sırasında el salladı ve naaşa kırmızı karanfil attı. Bazı vatandaşlar gözyaşlarını tutamadı. 
     Bu arada, Fevzipaşa Caddesi üzerinde bulunan hemen hemen tüm binalarda oturan ve çalışanlar da balkonlardan el sallayarak Sabancı'yı son yolculuğuna uğurladı. 
     
     ''AĞAM SENİ ÇOK ÖZLEYECEĞİZ'' 

     Yürüyüş sırasında bazı vatandaşlar da ''Ağam seni çok özleyeceğiz'', ''Türk halkının sevgilisi, iş dünyasının duayeni artık gönüllerde yaşayacak'' yazılı pankartlar taşıdılar. 
     Devlet töreni, Fevzipaşa Caddesi'nin Akdeniz Caddesi ile kesiştiği noktada törene katılan protokol üyelerinin Sabancı'yı taşıyan cenaze arabasını son kez selamlamalarının ardından sona erdi. 
     Bu arada, gerek protokol üyeleri gerekse vatandaşlar el sallayarak ve karanfiller atarak Sabancı'yı uğurladılar. 
     Aile üyeleri araçlara binerek, Sabancı'nın defnedileceği Zincirlikuyu Mezarlığı'na gitmek üzere cenaze arabasının ardından hareket ettiler. 
     İzdiham nedeniyle, protokol araçları yola çıkmakta zorlandılar. 
     Akdeniz ve Fevzipaşa Caddesi boyunca polis kordonu oluşturuldu. 
     Fatih Camii'nin etrafında bulunan bazı binaların çatısında da güvenlik önlemi alındığı dikkati çekti. 
     
</TEXT>
</DOC>
