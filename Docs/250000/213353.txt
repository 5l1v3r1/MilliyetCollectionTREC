<DOC>
<DOCNO> 213353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo25.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, başkentte galibiyet arıyor... 
</HEADLINE>
<TEXT>

     Birinci Süper Futbol Ligi'nde yarın Ankaragücü ile deplasmanda karşılaşacak Beşiktaş, başkentte galibiyet arıyor. 
     Siyah-beyazlılar, Ankaragücü'nü yenerek rakipleriyle puan farkını korumak istiyor. 
     Bu arada Beşiktaş, Ankaragücü maçının son hazırlığını bugün BJK Nevzat Demir Tesisleri'nde basına kapalı gerçekleştirdiği antrenmanla tamamladı. 
     Siyah-beyazlı takım, Ankaragücü maçı için bugün akşam saatlerinde Ankara'ya gidecek. 
     
     GIUNTI VE AHMED HASSAN YOK 

     Beşiktaş'ta Ankaragücü maçı kadrosunda, sakatlığı bulunan Giunti ve Afrika Kupası nedeniyle ülkesinin milli takımına katılan ve henüz dönmeyen Ahmed Hassan'ın yer almayacağı öğrenildi. 
     Bu arada Ahmed Hassan'ın gelecek hafta İstanbul'a gelmesinin beklendiği bildirildi. 
     
     CEZALAR BİTTİ 

     Beşiktaş'ta, olaylı Samsunspor maçında kırmızı kart gören oyunculardan 2'şer maç ceza alan Pancu ve İbrahim'in cezaları Bursaspor ile yapılan maçta biterken, iki oyuncu da teknik heyetin görev vermesi durumunda Ankara'da forma giyebilecek. 
     Teknik Direktör Mircea Lucescu'nun Ankaragücü maçında Serdar Topraktepe'nin yerine İbrahim'e, Giunti'nin yerine de Pancu'ya görev vermesi bekleniyor. 
     Siyah-beyazlı takımın yarınki maça şu 11 ile çıkması bekleniyor 
     Cordoba, Zago, Ronaldo, Ahmet Yıldırım, Kaan Dobra, Tayfur, Pancu, Tümer Ümit , İbrahim, Sergen, İlhan. 
     
</TEXT>
</DOC>
