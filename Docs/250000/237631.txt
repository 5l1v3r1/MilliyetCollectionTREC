<DOC>
<DOCNO> 237631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas02.html </URL>
<DATE> 2004/05/05/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Dünyada kadının yeri sıralamasında Türkiye 70. sırada yeraldı 
</HEADLINE>
<TEXT>

     Dünyada kadının yerini ortaya koyan araştırmada, Orta Avrupa ülkelerinde kadınların durumunun iyileştiği, Afrika'da hala kötü olduğu belirlendi. Türkiye ise 70. sırada yer alıyor. 
     Save the Children Çocukları Koruyun adlı kuruluşun yayınladığı yıllık Dünya Annelerinin Durumu 2004 raporuna göre, Şili, Kosta Rika ve Küba'da kadınların durumu bazı kriterlere göre gelişmiş ülkelere yaklaştı. 
     Raporda onlarca yıl önce sağlık ve emeklilik hakları sağlayan sosyal güvence önlemlerini uygulamaya koyan İsveç, Danimarka ve Finlandiya gibi ülkelerin, kadınların toplumdaki durumu bakımından en iyi ülkeler olduğu kaydedildi. 
     119 ülkenin kadınlarının durumuna göre sıralandığı raporda, ilk sırayı İsveç alırken Nijer son sırayı aldı, ABD ise 10. oldu. 
     Ülkeleri anne ve bebeğin durumu bakımından en iyiden en kötüye doğru sıralayan listeye göre, Türkiye genel sıralamada 70'inci, kadınların çocuk yaparken ölme riski bakımından 36'ıncı, 1 yaşına gelmeden ölen bebekler bakımından yapılan sıralamada ise 59. oldu. 
     Son 5 yılda kadınların durumunda önemli bir iyileşme görülen Orta Avrupa ülkelerinden Çek Cumhuriyeti sıralamada 11'inci, Slovenya 14. olurken, Rusya 21. oldu. 
     Amerika kıtasında ise ABD 10. olurken Kosta Rika 11. oldu, Küba onu takip etti. 
     
     TEMEL FARKLILIKLAR 
     Listenin ilk 10 ve son 10 ülkesi arasındaki temel farklılığın ise yoksulluktan kaynaklandığı belirtildi. 
     Genel olarak Afrika ülkelerinin, Asya ülkeleri ile karşılaştırıldığında daha kötü durumda olduğu belirtilen raporda, Asya ülkelerinde bir kuşak içinde görülen gelişmenin, nitelikli eğitimle nüfus planlamasının artan oranda kullanılması ve gelişen sağlık ve beslenme şartlarının bileşiminin sonucu olduğu kaydedildi. 
     İki kıta arasındaki gelişme farklılığına en çarpıcı örnek olarak, 1950'de Doğu Asya ülkeleri ile Sahra altı Afrika ülkelerinin okuma yazma oranının hemen hemen aynı olduğu, halbuki şimdi doğu Asya ülkelerinde okuma yazma bilenlerin oranının nüfusun yüzde 94'üne ulaşmış olması gösterildi. 
     Rapor ve ülkelerin sıralamaları ile ilgili bilgi ''http www.savethechildren.org'' adlı sitesinde bulunabilir. 
     
</TEXT>
</DOC>
