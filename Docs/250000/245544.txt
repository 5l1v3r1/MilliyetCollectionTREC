<DOC>
<DOCNO> 245544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun24.html </URL>
<DATE> 2004/06/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Serdar Denktaş Uyum içerisinde çalışabilecek hükümet arayışındayız 
</HEADLINE>
<TEXT>

     KKTC'de Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş, ''uyum içerisinde çalışabilecek, mevcut konjonktürün gereğini siyasi olarak sağlayabilecek bir hükümetin oluşabilmesi için karşılıklı girişimlerin devam edeceğini'' söyledi. 
     KKTC'de yeni hükümet modeli arayışları çerçevesinde, Barış ve Demokrasi Hareketi BDH heyetinin, hükümetin küçük ortağı DP heyetiyle yaptığı görüşme sona erdi. 
     DP Genel Başkanı, Dışişleri Bakanı ve Başbakan Yardımcısı Serdar Denktaş ile BDH Genel Başkanı Mustafa Akıncı, DP Genel Merkezi'nde yapılan görüşmenin ''yararlı ve verimli geçtiğini'' söyledi. Denktaş ve Akıncı, görüşmenin ardından, gazetecilere birlikte açıklama yaptı. 
     Serdar Denktaş, yaklaşık bir ayır hükümetin çoğunluğu olmadığına işaret ederek, kendisinin ve Başbakan Mehmet Ali Talat'ın yurtdışı temasları nedeniyle, yeni hükümet oluşturma çalışmalarını yeterince yapamadıklarını söyledi. 
     Denktaş, ''Süratle, uyum içine çalışabilecek, ülkenin içinde bulunduğu siyasi durumu daha ileriye taşıyabilecek ve aynı zamanda iç sıkıntıları çözebilmeye yönelik, kararlı, ekonomik adımları, sosyal politikaları icraata sokabilecek bir hükümetin oluşabilmesi arayışları yapılacaktır'' diye konuştu. Başta, hükümet ortağı Cumhuriyetçi Türk Partisi CTP ve diğer siyasi partilerle de temasları olacağını kaydeden Denktaş, ''Meclisin içinden, uyum içerisinde çalışabilecek, mevcut konjonktürün gereğini siyasi olarak sağlayabilecek bir hükümetin oluşabilmesi için karşılıklı girişimler devam edecektir. Bugünkü toplantıdan son derece tatmin olmuş bir şekilde ayrılıyorum'' dedi. 
     Serdar Denktaş, BDH'ye önemli süreçte meclis çalışmalarında hükümete verdiği destek için teşekkür etti. 
     
     ''YENİ HÜKÜMET ARAYIŞI İÇİNDEYİZ'' 
     BDH Genel Başkanı Akıncı da yeni bir hükümet arayışı içinde olduklarını ifade ederek, ülkede azınlığa düşmüş bir hükümet olduğunu ve 6. aya girilmesine rağmen bütçenin olmadığını belirtti. ''Sadece bu iki konunun bile bir arayışın ne kadar gerekli olduğunu anlatmaya yeterli olduğunu' kaydeden Akıncı, ''Bu arayış tabii ki yeni bir hükümet arayışıdır. Yeni hükümetin oluşabilmesi ise en başta diyalogu gerektirir'' dedi. 
     Yaklaşık bir aydır, hükümetin çoğunluğunun 26'nın altına düşmüş olmasına rağmen çeşitli nedenlerde partiler ve kurumlar arası bir diyalogun başlatılmasında geç kalındığını belirten Akıncı, gelecek haftadan itibaren daha hızlı bir diyaloga gireceklerini kaydetti. 
     ''Çıkış yolunun meclisteki partilerle birlikte bulunacağını'' ifade eden Akıncı, DP'yi de bu çerçeve de ziyaret ettiklerini belirtti. Siyasi partilere yaptıkları ziyaret çerçevesinde pazartesi günü ana muhalefet partisi Ulusal Birlik Partisi'ni ziyaret edeceklerini bildiren Akıncı, temaslarının tamamını değerlendirdikten sonra bir sonuca varacaklarını söyledi. 
     ''Hedefin çoğunluğa dayalı bir hükümet oluşturmak olduğunu'' ifade eden Akıncı, ''Bu tabii ki herhangi bir hükümet arayışı değildir. Çoğunluğa dayalı, çözüm vizyonunu koruyan, Kıbrıs'ta yeni dönemin ihtiyaçlarını karşılayacak olan, ortak vizyona sahip bir hükümet'' diye konuştu. 
     Akıncı, temaslarının, bunun mümkün olup olmadığını göstereceğini ifade ederek, ''Bu bağlamada bugün gerçekten yararlı bir toplantı oldu'' dedi. 
     
</TEXT>
</DOC>
