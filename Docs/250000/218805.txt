<DOC>
<DOCNO> 218805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur20.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'nin 57 belediye başkan adayı kadın 
</HEADLINE>
<TEXT>

     DSP Genel Başkanı Bülent Ecevit, ''Bugünkü iktidar döneminde laik, demokratik cumhuriyete yönelen tehlikeler hızla ağırlaşıyor, ulusal birliğe ve Kıbrıslı Türkler'e içeriden ve dışarıdan gelen tehlikeler hızla artıyor'' dedi. 
     Ecevit, partisinin 28 Mart'ta yapılacak yerel seçimlerdeki kadın adayları ile ilgili bilgi vermek üzere Parti Okulu'nda bir basın toplantısı düzenledi. 
     Bugünkü iktidar döneminde laik, demokratik cumhuriyete yönelen tehlikelerin hızla ağırlaştığını, ulusal birliğe ve Kıbrıslı Türklere içeriden ve dışarıdan gelen tehlikelerin hızla arttığını ifade eden Ecevit, bu tehdit ve tehlikelere karşı gerekli mücadeleyi vermeye kararlı olan birçok kadının son yerel yönetim seçimleri için güçlerini DSP'de birleştirmeye hazırlandığını kaydetti. 
     Ecevit, ''Atatürk'ün açtığı yolda Türk kadınına büyük haklar tanınmıştır ama Türk kadınlarının çoğu bu haklardan gereğince yararlanamıyor'' dedi. 
     DSP'de güçlerini birleştiren kadınların daha mutlu ve sağlıklı bir yaşama kavuşmaları için gereken çabayı göstereceklerini belirten Ecevit, Türk kadınlarının bu uğraşına Atatürkçü gençlerin ve demokrasiyi ve kadın-erkek eşitliğinin erdemini benimseyen erkeklerin de DSP saflarında katkıda bulunacaklarına inandığını kaydetti. 
     Ecevit, kadın adaylarla ilgili bilgileri açıklamak üzere sözü Genel Başkan Yardımcısı Zeki Sezer'e verdi. 
     Sezer, seçimlerde toplam 57 kadını 5'i il olmak üzere belediye başkan adayı gösterdiklerini bildirdi. Sezer, bunun yanı sıra bin 835 belediye meclis üyesi adayı, 121 kontenjan belediye meclis üyesi adayı ve 284 il genel meclisi üyesi adayı olmak üzere toplam 2 bin 297 kadınla seçimlerde yarışacaklarını ifade etti. 
     
     ''HAYAL DEĞİL, DSP BİRİNCİ PARTİ OLABİLİR'' 
     Tekrar söz alan Ecevit, kadın aday sayısının çokluğunun, Türkiye'de laik demokrasinin geleceği bakımından bir umut kapısı ve güvence olduğunu söyledi. 
     Ecevit, ''Türk kadınları, güçlerini DSP'de birleştirmeye ne kadar kararlı olduklarını bütün Türkiye'ye yayabilir ve DSP'yi kendi gelecekleri, çocukları ve eşleri için bir araç olarak değerlendirmeyi sağlayabilirlerse, -bunu hayal kurarak söylemiyorum- DSP birinci parti durumuna bile gelebilir'' dedi. 
     Gençlerin de çok ihmal edildiğini ve siyasette etkisiz hale getirildiğini anlatan Ecevit, kadınlarla birlikte gençlerin de siyasette etkili duruma getirilmesi durumunda DSP'nin şu anda beklenenin çok ötesinde bir sonuç elde edebileceğini söyledi. 
     Ecevit, eşi ve Genel Başkan Yardımcısı Rahşan Ecevit ile Ankara'daki kadın adaylarla fotoğraf çektirdi. 
     
</TEXT>
</DOC>
