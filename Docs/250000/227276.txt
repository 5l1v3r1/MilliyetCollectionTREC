<DOC>
<DOCNO> 227276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy22.html </URL>
<DATE> 2004/03/31/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ilgın'da 5 er ve erbaş oy kullanınca... 
</HEADLINE>
<TEXT>

     Konya'nın Ilgın İlçesi'nde belediye başkanlığı için 5 er ve erbaşın oy kullandığının tespit edilmesi üzerine seçim iptal edildi. 
     Ilgın İlçe Seçim Kurulu'ndan yapılan açıklamada, 28 Mart Mahalli İdareler Seçimleri'nde Ilgın Belediye Başkanlığı sonuçlarına yapılan itiraz sonucu, ikinci sayımda Doğru Yol Partisi'nin DYP adayının Saadet Partisi SP adayından 4 oy fazla aldığı belirtildi. 
     Yapılan itiraz sonucunda sandıkların yeniden sayım ve dökümü yapıldığında 5 er ve erbaşın askerliği devam ederken Ilgın Belediye Başkanlığı seçiminde oy kullandıklarının belirlendiğinin ifade edildiği açıklamada, şöyle denildi 
     ''298 Sayılı Kanun'un 7. Maddesi'ne göre silah altında bulunan erler, onbaşılar ve kıta çavuşları, izinli bulunsalar bile oy kullanamazlar. Silah altında bulunan er ve erbaşın oy kullanması, tam kanunsuzluk halidir. Eğer bu 5 er ve erbaşın oy kullanmamış olsaydı, 2 aday arasında fark dikkate alındığında, bu durum seçim sonucuna direkt etki edeceği kanaatine varıldığından 298 Sayılı Kanun'un ilgili maddeleri gereğince seçimin iptaline karar verilmiştir.'' Bu kapsamda Ilgın Belediye Başkanlığı seçimlerinin oy çokluğuyla iptaline karar verildiğinin ifade edildiği açıklamada, ''Ayrıca, izinli iken oy kullanan er ve erbaşlar hakkında suç duyurusunda bulunulacaktır'' denildi. 
     Ilgın'da belediye başkanlığı için yapılan ilk oy sayımında DYP adayı Hasan Hüseyin Akıncı, en yakın rakibi Saadet Partisi adayı Ramazan Yetkin Özalp'ten 12 oy fazla almıştı. İkinci sayımda bu fark 4'e düşmüştü. 
     
</TEXT>
</DOC>
