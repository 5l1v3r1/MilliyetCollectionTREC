<DOC>
<DOCNO> 214409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/yersen.html </URL>
<DATE> 2004/02/11/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Gençler doğru yolda 
</HEADLINE>
<TEXT>

   
   Gençlerbirliği sahadan yenik ayrılsa sezon başı koyduğu hedeflerinden birini daha kaybedecekti. Lig, kupa, Avrupa üçgeninde ilk fireyi ikinci yarının hemen başında üst üste kaybettiği puanlarla veren Başkent temsilcisi, bir anlamda Denizlispor önüne "varolma" savaşı için çıktı. Savaş sözcüğü yanlış anlaşılmasın... Oyunu çirkinleştirmek ve ne pahasına olursa olsun kazanmak için değil, kötü gidişe dur diyebilmek için bu Gençlerbirliği adına yeni bir başlangıçtı. 
   Gençlerbirliği son haftalarda alıştığımız savunma hatalarından arınmış bir görüntüdeydi. El Saka, Ümit, Deniz üçlüsü yerinde müdahaleleri ile Denizlispor forvetinin pozisyon üretmesini engellerken, orta alanda Skoko, Serkan ve Flip'in mücadeleci oyunu, M'Bayo'nun ise hücuma olağanüstü katkısı 90 dakika boyunca oyun içindeki dengenin Başkent ekibi lehine kalmasına neden oldu. 
   Gençlerbirliği'nin Serkan ile bulduğu ilk golden sonra belki de maçın kopuş noktası faul tartışmaları sonrası gelen ikinci goldü. Bu pozisyonda Denizlispor kalecisi Souleymanou'ya açık bir faul yapılırken, hakem Metin Aydoğan'ın yakın mesafeden bunu süzememesi gerçekten ilginçti. 
   İkinci yarıya iki farklı skor avantajıyla çıkan Kırmızı - Siyahlılar, daha sakin ve sinirlerine hakim olmanın karşılığını alırken, Denizlispor, Serhat'ın gereksiz kırmızı kart görmesi ile mücadeleden iyice koptu. Buna bir de teknik direktör Giray Bulak'ın hakem tarafından saha dışına çıkarılması eklenince maçın sonucu ve turu geçen taraf da büyük ölçüde belli oldu. 
   Gol pozisyonunda eleştirdiğimiz hakem Aydoğan, oyun içinde zaman zaman yanlış kararlarıyla dikkat çekti. Kıdemli yardımcısı Binali Kartal ile uyumsuzluğu kötü yönetimine "tuz - biber" ekti. 
   
      
   
</TEXT>
</DOC>
