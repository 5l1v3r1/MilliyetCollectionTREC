<DOC>
<DOCNO> 237690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy20.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



'Üç' takıntılı milletvekili 
TEMPO dergisinin bu haftaki sayısında "Derin Ankara" başlıklı köşesinde ilginç bir meclis kulisi aktaran Erdal İpekeşen, "üç rakamına kafayı takmış bir milletvekili"ni anlattı. İpekeşen, milletvekili için şunları kaleme aldı 
"Parlamenterimiz üç rakamına kafayı takmıştı. Telefonu üç kez çalmadan açmıyor, masasındaki kalemlerin sayısını üç ve katları olarak kutusunda muhafaza ediyor, üç düğmeli ceketten asla vazgeçmiyordu. En komiği de, banka hesaplarındaki maaşını bile üç taksitte çekiyor, tasarruf mevduatını üç aylık periyotlar halinde faize yatırıyordu. Görev süresi üçüncü yılını doldurduğu zaman kim olduğunu açıklayacağım " 

Locaya saldırı davası açıldı 
KARTAL'daki, Hür ve Kabul Edilmiş Masonlar Büyük Locası Derneği Yakacık Şubesi'ne düzenlenen bombalı saldırıya ilişkin 9'u tutuklu 12 sanık hakkında dava açıldı. İstanbul DGM Cumhuriyet Savcılığı'nca hazırlanan iddianamede, tutuklu sanıklar Adem Çetinkaya, Hasan Dağ, Hamza Ali Temiz, Hakan Çalışkan ve olayda yaralanan eylemci Engin Vural hakkında "Anayasal düzeni silah zoruyla değiştirmeye teşebbüs etmek" suçundan müebbet ağır hapis cezası talep edildi. İddianamede, canlı bombalar Vural ve Doğruel'in ailelerine verilmek üzere birer vasiyetname yazdıkları, Vural'ın oğluna, Abdullah Azzam'ın "Cihat Dersleri" adlı kitabını okuması, hayat tarzını benimsemesi ve bu yolda yürümesi için vasiyette bulunduğu kaydedildi. 

Çakıcı'ya niyet Evcil'e kısmet 
YARGITAY 1. Ceza Dairesi'nin, Karagümrük Spor Lokali'ne düzenlenen baskın nedeniyle hakkında "çıkar amaçlı suç örgütü kurmak"tan verilen 3 yıl 4 ay hapis cezası onanan ve 8 ay eksik yattığı gerekçesiyle aranan Alaattin Çakıcı kayıplara karıştı. Gıyabi tutuklama kararıyla aranan Çakıcı'yı yakalamak için dün Foça'da yapılan operasyonda Nesim Malki cinayeti sanığı işadamı Erol Evcil ve lokal baskınında bulunduğu belirtilen Barış Çakıcı ile 5 adamı gözaltına alındı. Çakıcı'nın baskından bir süre önce ayrıldığı belirtildi. İstanbul Organize Suçlar Şube Müdürlüğü'ne getirilen zanlılar sorguya alınırken, Çakıcı'nın yurtdışına kaçmış olabileceği iddia edildi. 

Alemdaroğlu'na Avrupa'dan tepki 
AVRUPA Konseyi üyelerinden oluşan Irkçılık ve Hoşgörüsüzlüğe Karşı Avrupa Komisyonu ECRI hükümetten, İstanbul Üniversitesi Rektörü Kemal Alemdaroğlu'nun "Yunanistan'ı istila ederiz" sözlerinin hesabını sordu. Irkçı yaklaşımlara ilişkin "Türkiye Raporu" hazırlamak için Başbakanlık, İçişleri ve Adalet bakanlıklarıyla İnsan Hakları Başkanlığı yetkililerini ziyaret eden ECRI temsilcileri, 25 Mart'ta "100 bin daha şehit verir, Kıbrıs'ı da, Yunanistan'ı da alırız" diyen Alemdaroğlu'nun görevde olup olmadığını sordu. "Halen görev başında" yanıtı karşısında şaşkınlık yaşayan temsilciler, Alemdaroğlu'nun açıklamalarının "ırkçı bir yaklaşım" olduğunu dile getirdi. 

Belçika Prensi silah kulisinde 
Türkiye'yi ziyaret eden Belçika Prensi Philippe'nin heyetinde yer alan silah şirketi yetkilileri, Emniyet Genel Müdürlüğü'ne tabanca satmak için girişimde bulundu. Belçikalı silah şirketi Rdih'in temsilcileri, dün Emniyet Genel Müdürlüğü'nde Beratta 92FS, 9 milimetrelik Belçika Browning'i ve Glock 19 modellerinin tanıtımı yapıldı. Sabancı suikastı sanığı Fehriye Erdal'ı iade etmeyen Belçika'nın, Türk polisine tabanca satmak istemesi şaşkınlık yarattı. 



</TEXT>
</DOC>
