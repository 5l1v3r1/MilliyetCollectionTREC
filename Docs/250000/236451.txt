<DOC>
<DOCNO> 236451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun44.html </URL>
<DATE> 2004/05/01/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
Hollanda Başbakanı "Türkiye'ye adil davranılacak" 
</HEADLINE>
<TEXT>

     İrlanda'dan sonra AB dönem başkanlığını devralacak Hollanda'nın Başbakanı Jan Balkenende, Birliğin, Türkiye ile üyelik müzakereleri başlatıp başlatmamaya karar verirken adil davranacağını söyledi. 
     AB'nin Aralık ayındaki, Türkiye'yle üyelik müzakerelerine başlanmasıyla ilgili kararın da verileceği zirvesinde Birliğin dönem başkanı olacak Balkenende, Reuters ajansına verdiği demeçte, ''Tabii ki, ekonomik, jeopolitik yönlerini de dikkate alacağız, ancak şu anda Türkiye'ye adil muamelede bulunacağımızı söylüyoruz, bu önemli'' dedi. 
     AB'nin Türkiye'ye geçmişte bir dizi taahhütte bulunduğunu anımsatan Balkenende, ''Konu Türkiye'yi ilgilendirdiğinde çok dürüst olmalıyız. Türkiye ile 1963'den beri bağlantımız var, 1999'da Helsinki'de, daha sonra 2002'de Danimarka'da karar alındı. Mesaj açık Türkiye AB adayı olarak düşünüldü, gerçek bu'' diye konuştu. 
     Balkenende ayrıca, ''Türkiye'nin üyelik müzakerelerine başlanmasından sonra Birliğe üye olmasının ne kadar süreceğine ilişkin tahminde bulunmak için çok erken olduğunu'' kaydetti. 
     İrlanda, AB'nin 6 aylık dönem başkanlığını 1 Ocak 2004'te İtalya'dan devralmıştı. 
     
</TEXT>
</DOC>
