<DOC>
<DOCNO> 202361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/siyaset/siy01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite verileri böyle diyor 
</HEADLINE>
<TEXT>
   'Referandum olsaydı Annan'a ret çıkacaktı' 
   DIŞ HABERLER SERVİSİ 

   
   KKTC Cumhurbaşkanlığı, önceki gün yapılan milletvekilliği seçimlerinin, "Annan Planı'nın oylaması" olarak yapılması halinde, çıkan sonuçlara göre planın, yüzde 51.2 ile reddedileceğini öne sürdü. KKTC Cumhurbaşkanlığı'ndan dün yapılan açıklamada, Doğu Akdeniz Üniversitesi'nin DAÜ , seçim sonuçlarıyla ilgili elde ettiği verilere dayanarak, Annan Planı destekçilerini hayal kırıklığına uğratacak bir yorum getirildi. Seçimlerde seçmenin, bulunduğu bölgeye göre, Lefkoşa'da 16, Gazimagosa'da 9, Güzelyurt'ta 7 ve İskele'de 5 oy verdiğine işaret edilen açıklamada, seçimlere katılan partilerin aldıkları oy yüzdeliklerinin, bu esas temel alınarak hesaplandığı için bu yüzdeliklerin bir partiye oy kullanan seçmen sayısını sağlıklı şekilde yansıtmadığı ifade edildi. 
   Açıklamada şöyle denildi "Bu anomali göz önünde bulundurularak, konunun bilimsel olarak DAÜ tarafından değerlendirilmesi istenmiştir. DAÜ'de oluşturulan çalışma grubunun yaptığı değerlendirmede partilere oy veren eşdeğerli seçmen oylarının elde edilebilmesi için Lefkoşa oylarının 16, Gazimagosa oylarının 13, Girne oylarının 9, Güzelyurt oylarının 7 ve İskele oylarının da 5'e bölünmesi gerektiği ortaya çıkmıştır. Bu hesaplamaya göre eşdeğerli oyların partilere göre dağılımı şöyledir Ulusal Birlik Partisi UBP yüzde 33.8, Demokrat Parti DP yüzde 13.6, Milliyetçi Barış Partisi MBP 3.3, Barış ve Demokrasi Hareketi BDH yüzde 12.9, Cumhuriyetçi Türk Partisi CTP yüzde 34.1, Çözüm ve Avrupa Birliği Partisi ÇABP yüzde 1.8, Kıbrıs Adalet Partisi KAP yüzde 0.6. Buna göre, bir uzlaşıda Annan Planı'nı esas almayı uygun bulmayan 4 partinin toplam seçmen oyu yüzde 51.2 ve Annan Planı temelinde bir uzlaşıyı savunan 3 partinin toplam seçmen oyu yüzde 48.8'dir. Bu durumda bu seçimler Annan Planı üzerinde bir referandum olsaydı yüzde 51.2 oy oranı ile bu plan reddedilmiş olacaktı." 
   
   
</TEXT>
</DOC>
