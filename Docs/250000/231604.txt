<DOC>
<DOCNO> 231604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun32.html </URL>
<DATE> 2004/04/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Zapatero Önceliğimiz terörizmle mücadele olacak 
</HEADLINE>
<TEXT>

     İspanya'da 14 Mart'ta yapılan genel seçimlerin galibi Sosyalist İşçi Partisi'nin PSOE lideri, müstakbel başbakan Jose Luis Rodriguez Zapatero, ''hükümetinin önceliğinin her türlü terörizmle mücadele olacağını'' bildirdi. 
     Yeni hükümetin Meclis'ten güven oylaması öncesinde yapılan konuşmalarda ilk sözü alan Zapatero, 11 Mart'taki terör saldırılarında ölen 192 kişiyi anarak, ''42 milyon İspanyolu temsilen buradayız, ama 192 kişi eksiğiz. Onlar da burada, aramızda olma hakkına sahiptiler. Ama birkaç zalimin adam öldürme öfkesiyle hayatlarını kaybettiler'' dedi. 
     Terörizme karşı her yerde mücadele edeceklerini ifade eden Zapatero, terörizmle mücadelede ortak strateji için çok acil bir şekilde parlamentodaki siyasi partilerin temsilcilerinden oluşan bir çalışma grubu kurulacağını söyledi. 
     BM'nin yeni bir karar çıkararak Irak'ta kontrolü ele almaması halinde İspanyol askerlerinin 30 Haziran'da ülkelerine geri dönecekleri sözünün geçerliliğini koruduğunu vurgulayan Zapatero, ''Bu sözümüz hiçbir zaman İspanya'nın terörizme karşı verdiği mücadeleyle karıştırılmamalı. BM veya çok uluslu karaktere sahip diğer kuruluşların Irak ile ilgili alacakları diplomatik, ekonomik ve sosyal kararlar her zaman öncelikli olmalı. İspanyol hükümeti, Irak'ın yeniden yapılanması, demokratikleşmesi ve istikrarı için çalışmaya devam edecek, ama bu, ne Iraklılara karşı, ne de Iraklılar olmaksızın olmayacak'' diye konuştu. 
     Zapatero, ABD ile İspanya arasındaki ilişkilerin de ''ortaklık ve dostluk'' içinde devam edeceğini dile getirdi. 
     PSOE lideri, İspanyol askerlerinin yurtdışında üstleneceklerin bütün görevlerin parlamentoda alınacak kararla gerçekleşeceğini bildirdi. 
     Sosyalist hükümetin, İspanya'nın dış politikasındaki önceliğinin Avrupa, Latin Amerika ve Akdeniz olduğunu kaydeden Zapatero, 25 ülkeye genişleyen AB'nin İspanya ve Avrupa için bir fırsat olduğunu kaydetti. 
     Zapatero, Haziran ayında yapılacak Avrupa Parlamentosu seçimlerinden önce son şeklini alıp kabul edilmesi öngörülen Avrupa Anayasası'nın 11 Mart'taki terör kurbanlarının anısına Madrid'de imzalanmasını istediklerini ve bunun da kabul gördüğünü belirtti. 
     
     TVE VE EFE 
     Bu arada, kamu iletişim kurumları TVE Radyo ve Televizyonu ile haber ajansı EFE'nin hükümetlerin kontrolünden çıkarılarak daha serbest çalışmalarını sağlamak için yasal değişiklik yapmayı hedeflediklerini açıklayan Zapatero, bunun için hükümetin bağımsız iletişim uzmanlarından oluşan bir konsey oluşturacağını bildirdi. 
     ''İletişim araçlarının işleyişinde daha fazla şeffaflık ve kamuoyunun doğru bilgilenmesi için TVE ve EFE'nin hükümet kontrolünden çıkmasını istiyorum'' diyen Zapatero, oluşturulacak konseyin en fazla 9 ay içinde çalışmalarını tamamlayacağını, 2005'in ilk çeyreğinde yeni yasanın parlamentodan geçmesini planladıklarını ifade etti. 
     Yaklaşık bir saat süren konuşmasında yeni hükümetin vaatlerini sıralayan Zapatero, ''Evlilik, sosyal güvenlik ve çalışma hakkı tüm vatandaşlara olduğu gibi eşcinsellere de tanınacak. Eşit haklara sahip olacaklar'' dedi. 
     PSOE lideri, özellikle parlamentodaki milliyetçi partilerin istediği anayasada reform yapılmasına ilişkin önerilere hükümetinin destek vereceğini de açıkladı. Zapatero ayrıca, çoğulcu parlamenter demokrasiye dayalı monarşiyle yönetilen İspanya'da Krallık Tahtı'nın varisinin bir kadın da olabilmesi için gerekli anayasal değişikliği destekleyeceklerini ifade etti. 
     Meclis'te yeni hükümetle ilgili güven oylaması için parti liderlerinin yapacağı konuşmalar gün boyunca sürecek ve güven oylaması yarın yapılacak. 350 sandalyeli Meclis'te 164 milletvekili bulunan PSOE'nin tek başına kurduğu hükümetin güvenoyu için en azından 176 üyeden destek görmesi gerekiyor. Katalonya bölgesinin bağımsızlığını savunan partilerden Katalonya Cumhuriyetçi Solu ERC-8 , komünist görüşlü Birleşik Sol IU-5 ve Aragon Birliği CHA-1 PSOE hükümetine destek vereceklerini açıkladılar. 
     Bu partilerin desteğiyle ilk oylamada güvenoyunu alması beklenen PSOE hükümetinin başkanı Zapatero, Cumartesi günü Kral Juan Carlos'un huzurunda yemin ederek 4 yıl sürecek görevine resmen başlayacak. Hükümet üyeleri ise 19 Nisan Pazartesi günü Kral Carlos önünde yemin edecekler. 
     
</TEXT>
</DOC>
