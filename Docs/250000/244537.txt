<DOC>
<DOCNO> 244537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur09.html </URL>
<DATE> 2004/06/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
"Ankara -İstanbul arası 1.5 yıl sonra 3 saate inecek.." 
</HEADLINE>
<TEXT>

     Ulaştırma Bakanı Binali Yıldırım, 1.5 yıl sonra Ankara-İstanbul arası yolculuk süresinin trenle 3 saate ineceğini söyledi. 
     Hızlandırılmış trenin tanıtım seferi için Ankara Garı'nda tören düzenlendi. 
     Tören öncesi davetliler, lokomotif önünde hatıra fotoğrafı çektirdi. Ön camına Atatürk'ün, çevresi çiçeklerle süslenmiş bir fotoğrafının yerleştirildiği Yahya Kemal Beyatlı Ekspresi, TÜVSAŞ'ta üretilen 4 vagonuyla alkışlar arasında saat 10.00'da İstanbul'a uğurlandı. 
     Törende Bakan Yıldırım, Kara Tren türküsünün bestecisi Özhan Eren'e plaket verdi. 
     Bakan Binali Yıldırım, törende yaptığı konuşmada, göreve geldikten sonra ilk iş olarak Türkiye'de kangrene dönmüş ulaşımla ilgili çarpıklığın ve dengesizliğin düzeltilmesi için Ulaşım Ana Planı'nı hazırladıklarını anımsattı. 
     Yıldırım, amaçlarının son 50 yıldan beri ülkedeki ulaşım sistemlerinin dengesiz gelişimine bir son vermek ve Türk insanının arzu ettiği demiryollarını tekrar ayağa kaldırmak ve daha etkin hizmet vermesini sağlamak olduğunu bildirdi. 
     Demiryollarının geçen yıl büyük ilgi gördüğünü ve bunda medya mensuplarının büyük katkısı olduğunu ifade eden Bakan Yıldırım, Türk insanının demiryollarına ilgisi olduğunu, bugün de 54 yıllık gecikmenin getirdiği coşku ve sevincin yaşandığını kaydetti. 
     Ulaştırma Bakanı Binali Yıldırım, cumhuriyetin kurulması ile birlikte Osmanlı İmparatorluğu'ndan Türkiye'ye geçen 14 bin 500 kilometrelik demiryolu ağından sadece 4 bin 500 kilometresinin Misak-ı Milli sınırları içinde kaldığını, diğerlerinin kaybedildiğini anımsattı. 
     ''O günlerde cumhuriyetin kurucusu yüce Atatürk, demiryolları seferberliği başlatmış ve süratle demiryolu inşaatı yurdun dört bir yanını kuşatmış, hatta bu 10. Yıl Marşı'na da konu olmuş ve hepimizin bildiği gibi bu marşta demiryolları çok önemli yer almıştır'' diye konuşan Yıldırım, 50'li yıllardan itibaren karayollarının öncelikli ulaşım yolu olarak görülmeye başlandığını ve bu sürecin bugüne kadar devam ettiğini bildirdi. 
     Yıldırım, 1950-2004 yılları arasında demiryolu ağına katılan toplam demiryolunun 1700-1800 kilometreyi geçmediğini ve demiryollarının birçoğunda 30-40 yıldır bakım yapılmadığını ifade etti. 
     Bakan Yıldırım, hızlandırılmış trenin 100 günlük bir çalışma sonrası hazırlandığını, 570 kilometrelik Ankara-İstanbul demiryolunun, 40 kilometre daha kısaltılarak tamamen yenilendiğini söyledi. 
     Yıldırım, yolculuk süresinin 7.5 saatten 4.5 saate indiğini ancak 1.5 yıl sonra bu sürenin 3 saate ineceğini kaydetti. 
     
</TEXT>
</DOC>
