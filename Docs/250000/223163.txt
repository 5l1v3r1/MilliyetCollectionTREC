<DOC>
<DOCNO> 223163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy23.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "AKP bir çeşit şantaj yapıyor, CHP de korkuyu kullanıyor" 
</HEADLINE>
<TEXT>

     YTP Genel Başkanı İsmail Cem, ''vatandaşı AKP ve CHP kıskacından kurtaracaklarını'' belirterek, ''AKP bir çeşit şantaj yapıyor, CHP de korkuyu kullanıyor'' dedi. 
     Seçim çalışmalarını Üsküdar'da sürdüren Cem, YTP İlçe Başkanlığı'nı ziyaret etti ve Aktürk Düğün Salonu'nda düzenlenen toplantıya katıldı. 
     YTP lideri Cem, yaptığı konuşmada, bugüne kadar içine kapanık olan Üsküdar'ı tarihi kimliğiyle Avrupa'ya ve dünyaya açacaklarını belirtti. 
     Yunanistan'daki PASOK'un Genel Başkanı Papandreu ile bugünden ilişki kurduklarını anlatan Cem, şunları kaydetti 
     ''Kazanamadı, muhalefette kaldı, ama çok büyük bir muhalefet partisi. YTP de sosyal demokrat bir parti. Özünde ikisi de aynı dünya görüşünü, siyaseti paylaşıyor. Böyle bir işbirliğinin temellerini atıyoruz. Ayrıca Yunanistan'da, çok büyük bir kesitte Papandreu'nun partisinin belediyeleri var. İstanbul Zekayi Yılmaz'ı, Üsküdar Erdal Tüfekçi'yi seçsin, o zaman görsünler bakalım belediyecilik nasıl yapılır. Nasıl dünyayla, Avrupa ile bütünleşen zincirler oluşur.'' ''Vatandaşı AKP ve CHP kıskacından kurtaracaklarını, bu kıskaçta insanların bunaldığını'' kaydeden İsmail Cem, konuşmasına şöyle devam etti 
     ''AKP Genel Başkanı, ona ayıp sözler söylüyor. O cevap veriyor. Bu bir kayıkçı kavgası. AKP bir çeşit şantaj yapıyor, CHP de korkuyu kullanıyor. 'Aman ha oyunuzu CHP'ye verin, yoksa bu öcüler, şeriatçılar sizi mahvedecek. Sakın ola oyunuzu böldürmeyin, boşa atmayın' diye... Bu 'kırk satır, kırk katır' anlayışı. Ya şantaja boyun eğeceğiz ya korkunun esiri olacağız. AKP-CHP kıskacından kendinizi kurtarın.'' Cem, ''Bu kıskaçtan kurtulmanın yolunun YTP olduğunu'' ifade ederek, ''YTP olarak biz yürekli seçmen istiyoruz. Biz inatla, inançla çalışıyoruz. Ama seçmenin de yürekli olması gerekiyor'' dedi. 
     Diğer partilerin adaylarının bazı kesimlerce maddi olarak desteklendiğini anlatan YTP Genel Başkanı Cem, ''Bizim adaylarımızın dışında diğer adayların hepsi sponsorla çalışıyor. Şimdi yeni moda bu. Seçilen belediye başkanları, seçimden sonra kendilerine sponsor olanlara diyet ödeyecekler'' diye konuştu. 
     CHP'nin milletvekili sayısına rağmen muhalefet görevini yerine getiremediğini savunan Cem, şunları kaydetti 
     ''180 küsurluk muhalefet, çok büyük bir rakam. Biz geçmiş dönemlerde 20-25 kişilik muhalefet gördük. 1965 Türkiye İşçi Partisi... O, Behice Boranlı, Sadun Arenli, Mehmet Ali Aybarlı, Çetin Altanlı, Yaşar Kemalli... Türkiye'de hiçbir muhalefet halkın ekmeğini onlar kadar koruyamamıştır. Mecalsiz muhalefet anlayışıyla en zengini daha zengin yapan iktidardan memnunsanız, gidin oyunuzu ona verin.'' Vatandaşlardan özgürlükçü, üretken, insani bir Türkiye için oylarını YTP'ye vermelerini isteyen Cem, seçimin hemen ardından 29 Mart'ta, sosyal demokratların, demokratik solun, ülkenin çağdaş birikimlerinin bütünlüğünü isteyen yenileşme sürecini başlatacaklarını bildirdi. 
     İsmail Cem, ''Acele etmeyeceğiz. 1 sene sonunda, yenileştikten sonra birleşeceğiz'' diye konuştu. 
     Geçen seçimde halkın gönlünü aldıklarını, ancak oyunu alamadıklarını ifade eden Cem, ''Bu seçimde halkın hem gönlünü hem oyunu alacağız. Türkiye, üzerine düşen karanlığı mutlaka yırtıp geçecektir. Bu seçim bizim büyük yürüyüşümüzün, iktidar yürüyüşümüzün ilk adımı olacaktır'' dedi. 
     Cem, gençlere büyük önem verdiklerini de vurgulayarak, kazandıkları belediyelerde 18-25 yaş grubundan ''Gençler Meclisi'' adı altında danışma meclisi oluşturacaklarını sözlerine ekledi. 
     YTP Genel Başkanı İsmail Cem, partisinin İstanbul büyükşehir belediye başkan adayı Zekayi Yılmaz ile Üsküdar adayı Erdal Tüfekçi'nin de katıldığı toplantı sonrası araçla Üsküdar'da seçim gezisi yaptı. 
     
</TEXT>
</DOC>
