<DOC>
<DOCNO> 233637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas11.html </URL>
<DATE> 2004/04/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Cannes'da 18 film yarışacak, Coen biraderler festivale dönüyor 
</HEADLINE>
<TEXT>

     57. Uluslararası Cannes Film Festivali'nde 18 film yarışacak. 
     Organizasyon komitesinden yapılan açıklamaya göre, 1991'de ''Barton Fink'' adlı filmleriyle festivalde iki ödül alan Coen biraderlerin yeni filmi ''Kadın Katilleri'' ödül için yarışacak. 
     Tom Hanks'in başrolde oynadığı ''Kadın Katilleri'', 1955 yapımı bir komedinin tekrar çekimi. 
     Yarışmalı bölümdeki 3 Fransız filmi ise Olivier Assayas'ın ''Temiz'', Agnes Jaoui'nin ''Resim Gibi'' Comme une image ve Tony Gatlif'in ''Sürgün'' Exil adlı filmleri. 
     Almanya 1993'den bu yana ilk kez bu yıl Hans Weingartne'nin filmi ''Güzel Yıllar Geride Kaldı'' Die fetten Jahre sind vorbei ile yarışmalı bölümde temsil edilirken, Apichapong Weerasethakul'nun ''Tropik Hastalık'' adlı filmi ile Cannes tarihinde Tayland ilk kez yarışmalı bölümde temsil edilecek. 
     Ödül için yarışacak filmler arasında ayrıca, Amerikalı yönetmen Andrew Adams'ın çizgi filmi ''Shrek-2'', Brezilyalı Walter Salles'ın ''Motorsiklet Günlükleri'', Bosnalı ünlü yönetmen Emir Kusturica'nın ''Hayat Bir Mucizedir'', Hong Kong'lu yönetmen Wong Kar-Wai'nin ''2046'', Arjantinli Lucretia Martel'in ''La Nina Santa'', Güney Koreli Hong Sang Soo'nun ''Kadın Erkeğin Geleceğidir'' ve Amerikalı belgesel filmci Michael Moore'un ''Fahrenheit, 9 11'' adlı filmi bulunuyor. 
     Yarışmalı bölümdeki diğer filmler ise şunlar 
     Stephen Hopkins'in ''Peter Sellers'in Yaşamı ve Ölümü'', Mamoru Oshii'nin ''Masumiyet'', Paolo Sorrentıno'nun ''Aşkın Sonucu'' Le Conseguenze dell'amore , Kore-eda Hirokazu'nun ''Kimse Bilmiyor'' Nobody Knows ve Park Chan-wook'un ''Eski Dost'' Old Boy . 
     
     AÇILIŞ ''KÖTÜ EĞİTİM''LE 
     12 Mayıs'ta İspanyol yönetmen Pedro Almodovar'ın yeni filmi ''Kötü Eğitim'' Bad Education ile açılacak festival, Amerikalı Irwin Winkler'ın, Kevin Kline, Ashley Judd ve Jonathan Pryce'ın rol aldığı ''De-Lovely'' adlı filmi ile kapanacak. 
     Jüri Başkanı Amerikalı yönetmen Quentin Tarantino'nun filmi ''Bill'i Öldürmek, Bölüm 2'' ise yarışma dışı bölümde gösterilecek. 
     Festivalin diğer jüri üyeleri Fransız aktris Emmanuelle Beart, Amerikalı yönetmen Jerry Schatzberg, Amerikalı yıldız oyuncu Kathleen Turner, İskoç kadın oyuncu Tilda Swinton ve Belçikalı tiyatro sanatçısı Benoit Poelvoorde. 
     Yarışma dışı bölümde ayrıca Alman yönetmen Wolfgang Petersen'ın ''Truva'' adlı filmi ile Çinli Zhang Yimou'nun ''Uçan Palalar'' filmi de gösterilecek. 
     
</TEXT>
</DOC>
