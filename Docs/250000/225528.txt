<DOC>
<DOCNO> 225528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy18.html </URL>
<DATE> 2004/03/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Adalet Bakanı Seçimler, partiler için karne dönemidir 
</HEADLINE>
<TEXT>

     Adalet Bakanı Cemil Çiçek, seçimlerin, siyasi partiler için karne dönemi olduğunu söyledi. 
     Bakan Çiçek, seçim çalışmaları kapsamında AK Parti Belediye Başkan Adayı Yakup Çelik'e destek vermek için Ankara'nın Polatlı İlçesi'ne geldi. 
     Çelik, Ak Parti Seçim İrtibat Bürosu önünde yaptığı konuşmada, diğer siyasi partilerin meydanlarda AK Parti'ye yüklenerek prim yapmaya çalıştığını kaydetti. 
     Seçimlerin siyasi partiler için karne dönemi olduğunu, vatandaşın birinci karneyi 3 Kasım'da verdiğini ifade eden Çiçek, ''Aradan 15 ay geçmesine rağmen hala vatandaşla gönül bağı kuramadılar. Siz 3 Kasım'da onların sol yanağına bir tokat attınız. 28 Mart'ta da sağ yanaklarına demokrasi tokadı atacaksınız. Bunların sandıktan çıkan sonuçtan ders almaları gerekiyor'' dedi. 
     Dışarıdan borç alınan parayı yandaşlarına dağıtanlar yüzünden ülkenin her ay 5 katrilyon lira borç ödediğini söyleyen Çiçek, şunları kaydetti 
     ''İşçiye, köylüye, esnafa para bulamayanlar kendi yandaşlarına para buldular. Vatandaşı yok saydılar. Seçim demek hesapların görülmesi demektir. Bunlar, vatandaşın hafızası 15 ay öncesine gitmez diye düşünüyor ama yanılıyorlar. Herkes cennetten köşk vaat ediyor. Siyaset hizmet alanıdır. Belediyecilik AK Parti'nin işi. Emaneti ehline vereceksiniz ki daha fazla hizmet alabilesiniz.'' 
     
</TEXT>
</DOC>
