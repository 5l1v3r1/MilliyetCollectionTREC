<DOC>
<DOCNO> 249726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur16.html </URL>
<DATE> 2004/06/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tren ve otobüslerde tatil yoğunluğu... 
</HEADLINE>
<TEXT>

     Okulların tatile girmesiyle açılan tatil sezonunda artan talep karşısında İstanbul ve Adana'ya sefer yapan yolcu trenlerine 66 ve 72 kişilik ek vagonlar konuldu. 
     DDY Konya Gar Müdürü Hasan Doğan, AA muhabirine yaptığı açıklamada, tren ücretlerinin düşük olması nedeniyle inanılmaz boyutlarda talep aldıklarını bildirdi. 
     Trenle İstanbul'a bir kişinin 14 milyon 750 bin, Adana'ya 10 milyon 500 bin ve İzmir'e 10 milyon 750 bin liraya gidebildiğini vurgulayan Doğan, ''Otobüs fiyatlarına göre çok düşük olması nedeniyle tercih ediliyoruz. Ayrıca gidiş-dönüş biletlerde yapılan yüzde 20 oranındaki indirim, treni daha cazip hale getiriyor'' dedi. 
     Doğan, Konya Garı'nda bilgisayarlı sisteme geçmelerinin de yolcu sayılarının artmasına yol açtığını belirterek, şunları kaydetti 
     ''Tatil nedeniyle zaten ciddi bir yoğunluk yaşanıyor. Bilgisayarlı sistemimiz sayesinde özellikle gidiş-dönüş biletlerinde ortaya çıkan kargaşanın önlenmesi, ilgiyi daha da artırdı. Hafta içinde bile yaşanan yoğunluk yüzünden İstanbul ve Adana'ya giden trenlerde 66 ve 72 kişilik ek vagonlar konuldu. Buna karşın talebi karşılamakta güçlük çekiyoruz.'' Öte yandan, geçen 3 yıla oranla daha fazla yolcu yaşayan otobüs firmaları da hafta içinde yüzde 80 yoğunlukta çalışırken, hafta sonlarında ise tam kapasiteyle hizmet veriyor. 
     Hafta sonunda Konya'dan ayrılmayı düşünen tatilcilere biletlerini 10 gün önceden almalarını öneren Konya'daki otobüs firması yetkilileri, ''Özellikle hafta sonu artan yoğun talep nedeniyle ek seferler koymayı düşünüyoruz. Bu yıl, turizmde ortaya çıkan canlılık bize de yaradı. Son 3 yıldır bayram dönemleri hariç ilk kez bu kadar yüzümüz gülüyor'' dedi. 

     
</TEXT>
</DOC>
