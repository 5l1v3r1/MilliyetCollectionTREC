<DOC>
<DOCNO> 216846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/ekonomi/eko06.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank'tan şaşırtan rapor 
</HEADLINE>
<TEXT>

   Deutsche Bank, yaptığı araştırmada 21 ülke arasında politik istikrar açısından Türkiye'nin 18. sırada olduğunu açıkladı 
   
   Türkiye hakkında yayınladığı raporlarla zaman zaman tartışma yaratan Deutsche Bank, şimdi de Türkiye'de politik istikrarın olmadığını açıkladı. IMF ve Dünya Bankası Türkiye'deki siyasi istikrarı överken, Deutsche Bank'ın raporu ise şaşkınlık yarattı. Deutsche Bank'ın aylık politik istikrar araştırmasında, Türkiye 21 ülke arasında 18'inci oldu. Türkiye sıralamada Özbekistan, Bulgaristan, Hırvatistan, Arjantin, Suudi Arabistan ve Ukrayna'nın gerisinde kaldı. Türkiye'nin politikası buna göre sadece Mısır, Venezuela ve Nijerya'dan daha istikrarlı durumda bulunuyor. 
   Financial Times gazetesinin Almanca versiyonu FT Deutschland'da yayınlanan Paivi Munter imzalı haber, Türkiye'nin son sıralarda çıkmasının yarattığı şaşkınlık üzerine kuruldu. Haberin girişinde, "Deutsche Bank'ın gelişmekte olan ülkelerin politik stabilizasyonunu ölçtü. Türkiye en istikrarsız ülkeler arasında yer aldı" ifadesine yer verildi. Almanya FT'ye göre tahvil pazarı, gelişmekte olan incelenen 21 ülkede son yedi yılın en yüksek rakamlarına ulaştı. Bu nedenle sözkonusu ülkelerde ortaya çıkabilecek politik risklere çok önem verildiği vurgulandı. 
   Deutsche Bank bu nedenle ABD kökenli yönetim değerlendirme şirketi Eurasia Group işbirliğiyle yeni bir indeks geliştirdi. İndeks 20'den fazla gelişmekte olan ülkede aylık olarak politik istikrar değerlerini rakamsal olarak ortaya koyuyor. Haberde, "En büyük sürpriz Sadece ocak ayında 2.25 milyar dolarlık bono satılan, AB'ye girmeye aday Türkiye, Özbekistan, Filipinler ve Ukrayna'nın da gerisinde en az politik istikrara sahip ülkelerden biri haline geldi" denildi. Birinci sıradaki Macaristan'ın istikrar puanı 74 olarak belirtilirken, Türkiye'ye ise 52 puan verildi. 
   
   
   1998 Rusyası'na benzetme 
   Almanya FT'nin haberinde ING firması yetkililerinden Philip Poole'un "Bugünün Türkiye'si 1998'in Rusyası'na benziyor. Yamaçtan aşağı gittiğine inanılırsa, ABD ve IMF şimdiden bir krizi engellemek için kontrolü almış durumda" sözlerine de yer verildi. 
   Standart Poor's yetkilisi David Beers ise, 1999'dan bu yana ekonomik iyileşmelerin daha fazla gerçekleştiğini belirtti. Bers, "Yüksek borç ve ezici bütçe açığına karşın Türkiye'de tahvil-bono sistemi diğer gelişmekte olan ülkelerden daha iyi gelişti " dedi. 
   
   
</TEXT>
</DOC>
