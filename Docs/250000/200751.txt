<DOC>
<DOCNO> 200751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/asiy.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın yüzünü yargı güldürdü 
</HEADLINE>
<TEXT>

   Ankara 5. İdare Mahkemesi, RTÜK'e olan 3 trilyon borcu, faiziyle 12 trilyonu bulan Star TV hakkındaki davayı 1.5 yıldır karara bağlayamadı 
   Aynı mahkeme Star TV hakkındaki kapatma kararını ise, ceza uygulandığı için acelesi olmamasına rağmen 1.5 ayda iptal etmişti 
      ANKARA Milliyet 

   
   Star TV'nin kapatılmasına ilişkin kararı 1,5 ay içinde iptal eden Ankara 5. İdare Mahkemesi, aynı televizyonun trilyonlarca liralık borcuna ilişkin 1,5 yıllık davayı sonuçlandıramadı. 30 günlük kapatma kararı, Genç Parti Genel Başkanı Cem Uzan'ın, Bursa mitinginde, Başbakan hakkında ağır sözler söylemesi üzerine alınmıştı. Görüntülerin Star TV'de yayınlanması üzerine RTÜK, televizyonun kapatılmasına karar vermişti. Karara, Radyo ve Televizyonların Kuruluş ve Yayınları Hakkında Kanun'un 4. maddesinin, "yayıncılığın haksız çıkar amacıyla kullanılamayacağına" ilişkin c bendi dayanak gösterildi. Karar, 3 Temmuz'dan itibaren uygulandı. 
   
   Cem Uzan ortak değilmiş 
   Star TV temsilcileri, kararın iptali istemiyle Ankara 5. İdare Mahkemesi'ne başvurdu. Mahkeme, başvuruyu 1,5 ayda karara bağlayarak, RTÜK'ün kararını iptal etti. Mahkeme, kararını, 4. maddenin c bendinin "yayın ile hisse sahipleri ve üçüncü dereceyi de kapsayan hısımlara çıkar sağlanması" durumunda "haksız çıkar için yayın" yaptırımı öngördüğü gerekçesine dayandırdı. Kararda, RTÜK'ün, "ortakları arasında görünmemesine karşın Star TV'nin Cem Uzan'ın kontrolünde olduğu gerekçesiyle ceza vermesinin hukuka aykırı olduğu, illiyet bağının varlığından hareketle çıkar ilişkisinden söz edilemeyeceği" vurgulandı. Mahkeme, Star TV'nin sadece cezaya konu programın yayınını durdurma ve para cezası olan i ve j bendlerine göre cezalandırılması gerektiğini de kaydetti. Uzmanlar ise, "haksız çıkar için yapılan yayının tespiti"nin ortaklık-akrabalık kriteriyle sınırlı olmadığını vurguladı. Hisse sahipliği-ortaklık kriterini içeren c bendinde, yayıncılığın, "başka gerçek ve tüzel kişilerin haksız çıkarı için de kullanılamayacağının" hükme bağlandığına işaret edildi. 
   
   Yayını durdurulacaktı ama... 
   Ankara 5. İdare Mahkemesi, yine Star TV'ye ilişkin Temmuz 2002'de açılan davayı ise henüz sonuçlandırmadı. RTÜK, 1 Temmuz 2002'de Star TV'ye gönderdiği yazıda, kurumun 1996-2000 yıllarındaki hesaplarının Maliye Bakanlığı'nca incelendiğini, kurumun reklam gelirlerini az göstererek 3 trilyon liralık reklam geliri payını RTÜK'e ödemediğini, borcun faiziyle ödenmemesi halinde yayının borç ödenene kadar durdurulacağını bildirdi. Star TV, borcu ödemeyerek kararın iptali ve yürürlüğünün durdurulması istemiyle Ankara 5. İdare Mahkemesi'ne gitti. 16 Temmuz 2002'de yayın durdurma ve borcun ödenmesi konusunda "yürütmeyi durdurma" kararı veren mahkeme, bugüne kadar davayı esastan sonuçlandırmadı. Bu nedenle, yasal faiziyle 12 trilyon lirayı bulan borç ödenmezken Star TV yayınını sürdürebildi. 
   
   Mahkemenin gerekçesi... 
   Ankara 5. İdare Mahkemesi yetkilileri, davanın 1.5 yıldır karara bağlanmamasına, Ankara 1. İdare Mahkemesi'nin geçtiğimiz yıl, Radyo ve Televizyonların Kuruluş ve Yayınları Hakkında Kanun'un 13. maddesinin iptali istemiyle Anayasa Mahkemesi'ne başvurmasını gerekçe gösterdi. Yetkililer, iptal isteminin karara bağlanmadığını, verilecek kararın, Star TV'ye ilişkin dosyayı da etkileyeceği için, 1.5 yıldır bu davanın da sonuçlandırılamadığını söyledi. 
   
   
   Uzanlar'da sahte pasaport şüphesi    SEMA EMİROĞLU New York 

   New York mahkemesince haklarında tutuklama kararı bulunan Kemal ve Yavuz Uzan'ın ABD'de bulunduklarına ilişkin haberler, Amerikan hukuk çevrelerini şaşırtırken, Uzanlar'ın ya sahte seyahat belgeleri ya da vatandaşı oldukları başka ülkelerin pasaportlarını kullanarak giriş yaptıkları olasılığı üzerinde duruluyor. Milliyet'in görüşlerine başvurduğu hukukçular, Uzan ailesi hakkında İnterpol uyarısı bulunduğu ve Amerikan gümrük ve pasaport kontrol noktalarının da İnterpol'ün parçası olduğuna dikkat çektiler. Kemal ve Yavuz Uzan'ın takma isim ya da Türk pasaportu dışında bir pasaport kullanmadıkları sürece ABD sınırlarından giriş yapmalarının oldukça zor olduğuna işaret edildi. 
   
   Stahl İnanmıyorum 
   Yaklaşık 2 yıldır Telsim şirketinin sahibi Uzan ailesi aleyhine New York'ta görülen sahtek rlık davasında, Motorola'nın başavukatlığını yapan Howard Stahl da, New York Federal Bölge Mahkemesi Yargıcı Jed S. Rakoff'un, geçen temmuz ayında aldığı kararla, Kemal Uzan ile Melahat, Cem Cengiz, Murat Hakan Uzan ve Ayşegül Akay'ın New York'a gelmeleri halinde derhal tutuklanmalarını ve hapse konulmalarını emrettiğini hatırlattı. Stahl, "Ben kendi merakımdan dolayı bu konuyu inceliyorum ama onların burada olduğuna inanmamızı gerektirecek bir nedenimiz yok" dedi. 
   
   
   
</TEXT>
</DOC>
