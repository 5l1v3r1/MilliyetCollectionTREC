<DOC>
<DOCNO> 201334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun16.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Times İngiliz halkı, Türk mafyası hakkında konuşmaya korkuyor 
</HEADLINE>
<TEXT>

     İngiltere'de yayımlanan The Times gazetesi, önceki gece Londra'da baskına uğrayan Türk mafya örgütleri hakkında bölge halkının konuşmaya korktuğunu öne sürdü. 
     Londra'nın Türklerin yoğun olarak yaşadığı kuzeydoğu bölgesinde 16 ayrı adrese düzenlenen baskınları ''mafyaya vurulan büyük bir darbe'' olarak niteleyen gazete, hazırlanan işkence tezgahlarında, bölgede faaliyet gösteren ve haraç vermeyi reddeden esnafın ''terbiye edildiğini'' yazdı. 
     The Times, bölge halkının henüz tutuklanma yaşına bile gelmemiş gençler tarafından tehdit edildiğini, Green Lanes adı verilen ve Londra'nın kuzeyinden merkezine doğru uzanan yol boyunca bu dehşetin kol gezdiğini savundu. 
     Gazete, bazı bölge sakinlerinin konuyla ilgili soruları yanıtlarken kapılarını bile açmaktan korktuğunu, kimliklerinin gizli tutulması şartıyla bu çetelere 8 bin sterlin yaklaşık 20 milyar TL haraç verdiklerini itiraf ettiklerini kaydetti. 
     The Times'a göre, 30 yıldır aynı bölgede yaşayan ve bölgedeki bir halk eğitim merkezinin yöneticisi olan 50 yaşındaki Yaşa Ali, oğlunun bu çetelerce kaçırıldığını öne sürdü. Bir otomobil çalınması olayında tanıklık ettikten sonra oğlunun silah zoruyla ve güpegündüz kaçırıldığını söyleyen Ali, ''Şikayetimizi geri almazsak çok daha kötü sonuçlar yaşayabilirdik'' dedi. 
     Yaşa Ali de, Türk mafya üyelerinin haraç kesmeye 11 yaşındaki çocukları silahlandırıp gönderdiklerini, bu çocukların tutuklanma ihtimalinin bulunmaması nedeniyle özel olarak seçildiklerini söyledi. 
     Bölge halkının çeşitli mafya çeteleri arasındaki hakimiyet mücadelesi yüzünden de ezildiğini ve arada kaldığını savunan The Times gazetesi, bu çetelerin kendilerine ''Wood Green'in Kürt Bulldogları'', ''Tottenham gençleri'' ve ''Bombacılar'' gibi isimler verdiklerini yazdı. 
     Bu çeteleri kimlerin yönettiğini herkesin bildiğini kaydeden gazete, ancak ''dokunulmaz'' bu kişilere kimsenin ulaşamadığı yolundaki iddialara dikkat çekerken, ''The Times olarak biz bu alandaki en önemli ismin önemli bir mafya ailesi olduğunu biliyor, ancak yasal nedenlerle isimlerini açıklayamıyoruz. Bu aile Kürtlerin ağırlıklı olarak yaşadıkları Diyarbakır'ın Lice ilçesinden geliyor. Polis tarafından bölgedeki en önemli 13 mafya ailesinden biri kabul edilen bu ailenin, eroin ticaretini kontrol altında tuttuğuna da inanılıyor'' ifadelerine yer verdi. 
     
</TEXT>
</DOC>
