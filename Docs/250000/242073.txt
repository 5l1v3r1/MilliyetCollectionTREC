<DOC>
<DOCNO> 242073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/siy02.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper müfettiş'e atama kararı 
</HEADLINE>
<TEXT>


"Belediye şirketlerindeki hortum" iddialarını soruşturarak Erdoğan'ın yargılanmasını sağlayan raporları hazırlayan Mülkiye Başmüfettişi Candan Eren, Zonguldak Vali Yardımcılığı'na atandı 

TOLGA ŞARDAN Ankara 


Başbakan Recep Tayyip Erdoğan'ın, İstanbul Büyükşehir Belediye Başkanlığı sırasında "belediye şirketlerindeki hortum" iddialarını soruşturarak, yargılanmasını sağlayan raporları hazırlayan Mülkiye Başmüfettişi Candan Eren görevinden alınarak Zonguldak Vali Yardımcılığı'na atandı. İçişleri Bakanlığı'nın hazırladığı vali yardımcıları, kaymakamlar ve hukuk işleri müdürlerinin tayinleriyle ilgili kararname, dün Resmi Gazete'de yayımlanarak yürürlüğe girdi. 
AKP'nin hükümet kurmasının ardından Eren hakkında, İzmir'de yürüttüğü bir soruşturmadaki uygulaması nedeniyle soruşturma açıldı. Soruşturma sonucu İçişleri Bakanlığı, Eren'in müfettişlik yapamayacağı kararı aldı ve Zonguldak Vali Yardımcılığı'na göndererek bir daha müfettişlik yapmasının önünü kapattı. 
Tarım Kredi Kooperatifleri Genel Müdürü Yavuz Selim Köşger de, kararnameyle Mahalli İdareler Genel Müdürlüğü Daire Başkanlığı'na atandı. Kadıköy Kaymakamı Yüksel Peker Trabzon Vali Yardımcılığı'na, Pendik Kaymakamı Hasan Duran İstanbul Vali Yardımcılığı'na, Küçükçekmece Kaymakamı Ahmet Zeki Cepoğlu da Karaman Vali Yardımcılığı'na getirildi. 


</TEXT>
</DOC>
