<DOC>
<DOCNO> 244316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/ekonomi/eko01.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mutluluk sembollü' Jollibee yılın girişimcisi 
</HEADLINE>
<TEXT>


Milliyet Business ve Ernst Young - Türkiye'nin ortak girişimi ile Türkiye'nin bu yıl ilk kez katıldığı 'Yılın Girişimcisi Yarışması'nı Filipinli Jollibee'nin sahibi Caktiong kazandı 

ŞULE YÜCEBIYIK Monaco 

"Ben mutlu bir insanım. Müşterilerimin de en az benim kadar mutlu olmasını istiyorum. Kaliteli, lezzetli ve güvenilir ürünler satmak önemli tabii ama başarımızın en temel nedeni, insanlara kendilerini mutlu hissettirmemiz." 
Ernst Young'ın düzenlediği, Dünya Girişimci Ödülü'nün bu yılki sahibi Filipinli Tony Tan Caktiong, başarısının sırrını işte böyle anlatıyor. 25 yıl önce küçük bir dükkanda dondurma üreterek iş hayatına atılan Caktiong'un, 1984'te kurduğu fast food restoran zinciri Jollibee, bugün sadece Filipinler'in değil, Asya'nın en başarılı şirketleri arasında yer alıyor. 
Logosu olan tombul, neşeli balarısı, Filipinler'in milli mutluluk sembolü haline gelen Jollibee, McDonald's ve Burger King gibi ABD'li fast food devlerine meydan okuyarak, dünyada bir ilki başardı ve Filipinler'de pazarın yüzde 70'ine tek başına h kim oldu. 

Türkiye ilk kez katıldı 
Ernst Young'ın girişimciliği desteklemek için 1986'dan bu yana düzenlediği yarışmaya, 31 ülkeden katılan finalistlerin tümü alanlarında başarılı firmalardı. Dokuz bini aşkın adayın arasından seçilen 31 finalistin her birinin parlak bir başarı hikayesi vardı. Milliyet Business ile Ernst Young Türkiye'nin işbirliğiyle Türkiye de bu yıl ilk kez bu yarışmada temsil edildi. Türkiye'de 'Yılın Girişimcisi' seçilen ORKA Yönetim Kurulu Başkanı Süleyman Orakçıoğlu, Damat - Tween ve ADV markalarıyla, Türkiye'yi başarıyla temsil etti. Bin davetlinin katıldığı, Monte Carlo'nun Sporting Club'ındaki yarışma gecesine kadar, 31 aday zorlu sınavlardan geçti. Jüri ile basın önünde kendilerini ve başarı hikayelerini anlattı. CNBC, BBC gibi TV'lerin yayınlarına katıldı. 

Pozitif olmayanla çalışmam... Monte Carlo'da 2004'ün en başarılı girişimcisi seçilen Tony Tan Caktiong'un Jollibee'si, 33 ülkede, bini aşkın restoranı bulunan, 24 bin kişinin çalıştığı bir dev. Şirketin 2003 cirosu, 470 milyon euro. Caktiong'un en büyük iddiası, verdiği hizmet. Caktiong, "Hangi kademede olursa olsun bizimle çalışmak isteyen herkese 'pozitif düşünmeyi' öğretiyoruz. Bu müşteriyle doğru ilişki kurmak için çok önemli bir koşul" diyor. 


</TEXT>
</DOC>
