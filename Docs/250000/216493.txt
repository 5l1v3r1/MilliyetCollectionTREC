<DOC>
<DOCNO> 216493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun52.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Seçim... 
</HEADLINE>
<TEXT>

     Selahattin Oğuz bildiriyor - İran'da bugün yapılan meclis seçimi yerel saatle TSİ 20.30'da sona erdi. 
     İran resmi haber ajansı İRNA'nın haberine göre, İçişleri Bakanlığı oy verme süresinin artık uzatılmayacağını belirterek, oy verme merkezlerinin kapatıldığını açıkladı. 
     TSİ 06.30'da başlayan oy verme işleminin TSİ 16.30'da bitmesi gerekirken, seçim bölgelerinden gelen talep üzerine TSİ 20.30'a kadar uzatılmıştı. 
     İçişleri Bakanlığı Seçim Merkezi Başkanı Gulam Rıza Budini ise başkent Tahran'da oy sayım işleminin TSİ 22.30'da yerel saatle 24.00 başlayacağını söyledi. 
     Bu arada İçişleri Bakanlığı seçim merkezi enformasyon komitesi, seçime katılım oranı ile ilgili verilen bazı rakamların doğru olmadığını, yasalara göre seçim bittikten sonra oy sayımının başladığını, bu yüzden seçime katılım konusunda oy sayımı başlamadan açıklama yapılamayacağını bildirdi. 
     İçişleri Bakanlığı'ndan adını açıklamayan bir yetkili, ellerindeki verilere göre ülke çapında seçime katılımın yüzde 47 ila 52, başkent Tahran'da ise yüzde 20 ila 25 civarında olduğunu tahmin ettiklerini söylemişti. 
     
</TEXT>
</DOC>
