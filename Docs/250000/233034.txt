<DOC>
<DOCNO> 233034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/spo15.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Seçim kozu yıldız satışı    İSPANYA'DA kötü günler yaşayan, Şampiyonlar Ligi'nin ardından ligde de beklentileri karşılayamayan Real Madrid iyice kaosun içine girdi. Başkanlığa adaylığını koyan Enrique Sobrino, seçilirse başta Beckham olmak üzere, Figo'yu da satacağını açıkladı. Beckham'ın özel yaşantısı hakkında son dönemde çıkan haberler İspanya'da tepki uyandırırken, Sobrino da bu durumu seçim kozu olarak yaparak, prim toplamaya çalışıyor. Beckham için "Özel hayatı futbolunun önüne geçiyor" diyen başkan adayı, Portekizli yıldız Figo'yu da takımda düşünmediğini ifade etti. 
   
   Vurun Felipe'ye    BREZİLYA'DA Vasco da Gama'nın hocası Geninho'nun, Flamengo'da oynayan eski Galatasaraylı Felipe için "Top ayağına geldiğinde bileğine vurun" talimatı pahalıya patladı. Felipe, dört oyuncudan tekme yerken, sadece Coutinho kırmızı kart gördü. Daha sonra gerginlik arttı, Flamengo'dan iki, Vasco'dan da dört oyuncu atıldı. Flamengo maçı 5-2 kazandı. A.Mineiro - Cruzeiro maçında üzerlerinde "Barış" yazılı tişörtle sahaya çıkan iki takımın kavgasını polis güçlükle engelledi. 
   
   Perugia'dan paydos    İTALYA'DA Seri A'dan düşmesi kesinleşen Perugia Kulübü, kalan dört maça çıkmama kararı aldı. Taraftarları hakemleri protesto etmeye çağıran Başkan Gaucci, deplasmandaki 3-2'lik Sampdoria yenilgisi sonrası, "Hakem bir penaltımızı vermedi. Ligden çekiliyoruz. Kulübümüzün ve şehrimizin canıyla oynayarak, eğlenme peşinde koşanlara durmadan fırsat sunmaya artık paydos" dedi. 
   
   Hırvatistan'ı yendik    26. Avrupa A Gençler Futbol Şampiyonası'nda mücadele eden Türkiye, ikinci tur eleme grubu maçında Hırvatistan'ı 2-1 yendi. Kuşadası'ndaki mücadeleyi Milli Takım'ın yeni teknik patronu Ersun Yanal ile Ümit Milli Takım'ın hocası Raşit Çetiner yan yana izledi. Ay - Yıldızlı ekibimizin gollerini Ali ve Hakan attı. Türkiye, ikinci maçını yarın Romanya ile yapacak. 
   
   Şenoğlu ikinci    GENEL Sigorta'nın sponsorluğunu üstlendiği İpek Şenoğlu, Meksika'nın Morelia şehrinde katıldığı turnuvada ikincilikle yetindi. Milli tenisçimiz, 10 bin dolarlık turnuvanın finalinde Arjantinli rakibine 6-4, 3-6 ve 7-5'lik setlerle 2 - 1 yenilerek, ikincilikte kaldı. 
   
   Sultanlar, Rusya'da    ANKARA'DA eylül ayında yapılacak Grand Prix Avrupa elemelerine hazırlanan Bayan Voleybol Milli Takımımız, 2. Boris Yeltsin Turnuvası'na katılmak üzere dün Rusya'ya gitti. Ekaterinburg Grubu'nda yer alan millilerimiz ilk maçını yarın Tayland ile yapacak. Diğer maç Dominik Cumhuriyeti ile Rusya arasında oynanacak. 
   
   Şampiyonlar Ligi'nde bugün    21.45 Monaco Fra. - Chelsea İng. 
   
   
</TEXT>
</DOC>
