<DOC>
<DOCNO> 238595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonsiy05.html </URL>
<DATE> 2004/05/09/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Sakskoburggotski "Türk ve Bulgaristn dosluğundan mutluluk duyuyorum" 
</HEADLINE>
<TEXT>

     Bulgaristan Başbakanı Simeon Sakskoburggotski, Türk ve Bulgaristan dostluğundan büyük mutluluk duyduğunu söyledi. 
     Başbakan Sakskoburggotski, Edirne'nin Kıyık semtinde onarılarak hizmete giren St. Georgi Kilisesi'nin açılışından sonra onuruna verilen yemekte, kilisenin onarımına katkıda bulunanlara teşekkür etti. 
     St. Georgi Kilisesi'nin daha önce bir kez tamir edildiğini belirten Sakskoburggotski, ''Kilisemiz 125 yıllık bir kilisedir. Kilisenin onarımında iki ülkenin kurumlarının katkıları ve becerilerini de unutmamalıyız. Türk ve Bulgar dostluğundan büyük mutluluk duyuyorum'' diye konuştu. 
     Vali Fahri Yücel'de Edirne'nin tarihi bir şehir olduğunu ifade ederek, ''Kentimizde Roma, Bizans ve Osmanlı dönemlerine ait eserler bulunmakta. İnsanlar bu kentte barış içinde yaşamışlar. Huzur ve güven dolu kentin yöneticisi olmaktan gurur duyuyorum'' dedi. 
     Sakskoburggotski, yemeğin ardından Vali Yardımcısı Levent Günçal, Emniyet Müdürü Uğur Gür, Jandarma Komutanı Albay Avni Yıldız ve gümrükçüler tarafından Kapıkule Sınır Kapısı'ndan Bulgaristan'a uğurlandı. 
     
</TEXT>
</DOC>
