<DOC>
<DOCNO> 249933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko07.html </URL>
<DATE> 2004/06/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tüketiciye TSE şemsiyesi...Defolu seramikler yenileriyle değiştirildi 
</HEADLINE>
<TEXT>

     Aldığı seramikler defolu çıkınca Türk Standartları Enstitüsü TSE Antalya Bölge Müdürlüğü'ne başvuran tüketicinin, defolu seramikleri yenileriyle değiştirildi. 
     Antalya Valiliği'nde görevli polis memuru Emir Eyidoğan, evinin banyosuna döşetmek için aldığı seramikler defolu çıkınca, ilgili firmanın bölge bayiliğine başvurduğunu, sonuç alamayınca TSE Antalya Bölge Müdürlüğü'ne yazı yazdığını anlattı. 
     TSE Bölge Müdürlüğü'nün girişimleri sonucunda ilgili firmanın kendisini arayarak seramikleri değiştirdiğini ve bu aksaklıktan doğan tüm mağduriyetlerinin giderildiğini belirten Eyidoğan, benzer durumlarda tüketicilerin mutlaka hakkını aramasını gerektiğini söyledi. Eyidoğan, ilgili firmanın duyarsız kalması halinde TSE'nin, tüketici haklarını en iyi şekilde koruduğunu kaydetti. 
     
     TSE BÖLGE MÜDÜRÜ'NÜN AÇIKLAMASI 
     TSE Bölge Müdürü Servet Atayeter de TSE belgeli firmaların ürünlerinde veya kullanımda hata olup olmadığının belirlenebildiğini kaydetti. Sözleşme gereği firmalara bazı yaptırımları bulunduğunu vurgulayan Atayeter, ''Yaptığımız inceleme sonucunda ürün değişimi, tamiratı olabilir, buna karar veriyoruz. Tüketicinin mağdur olmaması anlamında bunu yapıyoruz. Tüketicilerin TSE belgeli ürün almasının avantajı burada. O zaman sorunu biz çözebiliyoruz'' diye konuştu. 
     Ürünün TSE'li olmasının, hatasız olması anlamına gelmeyeceğine de dikkat çeken Atayeter, şöyle devam etti 
     ''Önemli olan bu hatayı tespit etmek ve gerekeni yapmak. Müşteri şikayeti, firma için önemli bir bilgidir. Firma bu şikayetler ışığında hatalarını telafi edebilir. Firmaların, şikayette bulunan müşterilere teşekkür etmesi gerekiyor. Çünkü onları ürün hakkında bilgilendirmiş oluyor.'' 
     
     ''ŞİKAYETLERİ DİKKATE ALMAYAN FİRMALARA CEZA UYGULUYORUZ'' 
     Gerekli kaliteyi korumayan, müşteri şikayetlerini dikkate almayan firmalara ceza uyguladıklarını kaydeden Atayeter, sorunun devam etmesi halinde ise firmanın TSE belgesini iptal ettiklerini vurguladı. Atayeter, ''Bu da bir işyeri için olabilecek en kötü şeydir'' dedi. 
     ''Tüketici, ayıplı malı sineye çekmez ve bize bildirirse, hızlı bir gelişme sağlanabilir'' diyen Atayeter, üreticinin de tüketicinin bilinçli ve kararlı olduğunu farketmesi halinde kalitesini yükselteceğini söyledi. Atayeter, bunun çok önemli olduğunu ifade ederek, gelişmiş ülkelerde bilinç geliştiği için kalitenin de sürekli arttığını belirtti. Atayeter, ''Siz ayıplı malı bildirmezseniz, üretici de yaptığı hatanın farkında olmayabilir'' diye konuştu. 
     
</TEXT>
</DOC>
