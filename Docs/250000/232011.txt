<DOC>
<DOCNO> 232011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko23.html </URL>
<DATE> 2004/04/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Moda merkezi olma yolunda önemli işbirliği... 
</HEADLINE>
<TEXT>

     IF Uluslararası İstanbul Hazır Giyim Fuarı, bu yıl TÜYAP ile dünyanın önde gelen fuarcılık şirketi olan Alman IGEDO işbirliğiyle gerçekleştirilecek. 
     Hazır giyim fuarlarında 50 yıllık geçmişi olan ve Düsseldorf'daki dünyanın en önemli moda fuarlarından CPD fuarını düzenleyen IGEDO'nun bu alandaki birikimini Türkiye'ye taşıyacağı işbirliği, basın toplantısıyla açıklandı. 
     Türkiye İhracatçılar Meclisi Başkanı Oğuz Satıcı, toplantıda yaptığı konuşmada, değişimin önünde hareket etmek gerektiğini belirterek, bu işbirliğinin değişim yönünde hareket etmek için büyük fırsat olduğunu vurguladı. 
     Satıcı, ''Pazarı paylaşarak büyütebiliriz. Küçük olsun benim olsun anlayışı yerine büyük olsun, hepimizin olsun u demeliyiz. Bu işbirliğini bütün sektörler olarak değerlendireceğiz. İstanbul'u dünyanın moda merkezi haline getirmek için çaba sarfedeceğiz'' dedi. 
     İHKİB Başkanı Süleyman Orakçıoğlu da, ulusal ve uluslararası büyük kuruluşları arkasına alan IF Fuarı'nın Türkiye'yi açık denizlere taşıyacak kanalı açacağını kaydetti. 
     Orakçıoğlu, şunları söyledi 
     ''Çin, dünya ticaretini bu kadar deforme ederken, Türkiye Çin'e karşı nasıl rekabet edecek diye soruluyor bize. Cevap aslında basit. Rekabet etmeyeceğiz. Biz üretim ve pazarlama süreçlerinde Çin'in yarattığı haksız rekabetin ulaşamayacağı bir alana geçiyoruz artık. 
     Zaten Çin'in yöntemlerini kullanarak yapılan bir rekabete rekabet demek de mümkün değil. Kaldı ki Türkiye'nin koşullarında Çin'in kullandığı imkanları kullanmak gerçekçi de değil. 
     Türkiye IF Fuarı ile önünde koyduğu en önemli hedeflerden birisine ulaşıyor. Bundan sonra Türkiye'nin ve dünyanın en büyük firmaları ve markaları, İstanbul Fuarı'nı ajandalarına kaydetsinler ve İstanbul'da buluşalım.'' TGSD Başkanı Umut Oran da, dünyada 350 milyar dolara ulaşan hazır giyim pazarından Türkiye'nin çok daha fazla pay alabileceğine işaret etti. 
     Türk tekstil ve hazır giyim sektörünün atılımında IF Fuarı'nın önemli bir adım oluştaracağını ifade eden Oran, bir soru üzerine, kaynak israfına neden olmamak açısından sektörün bu fuarda buluşmasını önerdi. 
     TÜYAP Yönetim Kurulu Başkanı Bülent Ünal da, işbirliğinin, IF Fuarı'nın bundan böyle hazır giyim fuarları işinin en iyisi olan IGEDO ile yapma kararını içerdiğini vurguladı. 
     Fuarın 19-21 Ağustos'ta İstanbul'da yapılacağını belirten Ünal, 34 ülkede yerleşik, 50 yıllık bir kurum olan IGEDO'nun müşteri imkanlarından Türk üreticilerin yararlanmasının çok önemli olduğunu söyledi. 
     
</TEXT>
</DOC>
