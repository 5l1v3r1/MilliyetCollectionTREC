<DOC>
<DOCNO> 223000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yasam/ayas.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Umut Çocukları' çok zor durumda 
</HEADLINE>
<TEXT>

   Tinerci cinayetleri nedeniyle hayırseverlerin bağışları kesilince, çocukları sokaktan kurtaran Umut Çocukları Derneği krize girdi 
      ASLI ÖKTENER İstanbul 
   
   Sokak çocuklarına yönelik ilk adım istasyonları kuran Umut Çocukları Derneği, biriken 10 milyar liralık borcunu ödeyemez duruma düştü. Yardım gelmezse, dernek, Galatasaray, Dolapdere ve Bakırköy'de birçok sokak çocuğunu kurtarabilecek istasyonlarını kapatmak zorunda kalacak. 
   Dernek Başkanı Yusuf Kulca, sokakta yaşayan ve çalışan çocuk sayısının artması üzerine, bundan 8 yıl önce İstanbul Valiliği İl Sosyal Hizmetler Müdürlüğü ile bir araya gelerek bir çalışma başlattı. Dernek kuruldu ve çocukların sokaktan uzaklaştırılması amacıyla 3 istasyon açıldı. Sosyal hizmet uzmanları istasyonlara yerleştirildi, gönüllülerden yardım alınmaya başlandı. 
   Ancak 'tinerci' olarak adlandırılan madde bağımlısı gençlerin son yıllarda çeşitli dönemlerde cinayetlere karışması, toplumda sokak çocuklarına karşı bir tepki oluşmasına neden oldu derneğe yapılan yardımlar da azaldı. 
   Başkan Yusuf Kulca, içinde bulundukları krizi şöyle özetledi 
   "Bağışların kesilmesi nedeniyle her ay küçülüyoruz. 22 personelimiz vardı, 8'ini işten çıkarmak zorunda kaldık. Kira ödemiyoruz Beyoğlu Kaymakamlığı ve Belediyesi'nden yiyecek yardımı alıyoruz ancak personel maaşını ödeyemiyoruz. Elektrik, telefon gibi giderler nedeniyle 10 milyar lira borcumuz birikti." 
   İstasyonlardan yaklaşık 100 çocuğun faydalandığını kaydeden Kulca, sözlerini şöyle bitirdi "Bu çocuklardan yaşları küçük olanları yurtlara gönderiyoruz. Büyük olanlara bir süre destek veriyoruz. Bu istasyonlar kapanırsa sokak çocuklarının ilk adım attıkları yerler de yok olacak." 
   
   
</TEXT>
</DOC>
