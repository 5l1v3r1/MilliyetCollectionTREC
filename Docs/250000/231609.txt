<DOC>
<DOCNO> 231609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun37.html </URL>
<DATE> 2004/04/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan'da Kıbrıs toplantısı bitti, Karamanlis ne diyecek 
</HEADLINE>
<TEXT>

     Yunanistan Parlamentosu'nda grubu bulunan siyasi partilerin liderlerinin, Kıbrıs konusunda Cumhurbaşkanı Kostis Stefanopulos başkanlığında yaptıkları toplantı sona erdi. 
     Stefanopulos, yaklaşık 4 saat süren toplantıdan sonra yaptığı yazılı kısa açıklamada, ''Parti liderlerinin önemli ve yararlı görüşlerini ulusal çıkarlar doğrultusunda sergilediklerini'' belirtti. 
     Bu arada, Yunan televizyonları, BM Genel Sekreteri Kofi Annan'ın sunduğu plana ilişkin görüşünü bugün açıklaması beklenen Başbakan Kostas Karamanlis'in ''kesin bir evet ya da hayır'' demesinin beklenmediği yorumunu yaptılar. 
     Anamuhalefet partisi PASOK'un lideri Yorgo Papandreu ve Sol Koalisyon lideri Nikos Konstandopulos, daha önce Annan planını desteklediklerini açıklamışlardı. 
     Yunanistan Komünist Partisi lideri Aleka Papariga ise plana karşı olduğunu duyurmuştu. 
     
</TEXT>
</DOC>
