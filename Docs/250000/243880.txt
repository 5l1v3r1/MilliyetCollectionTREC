<DOC>
<DOCNO> 243880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/guncel/axgun02.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şeflerine 'genelev' harçlığı 
</HEADLINE>
<TEXT>


Genelev patronlarının eski Çankırı Emniyet Müdürü Kahraman'la Asayiş Şube Müdür Vekili Alptekin'e haftada 500 milyon lira rüşvet verdiği ortaya çıktı 

Tolga Şardan Ankara 

Çankırı'da yaşanan genelev skandalını soruşturan Emniyet müfettişleri, genelev patronlarının, polis müdürlerine düzenli olarak haftalık rüşvet verdiğini belirledi. Soruşturma nedeniyle üç hafta önce açığa alınan eski Çankırı Emniyet Müdürü Celal Kahraman, isteği üzerine "bir günde" emekli edildi. Nursen Kahraman'ın da eşinin tahsis ettiği araçla, onaysız olarak İstanbul ve Ankara'ya gittiği bildirildi. 
Çankırı Valiliği'nin yedi ay önce ilk ipucunu yakaladığı, polisle genelev patronlarının bağlantılarının ortaya çıkarıldığı soruşturma, geçen hafta sonuçlandı. Dört kişilik özel müfettiş grubu, Çankırı'nın yanı sıra, Ankara, İstanbul, Edirne, Manisa, İzmir, Aydın, Mersin, Adana, Hatay, Gaziantep, Diyarbakır, Çorum ve Kastamonu'daki genelevleri de içine alan geniş kapsamlı bir çalışma yaptı. 
300'den fazla genel kadınla görüşen müfettişler, "ilk girişleri Çankırı'dan yapılan genel kadınların tescil, nakil, firar işlemlerine aracılık yapan genelev patronlarının, emniyet mensuplarına rüşvet verdiği" iddialarını araştırdı. 

Karı koca hayatı yaşadı 
1400 sayfalık raporu geçen hafta Emniyet Genel Müdürlüğü'ne teslim eden müfettişler, Kahraman'ın "kasıtlı" olarak genelevi denetlemediğini, kaçak kadın çalıştırılmasına göz yumduğunu, genelev patron ve kadınlarıyla yakın ilişki içinde bulunduğunu belirledi. Halen tutuklu olan dönemin Asayiş Şube Müdür Vekili Serdar Alptekin'in, D.G. adlı hayat kadınıyla "karı koca hayatı" yaşadığı tespit edildi. Müfettişler, Alptekin'le dönemin Ahlak Büro Amiri olan polis memuru Mustafa Akkoca'nın, gelirleriyle uygun sayılmayacak harcamalarda bulunduklarını, paranın kaynağını da gösteremediklerini ortaya çıkardı. 
Müfettişler, Emniyet'in organize ettiği yılbaşı kutlamaları, Emniyet Müdür Yardımcısı Mahmut Bektaş'ın makam odasının tefrişi ve Alptekin'in tatil masraflarının, genelev patronlarınca karşılandığını da belirledi. 

Sigaraları bile patronlardan 

Aracılar kullanan genelev patronlarının, Bektaş ve Alptekin'e her hafta makamlarında zarf içinde 500 milyon lirayla birer karton Tekel 2001 sigarası verdiği saptandı. Rüşvet organizasyonunu Alptekin'in planladığı, tatilde olduğu dönemde de Bektaş'a para verildiğini belirleyen müfettişler, çok sayıda evrakın ise sahte olduğunu tespit etti. Skandalın ortaya çıkmasını engellemek için birçok evrakın da yok edildiği saptandı. 

Kadınlar için sahte işlem 

Olaya karışan polislerin, genel kadınlardan, sahte işlemler karşılığında 4 - 8 milyar lira aldığı ve genelev patronlarıyla paylaştığı anlaşıldı. Müfettişler, aralarında genelev patronlarının bulunduğu 18 kişinin yargılanması için, Çankırı Ağır Ceza Mahkemesi'ne suç duyurusunda bulundu. Açılan davada, sanıklar için rüşvet almak ve vermek, görevi ihmal, görevi suiistimal, sahte evrak tanzimi suçlarından ayrı ayrı hapis cezası talep edildi. 


</TEXT>
</DOC>
