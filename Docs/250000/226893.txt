<DOC>
<DOCNO> 226893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy05.html </URL>
<DATE> 2004/03/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kayseri Belediye Başkanı Kazanmak için değil rekor için seçime girdim 
</HEADLINE>
<TEXT>

     Kayseri Büyükşehir Belediye Başkanı Mehmet Özhaseki, seçime kazanmak için değil, rekor için girdiğini, büyükşehirler içinde en fazla oy alan ve 3. dönem seçime girdiği halde oylarını katlayan tek belediye başkanı olduğunu belirtti. 
     Özhaseki, AA muhabirine yaptığı açıklamada, rekor elde etmesine rağmen, seçim sonuçlarının kendisi için sürpriz olmadığını, hatta daha fazla oy beklediğini ifade etti. 
     10 yıldır sürdürdüğü belediye başkanlığı görevi sırasında, verdiği sözleri tutmadığı veya Kayseri'nin ihtiyaçlarını belirlemek için projeler üretmediği için hiçkimse tarafından eleştirilmediğini kaydeden Özhaseki, seçim öncesi verdiği sözleri yerine getirdiği için vatandaştan teşekkür aldıklarını söyledi. 
     
     ''REKORA KOŞACAĞIMIZI SÖYLEMİŞTİK'' 
     Mahalli İdareler Seçimi'nin aynı zamanda hükümet için güvenoyu niteliğinde olduğunu belirten Özhaseki, şöyle konuştu 
     ''Seçimden önce hedefimizi koymuştuk. Seçimi kazanmak için uğraşmayacağımızı, rekora koşacağımızı söylemiştik. Tayyip bey adaylığımızı açıkladığında, diğer adaylara başkanlık yarışını kazanmalarını söylerken, benden de rekor getirmemi istemişti. Bu seçimlerde büyükşehirler ve iller içerisinde en yüksek oy alan, ayrıca 3. dönem seçime girdiği halde oylarını katlayan tek başkan olma şansını yakaladım. 1998'de göreve geldiğimde oy oranım yüzde 39 civarındaydı. Şimdi bu oran yüzde 70'i geçti. Bu rekorlarımı Sayın Başbakan'a hediye ediyorum.'' Seçim sonuçlarıyla birlikte ağır bir sorumluluk aldıklarını ve bu sorumluluk altında ezilmemeye gayret edeceklerini belirten Özhaseki, seçim sonuçlarından sonra şımarmamaları ve ayaklarını yerden kesmemeleri gerektiğini vurguladı. 
     Kayseri'ye kazandırmak istediği daha birçok projesi olduğunu ve bu nedenle Ankara'da siyaset yapmaya sıcak bakmadığını ifade eden Özhaseki, şöyle devam etti 
     ''Ankara şimdiye kadar gözümde hiç cazip gelmedi. Kayseri'ye kazandırmak istediğimiz ciddi projelerimiz var. Ondan sonra zaman ne gösterir Allah bilir. Bu konuda dehşet derecede kaderciyim. Ankara'ya sıcak bakmadığımı da her fırsatta dile getirdim. Ankara'da yapılan siyasetin benim meşrebime uymadığını düşünüyorum. 3 Kasımda bana milletvekilliği teklifi geldi. Abdullah Bey, Ankara'ya beraber gidelim dedi. Ama ben Kayseri'ye hizmeti tercih ettim. Şimdi de Kayseri halkı beni tercih etti.'' 
     
</TEXT>
</DOC>
