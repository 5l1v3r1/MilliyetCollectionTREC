<DOC>
<DOCNO> 222099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/dunya/dun02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazıları yumruk sever 
</HEADLINE>
<TEXT>

   Deli Petro ve Korkunç İvan'a benzetilen Vladimir Putin, Rusya'da bugün düzenlenen devlet başkanlığı seçimlerinin tek favorisi 
      CENK BAŞLAMIŞ Moskova 

   
   Rusya'da seçmenler ülkeyi 4 yıl yönetecek yeni devlet başkanını belirlemek amacıyla bugün sandık başına gidiyor ancak sonuçlar hemen hemen belli ve şimdiki Devlet Başkanı Vladimir Putin tek favori. Ülkeyi demir yumrukla yöneten liderleri seven Rusların belleklerinden, sertlikleri ve otoriterlikleriyle tanınan Rus çarları Deli Petro ve Korkunç İvan hiç silinmiyor. Putin de bu kategoriye giriyor. 
   Putin'in 5 rakibine fark atarak oyların yarısından fazlasını alması ve yarışı ilk turda kazanması bekleniyor. Seçimi ilk turda kazanmak için, sandık başına gelen seçmenlerin oylarının en az yarısını almak gerekiyor. Ancak, Putin'in kazanacağı beklentisiyle seçmenlerin oy vermeye gerek görmemesi halinde seçimin iptali tehlikesi de bulunuyor. 
   Yasaya göre, seçimin geçerli olabilmesi için 109 milyon kayıtlı seçmenden en az yarısının oy kullanması gerekiyor. Yüzde 50 katılım sağlanamazsa seçim iptal edilecek. Yarışa Putin dışında Sergey Glazyev, Sergey Mironov, Oleg Malışin, Nikolay Haritonov ve kadın aday İrina Hakamada katılıyor. Ancak 5 adaydan hiçbirinin oy oranı yüzde 10'a ulaşmıyor. Halkın Putin'e büyük destek vermesi nedeniyle Komünist Parti lideri Gennadiy Züganov, aşırı milliyetçi Vladimir Jirinovski ve liberal Yabloko'nun lideri Grigoriy Yavlanskiy aday olmaya cesaret edemedi. 
   
   
   
</TEXT>
</DOC>
