<DOC>
<DOCNO> 241702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy09.html </URL>
<DATE> 2004/05/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Arınç'tan ABD'ye İsrail tepkisi .. 
</HEADLINE>
<TEXT>

     TBMM Başkanı Bülent Arınç, İsrail'in Gazze'de bulunan Refah Mülteci Kampı'na düzenlediği son saldırıları ''vahşet'' diye nitelendirerek kınadı. Arınç, ''Bu olaylardan İsrail ne kadar sorumluysa ABD de o kadar sorumludur'' dedi. 
     Bülent Arınç, Türk Parlamenterler Birliği'nin yeni göreve seçilen yönetim kurulu üyelerini kabulü sırasında gazetecilerin İsrail'in Filistinlilere yönelik son saldırılarına ilişkin sorusunu da yanıtladı. ''Filistin'de, Gazze'de yaşanan insanlık dramını büyük bir üzüntüyle izliyoruz'' diyen Arınç, TBMM Başkanı olarak, Türk milleti adına Filistin halkına başsağlığı dilediğini ifade etti. 
     Bu olaylardan etkilenmemenin, üzülmemenin, bu kan ve gözyaşı seline duyarsız kalmanın mümkün olmadığını kaydeden Arınç, sözlerini şöyle sürdürdü 
     ''Masum halka karşı, sivillere, çocuklara, kadınlara karşı böylesine pervasızca ölüm kusmak hiçbir uluslararası sözleşme, hiçbir hukuk kuralı içinde yer almıyor. Savaşta bile uygulanmayacak şeyleri, böylesine hedef gözetilerek insanların ölümüne yol açılmasını kelimelerle tarif etmek mümkün değil. Bu gerçekten bir katliamdır, bir vahşettir, bunu şiddetle kınıyorum. 
     Tespitlere göre şu ana kadar Filistin'de 2 binden fazla ev yıkılmıştır, 3 bine yakın sivil öldürülmüştür. İsrail kayıt tanımaz bir şekilde bu katliamlara devam etmektedir. Adeta bir devlet terörü uygulanmaktadır. Buna dur diyecek uluslararası camianın harekete geçmesi gerekir.'' 
     
     ''ABD HAREKETE GEÇMELİ'' 
     Strausbourg'da yapılan toplantıdaki konuşmasında, ''Demokratik idealler bellidir, ancak bazen siyasi çıkarlar nedeniyle bu demokratik idealler gölgede kalıyor. Ortadoğu, Kafkaslar ve Balkanlar'daki olaylara baktığımız zaman demokratik Avrupa ülkelerinin bu konuda demokrasinin ideallerini değil kendi ülkelerinin siyasi çıkarlarını ön planda tuttuklarını görüyoruz. Kendinizi bir muhasebe edin demokrasinin neresindeyiz buna kendiniz karar verin'' dediğini kaydeden Arınç, şunları ifade etti 
     ''Bu sözümün üstünden bir gün geçti ki, Gazze'de Refah Mülteci Kampı'nda ve diğer yerlerde bir olay yaşandı. Gerek Strausbourg'da temas ettiğimiz parlamento başkanları, gerek dünya kamuoyu ve gerekse bizim milletimiz, İsrail'in bu kayıt ve sınır tanımaz vahşeti karşısında büyük bir üzüntü içindedir. Ama bu kamuoyu bir şeye daha inanıyor. İsrail arkasında Amerika'nın desteği olmadan bu vahşeti yapamaz . Dolayısıyla İsrail bu olaylardan ne kadar sorumluysa ABD de aynı oranda sorumludur. Şu anda hiçbir ülke yok ki İsrail'i bu konuda desteklemiş olsun, bir tek Amerika'dan başka. Dolayısıyla sözlerimizin yarısı İsrail'e aitse yarısı da Amerika'ya ait olmalıdır. Ve bu vahşetin bir an önce durdurulması için ABD harekete geçmelidir.'' 
     
     ''KÜÇÜCÜK ÇOCUKLARIN CESETLERİ'' 
     BM'nin kararlarının uygulanamaz halde olduğunu belirten Arınç, ''O küçücük çocukların kan içerisindeki cesetleri dünyaya, insanlığa çok önemli bir mesaj veriyor. Ortadoğu'nun barışa dönüşmesi için bu akan kanların durması lazım. Kan akmaya devam ettikçe ne barıştan bahsedebiliriz ne insanlıktan bahsedebiliriz ne özgürlükten bahsedebiliriz'' diye konuştu. 
     CHP ve AK Parti'li milletvekillerinin Irak'taki son gelişmelerle ilgili bir genel görüşme önergesi verdiklerini öğrendiğini belirten Arınç, bugün her iki partinin grup başkanvekillerini arayarak bu genel görüşmeye Filistin konusunun da dahil edilmesini isteyeceğini söyledi. Arınç, ''Kaldı ki buna imkan var zaten'' dedi. 
     Arınç ayrıca, 19 Mayıs'tan bu yana Türk-Filistin Dostluk Grubu'na mensup 8 milletvekilinin Filistin'de bulunduğunu ve oradaki insanların acılarını birlikte yaşayan milletvekillerinden de haber aldıklarını dile getirdi. 
     
</TEXT>
</DOC>
