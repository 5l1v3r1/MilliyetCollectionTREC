<DOC>
<DOCNO> 216185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara delik bir yıldızı göz göre göre yuttu... 
</HEADLINE>
<TEXT>

     Avrupa ve ABD'deki iki uzay gözlemevi, dev bir kara deliğin, çekim alanı içine giren güneş büyüklüğündeki bir yıldızı parçaladığını ve bir kısmını yuttuğunu saptadı. 
     Bu tür olayların olabileceği daha önce teorik olarak öne sürülmüşse de olay ilk kez belgelenmiş oluyor. 
     Olayın, NASA'ya ait Chandra ve Avrupa Uzay Ajansı'na ait Newton gözlemevi tarafından saptandığı belirtildi. 
     Uzmanlar, ''Uzaydaki RX J1242-11 galaksisinin orta kesiminde meydana gelen dev bir röntgen ışını patlamasının astronomların dikkatini çektiğini'' bildirdi. 
     Olay, dünyamızdan 700 milyon ışık yılı uzaklıkta meydana geldi. Olayı izleyen uluslararası astronomlardan oluşan ekibin üyeleri, ''Yıldızın çıkardığı gazların kara deliğin içine düşerken milyonlarca derece sıcaklığa eriştiğini ve patlamanın bundan kaynaklandığını'' belirttiler. 
     Kara deliğin ''kurbanı'' olan yıldızın, başka bir yıldızla karşılaştıktan sonra yörüngesinden çıktığı ve kara deliğin çekim alanına yaklaştığı bildirildi. 
     
     GÜNEŞİN 100 MİLYON KATI ÇEKİM GÜCÜ 

     Astronomlar, ''çekim gücü güneşin çekim gücünün 100 milyon katına ulaşan kara deliğin, yakınına gelen yıldızın kitlesini sakız gibi esnettiğini ve sonunda küçük bir parçasını kopartarak yuttuğunu'' söylediler. 
     Kara deliğin yuttuğu kısmın, yıldızın toplam kitlesinin yüzde 1'ini oluşturduğu ifade edildi. 
     
     ZOR KURTULDU 

     Bir kısmını kaybetmesine rağmen dev yıldızın çekimden kurtularak uzaydaki yoluna devam ettiği bildirildi. 
     Uzmanlar, ''Benzeri çekim olayının çok küçük çapta dünyamızda da meydana geldiğini ve Ay'ın, okyanusları çekerek medcezir olaylarına yol açtığını'' kaydetti. 
     Astronomlar, benzeri olayların hemen her 10 bin yılda bir yaşandığını ifade etti. 
     
</TEXT>
</DOC>
