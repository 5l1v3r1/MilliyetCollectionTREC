<DOC>
<DOCNO> 204279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/guncel/gun00.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern Çarşı'yı ihmaller yaktı 
</HEADLINE>
<TEXT>

   Yanıcı, patlayıcı maddelerin satıldığı Ankara'nın 'Modern Çarşı'sı, bilinçsiz kullanılan jeneratör ve boş yangın tüplerinin kurbanı oldu 
      ANKARA Milliyet 
   
   Ankara Ulus'ta yanıcı, patlayıcı ve uçucu madde satan işyerleriyle dolu Modern Çarşı, çağdaş bir alışveriş merkezinde olması gereken temel önlemlere bile sahip olmadığı için bir yangında harabeye dönüştü. Çalışır haldeki jeneratöre benzin konulurken çıkan yangının erken saatlerde başlaması ve Genelkurmay Başkanlığı'nın özel ekibiyle itfaiyenin zamanında müdahalesi faciayı önledi. 320 işyerinin bulunduğu yedi katlı çarşının en alt katında plastik malzemeler satan Halil Karatekin'in sahibi olduğu Uğur Plastik'in bir personeli, sabah 08.00 sıralarında, elektrik kesintisi nedeniyle mağazaya ait jeneratöre çalışır haldeyken benzin koymak istedi. 
   
   Avlu, baca etkisi yaptı 
   Ancak, sızan benzin bir anda alev aldı. Geniş merdiven boşluğu ve avlunun baca etkisi sonucu, tüm çarşı 30 dakika içinde alev alev yanmaya başladı. Olay yerine gelen itfaiye öncelikle dış cephedeki yangını söndürmeye çalıştı. Ancak, çarşıda plastik malzemelerin yanı sıra medikal ve tıbbi cihazlarla kimyasal malzeme satış yerlerinin de bulunması, itfaiyenin yetersiz kalmasına neden oldu. Bunun üzerine Genelkurmay Başkanlığı'nın kimyasal yangınlara müdahale ekibi olay yerine gelerek özel kıyafetlerle yangına müdahale etti. 
   
   Para ve senetler de yandı 
   Üç saatte kontrol edilebilen yangın sonucu işyerlerindeki 400 milyar liraya yakın nakit para ve çek-senet kül oldu. Esnaf Nejat Ataman, "Bir işyerinde brom gazı satışı yapılıyor. Bu gazın 1 kilosu patlasa bütün Ankara etkilenirdi" derken Atilla Emirlioğlu da, çarşıda yangın merdiveni olmadığını, kapatılan merdivenlerin işyeri olarak kiraya verildiğini söyledi. 15 gündür elektrik sistemindeki arıza nedeniyle pek çok işyerinin jeneratör kullandığını söyleyen bir başka esnaf ise "Bu şekilde yangın çıkmasa, elektrik sistemine aşırı yüklenme sonucu aynı şey yaşanacaktı. Geçen hafta da elektrik kabloları yanmıştı. Esnafın da ihmali var ama asıl suç TEDAŞ'ın" dedi. 
   Ankara Valisi Gür, birkaç esnafın yangının çıkış saatinde bina içinde görüldüğünü, daha sonra kendilerinden haber alınamadığını ifade ederek, "Hayatlarından endişe duyuluyor" dedi. 
   
   Havalandırma boşluğu depoya dönüştürülmüş 
   1956'da yapılan ve ilk yürüyen merdivene sahip çarşı olduğu için "modern" adını alan çarşıdaki yangın, pek çok ihmali de gözler önüne serdi 
   İlk projede 100 olarak görünen dükk n sayısı, 320'ye çıkarıldı. 
   Havalandırma boşlukları depo haline getirildi. 
   Dükk nların genişletilmesi için ortadaki kolonlar kesildi. Bu yüzden bina çökme noktasına geldi. 
   Elektrik sistemi 15 gündür arızalıydı, jeneratörler gelişigüzel kullanılıyordu. 
   Yangın merdivenlerinin boşlukları rant için kapatılarak kiraya verildi. 
   Yanıcı, patlayıcı maddelerin satıldığı çarşıdaki yangın tüpleri boştu. 
   Yangın muslukları kapalıydı. 
   Ankara İtfaiyesi kimyasal nitelikteki yangınlara karşı gerekli donanıma sahip değildi. 
   
   
</TEXT>
</DOC>
