<DOC>
<DOCNO> 201356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojman talancıları yakalandı... 
</HEADLINE>
<TEXT>

     Özelleştirme kapsamında kapatılan Türkiye Zirai Donatım Kurumu'nun TZDK , Dışkapı mevkiinde bulunan lojmanlarını Ramazan Bayramı tatili sırasında talan edenlerden ikisi yakalandı. 
     TZDK Genel Müdürlük ve diğer hizmet binalarının da bulunduğu, etrafı 1.5 metre yüksekliğinde dikenli tel ve demirlerle çevrili alanda bulunan lojman binasını neredeyse harabeye çevirenlerin 3 kişi olduğu belirlendi. Ankara Emniyet Müdürlüğü Hırsızlık Masası ekiplerinin yaptığı çalışmalar sonucunda, hurda kağıt ve demir toplayıcılığı yapan, olayı gerçekleştirdiği saptanan Ramazan Y. 15 ile Şükrü K. 36 dün sabah yakalandı. Olayla ilgili olduğu belirtilen üçüncü kişinin yakalanmasına çalışıldığı kaydedildi. 
     Çalıntı malların hurdacılara satıldığı, bu malları alan 3'ü İskitler-Kazıkiçi Bostanları, 3'ü de Hurdacılar Sitesi'nde faaliyet gösteren 6 hurdacının da gözaltına alındığı öğrenildi. 
     Yakalanan kişiler, lojmanlara götürülerek tatbikat yaptırılırken, lojmandan söküldüğü belirlenen kalorifer radyatörleri de toplanarak lojman binalarının önüne yığıldı. 
     Yetkililer, radyatörlerin çok eski olması nedeniyle ekonomik değerinin fazla olmamasına, bunların taşınması için bile daha fazla masraf yapılmasına karşın, olayın faillerinin kısa sürede yakalanmasının çok önemli bir başarı olduğunu söylediler. 
     Bayram tatili sırasında etrafı 1.5 metre yüksekliğinde dikenli tel ve demirlerle çevrili lojman binasına giren hırsızlar, 15 dairenin içini, neredeyse harabeye çevirmişti. Dairelerin dış kapılarını, kalorifer peteklerini, musluklarını söküp taşıyan hırsızlar, bazı dairelerin parkelerini bile söktü. Dairelerin iç kapılarının camlarını kıran, mutfak dolaplarını yere indiren hırsızlar, bazı elektrik saatlerini de kırarken, binalara hasar verdiler. 
     
</TEXT>
</DOC>
