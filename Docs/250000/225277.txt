<DOC>
<DOCNO> 225277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur27.html </URL>
<DATE> 2004/03/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gönül Şu an gündemde bedelli askerlik yok 
</HEADLINE>
<TEXT>

     Milli Savunma Bakanı Vecdi Gönül, ''İhtiyaçtan fazla müracaat olursa kanun gereği bedelli askerlik gündeme gelebilir. Ancak, şu anda böyle bir durum yok'' dedi. 
     Bakan Gönül, AK Parti Bilecik İl Teşkilatı'nı ziyaret ettikten sonra bir süre partililerle sohbet etti. 
     Milli Savunma Bakanı Gönül, bedelli askerlikle ilgili bir soruyu cevaplandırırken, gündemde böyle bir konunun olmadığını söyledi. 
     Gönül, Askerlik Kanunu'nun 11. Maddesi'ne göre, bedelli askerliğin gündeme gelebilmesi için müracaatların asker ihtiyacından daha fazla olması gerektiğini ifade ederek, ''İhtiyaçtan fazla müracaat olursa, kanunun gereği, bedelli askerlik gündeme gelebilir. Ancak şu anda böyle bir durum yok. Bugün için müracaat ihtiyaçtan fazla olmadığından, hatta daha az olduğundan bedelli askerlik gündeme gelemiyor'' diye konuştu. 
     Gönül, askerliğin kısalması konusunda Bakanlar Kurulu'nun, kanunun verdiği yetkiyi sonuna kadar kullandığını bildirdi. 
     
</TEXT>
</DOC>
