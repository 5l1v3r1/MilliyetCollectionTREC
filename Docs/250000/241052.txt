<DOC>
<DOCNO> 241052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur23.html </URL>
<DATE> 2004/05/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Cinayeti kol saati çözdü .. 
</HEADLINE>
<TEXT>

     Kartal'da kabloyla boğulduktan sonra cesedi Gaziosmanpaşa'da yakılan bir kişinin kimliğini kolundaki saatten belirleyen polis, olay faili olarak 5 kişiyi gözaltına aldı. 
     İstanbul Asayiş Şube Müdürlüğü'nden alınan bilgiye göre, 22 Nisan 2004 tarihinde polise başvuran bir kişi, babası Abdullah Geriş'in kaybolduğunu bildirdi. 
     Aynı gece saat 23.15 sıralarında Gaziosmanpaşa Habipler Mahallesi Taşocağı Yolu'nda yanmış bir erkek cesedi bulan polis, kolundaki saatten bu kişinin Abdullah Geriş olduğunu belirledi. Geriş'in cesedi, oğlu tarafından da teşhis edildi. 
     Olayla ilgili çalışmaya başlayan polis, Geriş'in bazı akrabalarının cinayetten hemen sonra memleketlerine gittiğini belirledi. 
     Bu kişilerin bir süre sonra dönmesi üzerine Gülsuyu'daki 2 ayrı eve baskın düzenleyen polis, olay faili olarak Hüseyin M, kardeşi Doğan M, babaları Selahattin M. ve Nuray E. ile eşi Mustafa E'yi gözaltına aldı. 
     Sorgulama sonucu Geriş'in, aralarında çıkan kavga sonucu akrabaları olan Doğan M. ve Hüseyin M. tarafından boğazına kablo dolanarak sıkıldığı ve öldüğü düşünülerek çuvalın içine konulup bir taksinin bagajına yerleştirildiği belirlendi. 
     Nuray E'nin de polisin yolda çevirmemesi için aracın içinde hasta numarası yaptığı ve Gaziosmanpaşa'ya götürülen Geriş'in burada yakıldığı iddia edildi. 
     Bu arada, Mustafa E. ile Selahattin M'nin de olayı bildikleri halde polise bildirmedikleri ve zanlılara yardım yataklık ettikleri gerekçesiyle gözaltına alındıkları kaydedildi. 
     Polis yetkilileri, gözaltına alınan zanlıların, Abdullah Geriş'in Nuray E'ye sarkıntılık yaptığını, olayın da bu nedenle meydana geldiğini ileri sürdüklerini, ancak cinayetin alacak verecek meselesi ya da başka bir nedenden dolayı işlendiği üzerinde durduklarını bildirdiler. 
     
</TEXT>
</DOC>
