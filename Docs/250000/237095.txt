<DOC>
<DOCNO> 237095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/yasam/axyas01.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikat lideri ve eşi evlerinde öldürüldü 
</HEADLINE>
<TEXT>


Dost Tarikatı'nın lideri olduğu öne sürülen İhsan Güven ve eşi Sibel Güven, evlerinde kafalarından vurulup öldürülmüş olarak bulundu 

MUSTAFA KURTARAN GÖKHAN KARAKAŞ İstanbul 

Dost Tarikatı lideri olduğu öne sürülen emekli Albay İhsan Güven ile üçüncü eşi Sibel Güven, kafalarına sıkılan birer kurşunla öldürüldü. Komşuları silah sesi duymadıklarını belirtirken, cesetlerin yaklaşık 3 günlük olduğu öğrenildi. 
Polisten alınan bilgiye göre, Sibel Güven'in okula gelmediğini gören öğretmen arkadaşları İhsan Güven'in 14 yıllık arkadaşı Doktor Cengiz Mordeniz'e ulaştı. Güven'i, cep telefonundan arayan doktor arkadaşı da haber alamayınca Tuzla'daki evine gitti. 

Cesetlerini buldu 
İstasyon Mahallesi İstasyon Caddesi Havuzlu Sitesi B Blok 4. kattaki daireye 17.00 sıralarında gelen doktor, kapıyı açmak için çilingirden yardım istedi. Kapı açıldığında İhsan Güven 81 ile eşi Sibel Güven'in 41 cesetleriyle karşılaşıldı. 
Polis, olayın üç gün önce meydana geldiğini saptadı, kapının girişinde bir adet 7.65 mm çapında iki boş kovan bulundu. Cesetler incelemenin ardından adli tıp morguna kaldırıldı. 
Pendik İmam Hatip Lisesi'nde 10 yıldır felsefe öğretmeni olarak görev yapan Sibel Güven'in öğretmen arkadaşları da olay yerine geldi. 
Okul Müdürü Bekir Akman, Sibel Güven'in en son geçen perşembe günü 15.00 sıraları dersten çıktığını belirterek, "Cuma günü dersi yoktu. Cumartesi günkü seminere de katılmadı" diye konuştu. 

İddiaları reddetmişti 
Güven'de yine basına yaptığı açıklamada, Çelik'le annesini yıllardır tanıdığını, onu evladı gibi sevdiğini söylemişti. Tarikat lideri olduğu iddialarını da reddeden Güven, "Bu sözcüğe tahammül bile edemiyorum. Tarikat demek yol demektir. Benim dar yollarda işim yok. Sadece Atatürkçüyüm" diye konuşmuştu. 
Dost Tarikatı'nın kurucusu olduğu öne sürülen İhsan Güven, Tuzla Piyade Okulu'nda İstihbarat Şube Müdürlüğü görevini yaparken emekli oldu. Tuzla'ya yerleşen Güven, iddiaya göre tarikatla ilgili çalışmaya başladı. Güven'in ismi, şarkıcı Çelik'in tarikatın üyesi olduğunun öne sürülmesiyle duyulmuştu. 


</TEXT>
</DOC>
