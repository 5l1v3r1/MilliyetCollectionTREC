<DOC>
<DOCNO> 243642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur19.html </URL>
<DATE> 2004/05/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ege Bölgesi'ndeki özel okullara ortalama yüzde 10-20 arasında zam 
</HEADLINE>
<TEXT>

     Ege Bölgesi'ndeki özel okullarda 2004-2005 öğretim yılında uygulanacak ücretlerin, ortalama yüzde 10-20 oranında artırıldığı bildirildi. İzmir Termal Tesisleri'nde özel okul temsilcileri ile basın toplantısı düzenleyen Ege Bölgesi Özel Okullar Derneği Başkanı Necdet Doğanata, özel okul sektörünün Türkiye'de halen istenilen seviyeye çıkmamasının, gelecek açısından üzüntü verici olduğunu söyledi. 
     Özel okulların, devletin Anayasa gereği vermesi gereken eğitimi mümkün olduğunca güvenli ve iyi bir şekilde verdiğini ifade eden Doğanata, ''Devlet okullarında parasız eğitim-öğretim yapabilme imkanı varken özel okul velilerimiz birikimlerini çocuklarının geleceğine harcamaktadırlar. Bu gerçek, özel okulların ve özellikle de özel okul velilerinin desteklenmesi zorunluluğunu ortaya çıkarmaktadır'' dedi. 
     Doğanata, dernek olarak KDV oranlarının aşağı çekilmesi ve özel okul velilerinin, gelişmiş ülkelerde olduğu gibi maddi açıdan desteklenmesi gerektiğini savunduklarını bu amaçlar doğrultusunda girişimlerde bulunduklarını ifade etti. 
     Özel okullarla ilgili hazırlanan taslağın bir an önce Bakanlar Kurulu'na sunulmasını isteyen Doğanata, özel okulların birtakım problemleri olduğunu, bunların başında da elektrik, su, haberleşme gibi zorunlu harcamalarının en yüksek tarifeden yapılmasının geldiğini söyledi. 
     Fiyatları belirlerken, velilerin şartlarını göz önüne aldıklarını belirten Doğanata, bu rakamların yüksek olarak görülmemesini, 3 milyar liranın altında fiyat tespit eden okulların bulunduğunu ifade etti. 
     YÖK Yasası'na da değinen Doğanata, şöyle dedi 
     ''Kabiliyetli çocuk meslek liselerine ilgi göstermiyor. Çünkü herkes kendini bir yere layık görüyor. O insanın hayalini elinden aldınız mı bitirirsiniz. Oraya gidenler 'nasıl olsa bir üniversiteye gidemeyeceğim' diyerek gidiyor. Teknolojinin geliştiği bir dönemde öyle gelişi güzel bir lise mezunu bu işi yürütemez. Oraya en kabiliyetliler gitmeli. Oraya gittiğimde bir üniversiteye giremezsem bile bir meslek sahibi olabilirim diye düşünebilmeli.'' 
     
     OKULLARIN ÜCRETLERİ 

     Açıklanan fiyat listesine göre Ege Bölgesi'nde en yüksek ücretli okul, yıllık KDV'siz 12 milyar 750 milyon lira fiyat belirleyen SEV İlköğretim Okulu oldu. Bu okulu, 11 milyar 840 milyon lira ile Özel Işıkkent İlköğretim Okulu izliyor. Diğer okulların fiyatları da 2 milyar 908 milyon ile 6 milyar 800 milyon lira arasında değişiyor. 
     
</TEXT>
</DOC>
