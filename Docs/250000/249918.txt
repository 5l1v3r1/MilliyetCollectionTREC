<DOC>
<DOCNO> 249918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun43.html </URL>
<DATE> 2004/06/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İnguş'ta ölü sayısı 57'ye yükseldi 
</HEADLINE>
<TEXT>

     Rusya Federasyonu'na bağlı İnguş Cumhuriyeti'nde eş zamanlı olarak düzenlenen saldırılarda ölü sayısının 57'ye yükseldiği belirtildi. 
     Rus Itar-Tass ajansı, İnguş cumhuriyeti'nin İçişleri Bakan Vekili Beslan Kamkoyev'e dayanarak, ölenler arasında 47 resmi görevli olduğunu duyurdu. 
     Rusya'daki BM insani yardım koordinasyon merkezi de, ölenler arasında Magomed Getagazov adlı bir BM çalışanının bulunduğunu açıkladı. 
     Yerel yetkililerin verdiği bilgiye göre, dün gece yarısından hemen önce el bombaları ve roketatar taşıyan silahlı yaklaşık 100 kişi Nazran'daki İçişleri Bakanlığı binasını ele geçirmiş, Çeçenistan sınırındaki Karabulak ve Yandare köylerinde ve civardaki sınır karakollarına saldırı düzenlemişlerdi. Ruslar, şafak sökmeden önce bölgeye takviye kuvvet göndermişlerdi. 
     Rus medya organları, karakollar ile sınır kontrol noktaları ve kamu binalarına yönelik eş zamanlı saldırılarda yalnızca 2 militanın öldüğünü belirtiyor. 
     
</TEXT>
</DOC>
