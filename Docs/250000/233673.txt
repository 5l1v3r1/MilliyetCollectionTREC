<DOC>
<DOCNO> 233673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun09.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikmener ödülleri belirlendi 
</HEADLINE>
<TEXT>

      HABER MERKEZİ 
   
   Cumhuriyet Gazetesi Yazı İşleri Müdürü olduğu sırada yaşamını yitiren Bülent Dikmener'in adına 25'incisi düzenlenen "Haber Ödülü"nü kazananlar belli oldu. Ödülü, Türkiye'nin Kuzey Irak'a girmesi halinde ABD'yle yaptığı kredi anlaşmasının askıya alınacağının duyurulduğu "8.5 milyar doların gizlenen faturası" başlıklı haberleriyle Cumhuriyet'ten Işık Kansu ve Ebru Toktar'la, İstanbul'daki terör olaylarının perde arkasını irdeleyen haberleriyle aynı gazetenin Yurt Haberler Müdürü Mehmet Faraç paylaştı. Özdemir İnce'nin Hürriyet gazetesinde yayımlanan "Mini etekli kızı diri diri yaktılar" başlıklı haberi de "Jüri Özel Ödülü"nü aldı. Ödüller, 27 Nisan'da Türkiye Gazeteciler Cemiyeti Burhan Felek Konferans Salonu'nda düzenlenecek törenle sahiplerini bulacak. Törende, Prof. Dr. Emre Kongar, "Medya ve Sorunları" konusunu irdeleyecek. 
   
   
   
   
</TEXT>
</DOC>
