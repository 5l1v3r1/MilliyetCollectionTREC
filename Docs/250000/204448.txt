<DOC>
<DOCNO> 204448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur32.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Verimli orman arazilerini özelleştirmiyoruz" 
</HEADLINE>
<TEXT>

     Çevre ve Orman Bakanı Osman Pepe, orman arazilerini özelleştirme konusunda kararlı olduklarını söyledi. 
     Pepe, Kocaeli Sanayici ve İşadamları Derneği'nin KOSİAD ''Kocaeli'nin Temel Sorunları'' konulu toplantısında yaptığı konuşmada, verimli olmayan orman arazilerini özelleştirmede kararlı olduklarını belirterek, ''Verimli orman arazilerini özelleştirmiyoruz. Verimsiz orman arazilerini isteyene verelim, verimli hale getirsinler'' dedi. 
     Türkiye'nin, öz kaynaklarını verimli kullanamadığını ve bugüne kadar mal varlıklarının envanterini tutamadığını da ifade eden Pepe, şunları kaydetti 
     ''Türkiye'nin bugün bir envanteri bile yok. Nerede, ne kadar arazisi ve malı mülkü var, bu belli değil. Her dağın tepesinde otellerimiz, sosyal tesislerimiz var. Buralarda orman muhafaza memurları çalışıyor. Bunların belli bir envanteri tutulmamış. Biz geldiğimizde 9 trilyon lira gelirimiz vardı. Hayata geçirdiğimiz projelerle geliri 60 trilyona çıkarttık.'' 
     
     AB VE KIBRIS 
     Pepe, konumu itibarıyla önemli bir yerde bulunan Türkiye'de, halkın Avrupa Birliği'nden AB korkmaması gerektiğini de bildirdi. 
     Türkiye'nin, AB'nin omurgasını oluşturan Fransa ve Almanya gibi ülkeler tarafından önemsendiğini anlatan Pepe, şunları kaydetti 
     ''Ama, biz AB'ye kara sevdalı değiliz. Önümüze konulan her konu kabul edilecek diye birşey söz konusu değil. Biz AB'ye değil, AB bize mecbur. Ancak, AB'deki insan hakları, işçi hakları ve çevre haklarının ülkemizde olmasını istiyoruz. AB üyesi olursak ne dinimizi, ne dilimizi ve ne de kültürümüzü kaybederiz. Türkiye şunu farketmek zorunda. Zenginleşmenin ve ekonomik kalkınmanın yolu, evrensel hukukun uygulanmasından geçer.'' Kıbrıs sorununa da değinen Pepe, şöyle devam etti 
     ''Kıbrıs'ta, 30 yıldır devam eden çözümsüzlük, karşılıklı çıkarlar iyi ele alınıp çözülmesi gerekir. Çözümsüzlük politikasıyla nereye kadar varacaksınız. Kıbrıs'ta, Denktaş'a endeksli politikanın duvara toslayacağını görmüyor musunuz.'' KOSİAD Başkanı Tanzel Ünal, konuşmasının ardından Bakan Pepe'ye bir teşekkür şilti sundu. 
     
</TEXT>
</DOC>
