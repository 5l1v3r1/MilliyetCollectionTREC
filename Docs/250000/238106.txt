<DOC>
<DOCNO> 238106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko17.html </URL>
<DATE> 2004/05/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hastaneler icralık... 
</HEADLINE>
<TEXT>

     Sağlık Bakanlığı'na bağlı devlet hastaneleri, icra sorunu ile karşı karşıya. Bakanlık, döner sermaye gelirlerine göre gelir-gider dengesi oluşturulması için hastaneleri uyardı. 
     Sağlık Bakanlığı Müsteşarı Necdet Ünüvar imzası ile illere gönderilen genelgede, Sağlık Bakanlığı'na bağlı kurum ve kuruluşlarınca yapılan mal, tıbbi malzeme ve ilaç alımı ihalesi bedellerinin kurumun döner sermayesinde yeterli nakit bulunmaması nedeniyle ödenemediği ve icra takibine neden olunduğuna dikkat çekildi. 
     Son zamanlarda Bakanlık aleyhine yapılan icra takiplerinde artış olduğunu kaydeden Ünüvar, "Yapılan icra takipleri neticesinde, Bakanlığımıza ait hastanelerin banka hesaplarına haciz konulduğu, ayrıca önemli meblağlarla faiz, icra masrafları ile vekalet ücreti ödemek zorunda kalındığı, bunun da kurum gelirlerinin azalmasına neden olduğu bilinen bir gerçektir" dedi. 
     Tıbbi cihaz ve ilaç bedellerinin zamanda ödenmesini isteyen Ünüvar, zamanında ödenemeyen boçların alacaklı firma ile temasa geçilerek döner sermayenin nakit akışına uygun yeni ödeme planının yapılması talimatı verdi. Ünüvar, "Olası dava ve icra takiplerine mahal verilmesinin önlenmesi amacıyla, firmalar nezdinde gerekli girişimlerde bulunularak meselenin, iyi niyetli yollardan dialog kurulması suretiyle çöümü için azami çaba sarfedilmeli" dedi. 
     
     FAİZ ZARARINDAN YETKİLİ SORUMLU 

     Bazı kurumların kesinleşen icra takibinde yer alan faiz borcunu ödemekten de kaçındığını bildiren Ünüvar, faiz borcunun ödenmesi, aksi halde faiz borcunun zamanında ödenmemesinden kaynaklanan Hazine zararından kurum yetkililerinin sorumlu olduğunu kaydetti. Kurumların öncelikle ödeme zamanı geçmiş ve vadesi gelmiş borçlarını ödemesi, kurum yetkililerinin gelir-gider dengesini gözönüne alarak nakit akışını sağlamasını isteyen Ünüvar, "mal ve hizmet alımları sırf personele ek ödeme dağıtılabilmesi amacıyla geciktirilmesin" talimatını verdi. 
     Öte yandan Sağlık Bakanlığı'ndan edinilen bilgiye göre, Bakanlığa bağlı devlet hastanelerinin kamu kurum ve kuruluşlarından 1 katrilyon liraya yakın alacağı bulunuyor. Hastanelerin, Bağ-Kur'dan 225 trilyon, SSK'dan 175, genel bütçeli kuruluşlarden 110, Emekli Sandığı'dan 100, katma bütçeli kuruluşlardan KİT 23 trilyon, Yeşil Kart'tan 194, belediyelerden 18, diğer kurumlardan 14 trilyon lira olmak üzere toplam 860 trilyon lira alacağı var. 

ANKA 
     
</TEXT>
</DOC>
