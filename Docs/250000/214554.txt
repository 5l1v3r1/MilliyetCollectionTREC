<DOC>
<DOCNO> 214554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur09.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fedakar anne, simit satarak hasta çocuklarına bakıyor 
</HEADLINE>
<TEXT>

     Bursa'da bir anne, sokaklarda simit satarak kas erimesi hastalığına yakalanan çocuklarına bakmaya çalışıyor. 
     Ümmü Kabakçı, Konya'da açtıkları restoranın iflas ettiğini, daha sonra Bursa'ya göç ettiklerini söyledi. Bursa'ya yerleştikten sonra eşi Alirıza Kabakçı ile ''Bir lokma ekmek için'' sürekli iş aradıklarını ancak bulamadıklarını belirten Ümmü Kabakçı, ''Bazen geçici işler buluyorduk. Buralarda kısa süreli çalışarak, karnımızı doyuruyorduk. Ancak, genellikle sigortasız çalıştığımız için özellikle sağlık sorunlarımız karşısında çaresiz kaldık'' dedi. 
     Kabakçı, 5 çocuğundan ikisinin kas erimesi hastalığına yakalandığını ve bu durumun kendilerini daha da zora soktuğunu ifade ederek, şöyle konuştu 
     ''Kas erimesi hastası olan büyük oğlum, kendisi gibi aynı hastalığa yakalanan biriyle evlendi. Eşim ve ben işsiziz. Karnımızı doyurmakta zorlanırken, iki çocuğumla birlikte gelinimin tedavi masrafları belimizi büküyor. Bu nedenle sokaklarda simit satmaya başladım. Günde 10 milyon lira kazanıyorum, o da çocuklarımın tedavi masraflarına gidiyor.'' Kabakçı, yaptığı işten utanmadığını belirterek, ''Çocuklarım için her türlü fedakarlığı yaparım. Yorulduğum zaman eşim simit tezgahının başında bekliyor. Artık dayanacak gücümüz kalmadı. Hayırseverlerden yardım bekliyorum'' dedi. 
     
</TEXT>
</DOC>
