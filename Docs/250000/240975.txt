<DOC>
<DOCNO> 240975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy19.html </URL>
<DATE> 2004/05/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Futbol Federasyonu Yasası'nda değişiklik komisyonlarda kabul edildi 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu, Türkiye Futbol Federasyonu TFF Kuruluş ve Görevleri Hakkında Kanun'da değişiklik yaparak Genel Kurul üye sayısını artıran yasa tasarısını, oybirliği ile kabul etti. 
     Tasarıya göre, Federasyon Genel Kurulu'nun üye sayısı 106'dan, 215'e çıkarılıyor. Federasyon başkanları, üst üste en fazla iki dönem seçilebilecek. 
     Türkiye Futbol Federasyonu TFF Kuruluş ve Görevleri Hakkında Kanun'da değişiklik yaparak Genel Kurul üye sayısını artıran, spor kulüplerinin Genel Kurul üye sayısını yüzde 42'den yüzde 72'yi çıkaran yasa tasarısı, TBMM Milli Eğitim, Gençlik ve Spor Komisyonu'nda oybirliği ile kabul edildi. 
     Tasarıya göre, Futbol Federasyonu'nun idari birimlerinin görev yerleri yönetim kurulunca belirlenecek. Bu durumda örneğin Merkez Hakem Kurulu MHK İstanbul'da görev yapabilecek. Federasyon Genel Kurulu'nun üye sayısı 106'dan, 215'e çıkarılıyor. Federasyon Genel Kurulu, şu üyelerden oluşacak 
     ''Türkiye profesyonel futbol en üst ligindeki kulüplerin başkanları ile yönetim kurullarınca belirlenecek dörder temsilci, Türkiye Profesyonel İkinci Ligi A kategorisindeki kulüplerin başkanları ile ilk 10 sırada yer alan kulüplerden birer temsilci, Türkiye Profesyonel İkinci Ligi A kategorisi dışında kalan diğer gruplardaki ilk üç sırada yer alan kulüplerin başkanları ile yönetim kurullarınca belirlenecek birer temsilci, Türkiye Profesyonel Üçüncü Liginde her grupta ilk üç sırada olan kulüplerin başkanları, Türkiye Futbol Federasyonu Başkanlığını asaleten 6 aydan fazla yapmış olanlar, Türkiye Milli Olimpiyat Komitesi Başkanı ile Yönetim Kurulunca belirlenecek üç temsilci, FİFA ve UEFA'nın icra kurullarında fiilen görev yapanlar ile komisyonlarda en az 5 yıl görev yapan Türkiye Cumhuriyeti vatandaşları ve büyükler kategorisinde olimpiyat, Dünya şampiyonalarında, kıtalararası futbol federasyonu şampiyonasında çeyrek final, Avrupa kupaları ile Dünya kupalarında yarı finallerden birini yönetmiş faal olmayan hakemler, Bünyesinde futbol dalı bulunan federasyonların başkanları, A Milli Takım teknik direktörlüğünü en az 6 ay yapmış olan Türkiye Cumhuriyeti vatandaşları, En az 75 defa A Milli olmuş ve Genel Kurul tarihinden en az 6 ay önce faal sporculuğu bırakmış olanlar, Profesyonel Futbolcular Derneği Başkanı ile yönetim kurulunca belirlenecek bir temsilci, Türkiye Amatör Spor Kulüpleri Konfederasyonu Genel Başkanı ile yönetim kurulu tarafından belirlenecek 4 temsilci, Türkiye Futbol Adamları Derneği Başkanı ile yönetim kurulunca belirlenecek bir temsilci, Türkiye Futbol Antrenörleri Derneği Başkanı ile yönetim kurulunca belirlenecek bir temsilci, Türkiye Faal Futbol Hakemleri ve Gözlemcileri Derneği Yönetim Kurulu tarafından belirlenecek FİFA kokartlı ve Genel Kurul tarihinde faal olmayan hakemler arasından 3 temsilci, Türkiye profesyonel futbol en üst liginde şampiyon olan kulüplerden her biri için ilave iki temsilci.'' 
     
     YÖNETİM KURULU'NU GENEL KURUL SEÇECEK 

     Tasarıya göre, Genel Kurul, 4 yılda bir futbol liglerinin tescili tarihinden itibaren en geç 45 gün içinde, Mali Genel Kurul ise her yıl haziran ayında, Yönetim Kurulunun belirleyeceği tarihte olağan olarak toplanacak. 
     Genel Kurul, Başkanı, Yönetim Kurulu'nun 14 üyesini, Tahkim, Merkez Hakem ve Denetleme kurullarını seçecek. 
     Başkanın görev süresi 4 yıl olacak, başkan seçimi, genel kurulda yönetim kurulunun 14 üyesinin seçiminden önce yapılacak. Başkan en fazla üst üste iki dönem seçilebilecek. 
     Devlet Bakanı ve Başbakan Yardımcısı Mehmet Ali Şahin, ''üst üste iki dönem'' cümlesinin ''ara verilerek iki dönemden fazla seçilebilir'' olarak yorumlanamayacağını söyledi. Şahin, ''ilerde sorun çıkarsa kayıtlara geçsin diye söylüyorum Federasyon Başkanı nasıl olursa olsun en fazla iki dönem görev yapabilecek'' dedi. 
     Futbol Federasyonu yönetim kurulu federasyon başkanı ile genel kurulun seçeceği 14 üyeden oluşacak. 
     Yönetim kuruluna, liglerin isimlerini ve iki başkanvekilini belirleme, ülkemizde akredite belgesine sahip olan doping kontrol merkezinde sporcuların doping kontrollerini yaptırma, sporda şiddetin önlenmesi için gerekli tedbirleri alma ve aldırma yetkileri de veriliyor. 
     Tasarı, denetleme kurulu raporunun 1 ay önceden genel kurul üyelerine gönderilmesi esası getiriliyor. 
     
     TAHKİM KURULU'NUN OLUŞUMU 

     Tahkim kurulu, 5 asıl, 5 yedek hukukçu üyeden oluşacak. Tahkim Kurulu üyeleri 4 yıl için genel kurulca seçilecek. 2 asıl ve 2 yedek üye üniversitelerin hukuk fakülteleri ile spor yüksek okullarında görev yapan hukukçu öğretim üyeleri arasından seçilecek. 
     Tasarı, halen Federasyon Başkanı'nca seçilen Merkez Hakem Kurulu'nun, Genel Kurul'ca seçilmesini ve toplam 9 asil, 9 yedek üyeden oluşmasını da öngörüyor. Merkez Hakem Kurulu'na, Federasyon bütçesinden en az yüzde 2 oranında pay verilecek ve bu bütçe Genel Kurul'da ibra edilecek. 
     Milli karşılaşmalarda protokol tribünü, Federasyon tarafından düzenlenecek. Türkiye futbol liglerinin isim haklarından elde edilen gelirlerin yüzde 35'i Üçüncü Lig, yüzde 25'i 2. Lig kulüplerine eşit olarak dağıtılacak. Kalan yüzde 40'lık kısım ise Federasyon payı kesildikten sonra en üst lige katılan kulüplere yine eşit dağıtılacak. 
     
     TELEVİZYON YAYINLARI 

     Uygulanacak para cezaları 500 milyar lirayı geçemeyecek, bu miktar her yıl yeniden değerleme oranında artırılacak. 
     Futbol karşılaşmalarının televizyon, radyo ve her türlü teknik cihazla yayınlanmasına, yayınların düzenlenmesine ve programlanmasına yalnızca Federasyon yönetim kurulu yetkili olacak, milli karşılaşmalar şifreli yayınlanamayacak. 
     Futbol Federasyonu başkanı ve yönetim kurulu üyesi seçilebilmek için T.C vatandaşı olmak, vergi ve sigorta borcu bulunmamak, seçim tarihinden önceki 5 yıl içerisinde bir defada bir yıl ve toplam iki yıl hak mahrumiyeti cezası ile cezalandırılmamış olmak şartları aranacak. 
     Tasarı'da yer alan geçici bir madde uyarınca, bu kanunun yürürlüğe girdiği tarihten önce en az 40 defa A milli olmuş ve faal futbolculuğu bırakmış olanlar Türkiye Futbol Federasyonu'nun genel kurul üyesi olacak. 
     
     GÖRÜŞMELER 

     CHP Denizli Milletvekili Mustafa Gazalcı'nın Federasyona seçilecek üyelerin yaş sınırının 65 ile sınırlandırılması yönündeki önergesine Devlet Bakanı Başbakan Yardımcısı Mehmet Ali Şahin karşı çıktı. Şahin, Gençlerbirliği Başkanı İlhan Cavcav'ın 65 yaşın üstünde olduğunu belirterek, ''Sayın başkana bunu nasıl söyleriz '' diye espri yaptı. 
     AK Parti Yozgat Milletvekili Mehmet Çiçek, Yozgat Yimpaşspor'un Galatasaray karşısında hakemler yüzünden yenilerek birinci lige veda ettiğini söyledi. Çiçek'in sözlerine Bakan Şahin, ''top ağlara değince gol oluyor'' diye karşılık verdi. 
     CHP Karaman Milletvekili Fikret Ünlü, milli maçlarda protokol tribününün Federasyon tarafından düzünlenmesini öngören maddeye karşı çıktı. Ünlü, ''5 yıl sonra hiç biriniz o tribünlere giremezsiniz. Valiler, bana biz giremiyoruz ama çete mensubu ve mafya üyeleri oturuyor diye dert yandılar. Bu düzenleme devlette kalmalı. Azerbaycan maçında yaşananlar unutulmasın'' diye konuştu. 
     Futbol Federasyonu Başkanı Haluk Ulusoy, Ünlü'nün sözlerinden üzüntü duyduğunu ifade ederek, geçmişteki sorunun Gençlik ve Spor Genel Müdürlüğü'nün tutumundan kaynaklandığını söyledi. Ulusoy, devlet büyüklerinin milli maçlarda protokolde her zaman oturacaklarını, bunun aksinin bile düşünülemeyeceğini ifade ederek, bu konuda mahkemelerde yargılandığını ve aklandığını bildirdi. 
     
     BAŞKANIN OYU 

     CHP İstanbul Milletvekili Berhan Şimşek ile AK Parti Kahramanmaraş Milletvekili Avni Doğan'ın genel kurulda oy kullanacak kulüp başkanları ile ilgili önergesi oylanırken komisyon Başkanı Tayyar Altıkulaç ilk kez oy kullandı. Altıkulaç, 5 kabul 5 ret oyu kullanılan önergenin reddi doğrultusunda oy verdi. 
     
</TEXT>
</DOC>
