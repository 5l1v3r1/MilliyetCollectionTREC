<DOC>
<DOCNO> 231278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko16.html </URL>
<DATE> 2004/04/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bakan Şener Kıbrıs'ta rehabilitasyon için 3.8 milyar dolar gerek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Birleşik Kıbrıs Cumhuriyeti'nin oluşturulması halinde, yalnızca Türk tarafının rehabilitasyonu için gerekli kaynağın 3.8 milyar dolar olarak hesaplandığını bildirdi. 
     Şener, Başbakanlık Merkez Bina'daki makamında yarın Brüksel'de yapılacak Uluslararası ''Bağışçılar Hazırlık Toplantısı'' öncesinde basına bilgi verdi ve soruları yanıtladı. 
     Yarın Brüksel'de yapılacak toplantının bir 'hazırlık' toplantısı olduğunu belirten Şener, bu toplantıda yapılacak yardımla ilgili miktarın zikredilmeyeceğini, asıl toplantının 2004 Eylül-Ekim aylarında yapılacağını kaydetti. 
     Toplantıya BM Güvenlik Konseyi Üyesi ülkeler, AB, OECD gibi uluslararası kuruluşlar ile bazı müslüman ülkelerin davet edildiğini ifade eden Şener, rehabilitasyon sorunu ile bir nüfus hareketi olacağını, bunun da, bina yapımı dahil bir maliyet çıkaracağını, bu çerçevede Kıbrıs Türk tarafı için hesaplanan rakamın 3.8 milyar dolar olduğunun hesaplandığını söyledi. 
     Şener, Annan Planı'nda bir uzlaşma olmaması halinde ise bu toplantının bir şey ifade etmeyeceğini kaydetti. 
     Bir gazetecinin, ''Kıbrıs'a yapılacak yardımın arttırılması için Hazine'de bir çalışma yapılıp yapılmadığını'' sorması üzerine Şener, ''Benim bildiğim böyle bir çalışma yok. KKTC ve TC olarak karşılıklı sürdürdüğümüz finansman desteği devam edecek'' dedi. 
     
</TEXT>
</DOC>
