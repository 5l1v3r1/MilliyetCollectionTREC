<DOC>
<DOCNO> 201696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur18.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret tartışılıyor... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, bu yıl asgari ücretin diğer yıllardan farklı olarak bütçe imkanları ölçüsünde yüksek tespit edilmesi konusunda bir iradenin belirdiğini bildirdi. 
     Avrupa İşçi Sendikaları Konfederasyonu ETUC ile Hak-İş, DİSK ve KESK'in ortaklaşa düzenlediği ''Sivil Toplum, Demokrasi ve Sendikal Diyalog Projesi'' konulu seminerin bitiş töreninin ardından gazetecilerin sorularını yanıtlayan Başesgioğlu, Ekim ayında çalışmalarına başlayan Asgari Ücret Tespit Komisyonu'nun bu çalışmalarını sürdürdüğünü kaydetti. 
     Komisyonun çalışmalarında bazı parametreleri ve endeksleri dikkate aldığını ve bu parametreler üzerinden asgari ücreti tespit ettiğini vurgulayan Başesgioğlu şunları söyledi 
     ''Bu yıl belki diğerlerinden farklı olarak sayın Başbakanımızın da ifade ettiği gibi, şu andaki net ücretin çok düşük olması nedeniyle, asgari ücretin bütçe imkanları ölçüsünde, ülke gerçekleri doğrultusunda daha yüksek tespit edilmesi konusunda bir irade belirdi. Bu irade herkese yansıdı, herkes bu gerçeği paylaşmaktadır. Şu anda onun çalışmaları yapılıyor. Bunun yanında asgari ücretle birlikte diğer parametreler de bir değişiklik yapılabilir mi Bunlar görüşülüyor. Şu anda rakam konusunda net olarak bir şey söz konusu değil.'' Başesgioğlu, bir soru üzerine 1 Ocak 2004 tarihinden itibaren uygulanacak yeni asgari ücretin daha önceden belirlenmesinin söz konusu olmadığını, böyle bir davranışın komisyonu rencide edeceğini anlatarak şöyle devam etti 
     ''Bakanlık olarak ilgili sosyal taraflarla görüş alışverişindeyiz. Bu bütün işgücü piyasasını etkileyecek bir durumdur. Herkesin içine sinebileceği, herkesin onaylayabileceği noktaya gelebilecek bir asgari ücretten biz de memnun oluruz. Rakamlar konusunda birşeyler söylenmesi erken. Ama hükümetin niyeti bellidir, sayın Başbakanın iradesi bellidir, ciddi bir artış söz konusudur.'' Başesgioğlu bir başka soru üzerine de Asgari Ücretin daha önceden olduğu gibi ülke düzeyinde tek tip olarak belirleneceğini de kaydetti. 
     
     DİSK'İN GÖRÜŞÜ 
     DİSK Genel Başkanı Süleyman Çelebi de törende yaptığı konuşmada, Başbakan Recep Tayyip Erdoğan'ın ''Asgari Ücreti İnsani Bulmuyorum'' şeklindeki sözlerini anımsatarak, Başbakan Erdoğan'ın bu konuda verdiği sözlerini yerine getirmesini beklediklerini söyledi. 
     Çelebi, yeni asgari ücretin nasıl belirleneceğinin hükümet için bir sınav ve test olacağını belirterek, ''Bu sözlerin ne kadar arkasında durulacağını, seçim öncesi asgari ücretin simit parası ile eşdeğer olduğu sözleri ve 550 milyon liralık açlık sınırı karşısında nasıl bir ücret belirleneceğini merak ediyoruz'' dedi. 
     
</TEXT>
</DOC>
