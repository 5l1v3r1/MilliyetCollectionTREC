<DOC>
<DOCNO> 243739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/spo04.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke tamam gibi 
</HEADLINE>
<TEXT>


Trabzonspor yönetimi, golcü oyuncuyla dün masaya oturdu. Yönetici Erda Aygün, "Aramızda bir problem yok" dedi. Fatih Tekke ise "Yönetimden hak ettiğim ücreti istedim. Sanırım onlar da bunu verecekler" diye konuştu 


Tatil dönüşü imza 
TRABZONSPOR gelecek sezon sonu sözleşmesi bitecek olan Fatih ile yeniden anlaşmaya vardı. Bordo - Mavili kulübün transfer komitesinde yer alan Erda Aygün ile Kulüp Asbaşkanı Nevzat Şakar, Mehmet Ali Yılmaz Tesisleri'nde, golcü oyuncuyla yaklaşık 1 saat 45 dakika süren bir görüşme yaptı. Aygün, toplantının çok olumlu geçtiğini belirtti, "Fatih bize teklifini sundu. Aramızda bir problem yok. Tatil dönüşü imza atacak" dedi. 

'Kafamda bitti' 
FATİH Tekke de "Yönetimden hak ettiğim ücreti istedim. Onlar da büyük olasılıkla 'evet' diyecekler. Ben kafamda bu iş bitti diye düşünüyorum. Arada ufak şeyler var" açıklamasını yaptı. Yönetimle gelecek sezon da dahil olmak üzere üç sezon için konuştuğunu kaydeden yıldız oyuncu, "Diğer kulüplerden de bana teklifler geldi, ancak ben onların verdiğinin 3'te 1 azını yönetime sundum. Biz Trabzonlu ve Trabzonsporluyuz" diye konuştu. 

Trabzonspor'un rotası Belçika 


Harek t başladı 
BORDO-Mavili kulübün transfer komitesi, Teknik Direktör Ziya Doğan'ın talebi doğrultusunda belirlenen yabancı isimlerle ilgili girişimlerde bulunmak üzere yurt dışına çıktı. Belçika'ya giden Genel Sekreter Yusuf Ziya Yılmaz, Genk'te forma giyen Koel Daerden ve orta saha oyuncusu Berntd Thijs için temasa geçecek. Trabzonspor'un öncelikli olarak istediği Thijs'in dört kez milli formayı giydiği kaydedildi. 

Liste kabarık 
YÖNETİCİ Ömer Sarı ise önce Çek Cumhuriyeti'ne giderek Sparta Prag'ın orta sahasındaki başarılı ismi Thomas Sivok'un işini bitirmeye çalışacak. Sarı'nın aynı ülke ve takımda forma giyen Petr Jorisek ve Kovac'la da görüşeceği vurgulandı. Bu girişimlerden sonuç çıkmaması halinde Gürcü Gakhogidze, Letonyalı Rubins, Tunuslu Haugi, Güney Koreli Lee Yong, Slovak Janocko gündeme gelecek. 


Aker hazırlanıyor 

HÜSEYİN Avni Aker Stadı, Avrupa Şampiyonlar Ligi maçlarına hazır hale getiriliyor. Stat Müdürü Yusuf Yaylı, tarihinde ilk kez Avrupa Şampiyon Ligi maçına ev sahipliği yapacak olan stadın 10 Haziran'a kadar tüm eksiklerinin giderileceğini söyledi. Yaylı, ligin bitiminin ardından statta basın toplantı odası, sporcu koridorları, kafetaryalar, röportaj odaları için tribünlerde çalışmalar başlattıklarını belirtti. 



</TEXT>
</DOC>
