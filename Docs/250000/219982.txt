<DOC>
<DOCNO> 219982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun10.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Türkiye gereğini yapıyor" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs görüşmelerinde olumlu sonuca varmak için Türkiye'nin iyi niyetle gereğini yaptığını belirterek, "Bizim görevimiz de devamlı surette olumlu bir anlaşma yapmak için önümüzdeki 3 haftalık süre içerisinde gereğini yapmaktır" dedi. 
     Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ile doyurucu görüşmeler yaptığını belirten Denktaş, "Olmazsa olmazlarımız üzerinde hassasiyetle durduklarını gördüm, mutlu oldum, güven duydum" diye konuştu. 
     Denktaş, anlaşmanın yapılabilmesi için iki tarafın da aynı hedefi öngörmesi gerektiğine işaret ederek, Rum tarafının meşru Kıbrıs hükümeti adı altında Kıbrıs'a sahip çıkma oyunundan vazgeçmediğini söyledi. Denktaş, "Buna ne Türk hükümeti, ne de biz burada müsaade edecek değiliz" dedi. Denktaş, "Herkes köşesine çekilip bakalım ne olacak demesin. Ne olacağını ve ne olmasını istediğini bilerek ve birbirine yardımcı olarak, özellikle görüşmecilere yardımcı olarak, her gün olayları izlesin" diye konuştu. 
     "Kaderimiz görüşülmektedir" diyen Denktaş, bunun da cevabını ve kararını günü geldiğinde halkın vereceğini, halkın devletinden vazgeçerse kaderinin ne olacağının bilinci içinde olmasını istedi. 
     
</TEXT>
</DOC>
