<DOC>
<DOCNO> 225314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas30.html </URL>
<DATE> 2004/03/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Whitney Houston şöhretin yarattığı baskıdan dolayı kokain kullanmış 
</HEADLINE>
<TEXT>

     Amerikalı ünlü şarkıcı Whitney Houston'ın danışmanı, pop şarkıcısının şöhretin vermiş olduğu yoğun baskı ve stres yüzünden kokain kullandığını açıkladı. 
     Danışman Prince Asiel Ben Israel, CBS televizyonunun bir şovunda yaptığı açıklamada, ''Basından, halktan gelen yoğun istekler karşısında ayakta kalmak için ilaç alabiliyorsunuz, ancak bir an geliyor ki, yığılıp kalıyorsunuz'' dedi. 
     Grammy ödülü sahibi 40 yaşındaki Houston, geçen hafta uyuşturucu tedavisi görmek üzere bir rehabilitasyon merkezine gitmişti. Ben Israel, Houston'un şu an reçeteyle satılan ilaçlardan kullandığını ve kokain ve marihuana ile ilgili bir sorununun bulunmadığını iddia etti. 
     Houston, Aralık 2002'deki röportajında, geçmişte uyuşturucu kullandığını, ancak ibadet ve dua sayesinde bu günlerin geride kaldığını söylemişti. 
     New York Daily News gazetesinin haberine göre ise Houston, 5 günlük kontrol ve tedaviden sonra rehabilitasyon merkezinden ayrıldı. Gazeteye konuşan Houston'un sözcüsü Nancy Seltez, ''Whitney aşırı derecede üzgün, duvarların üzerine üzerine geldiğini hissediyor,'' dedi. 
     Sözcüsü, ünlü şarkıcının nerede olduğuna dair bilgi vermekten kaçınırken, gazete Houston'un Atlanta'daki evinde olabileceğini yazdı. 
     
</TEXT>
</DOC>
