<DOC>
<DOCNO> 228134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy10.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçmen bizi denize döktü' 
</HEADLINE>
<TEXT>

   Seçimlerde Gaziantep'te belediye başkanlığını AKP'ye kaptıran Celal Doğan, CHP Genel Başkanı Baykal'ı istifaya çağırarak, "İpe un sermemeli gereği mutlaka yapılmalı" dedi 
      ANKARA Milliyet 

   
   28 Mart'ta yapılan yerel seçimlerde CHP'nin AKP'ye kaptırdığı "kalesi" Gaziantep'in, eski Büyükşehir Belediye Başkanı Celal Doğan, CHP Genel Başkanı Deniz Baykal'ı istifaya çağırarak, "İpe un sermemeli, gereğini yerine getirmeli" dedi. Doğan, sonuçları, "Seçmen bizi denize döktü" diye değerlendirdi. 
   Doğan'ın seçim sonrası partide yaşananlara ilişkin değerlendirmeleri şöyle 
   
   Seçim sonucunu nasıl değerlendiriyorsunuz 
   Türkiye haritasını önünüze aldığınızda CHP'nin Doğu ve Orta Anadolu'da hiç olmadığını görüyoruz. Seçmen bizi resmen denize döktü. 
   
   Seçim sonucundan kim sorumlu Baykal istifa etmeli mi 
   Bu manzaranın sorumlusu tabii ki ben değilim. En tepedeki en çok sorumluluk taşıyandır. Demokratik gelenek neyi gerektiriyorsa, kavga etmeden, işi savaşa dökmeden gereğini sorumlulular yerine getirmeli. 'Toplantı yapacağız, komisyon kuracağız' diye zaman kazanmaya yönelik, ipe un serme anlayışından çok, gereği yapılmalı. 
   
   'Baykal'la görüşmedik' 
   
   Seçimden sonra Baykal'la görüştünüz mü 
   Hayır, ben aramadım kendisi de aramadı, hiç konuşmadık. 
   
   Derviş'le görüştünüz mü 
   'Geçmiş olsun' diye aradı, Ankara'ya gelince de görüşeceğim. 
   
   Yola CHP'de devam edecek misiniz Muhaliflerle hareket edeceğiniz söyleniyor 
   CHP bizim evimiz. CHP vazgeçilmez bir partidir. Demokrat herkes CHP'nin düzelmesini istiyor. Muhalif, değil, hepimiz birarada bunu çözmeliyiz. 
   
   CHP yasakçı mı 
   CHP'de genç kalmadı. Gençlere umut vermiyorsunuz. Her ileri hareketin öncüsü biz olmalıydık. 
   
   İstanbul Büyükşehir Belediye Başkan adaylığı için adınız geçiyordu Neden vazgeçildi 
   Baykal ile görüştük, sonra genel başkan 'Antep daha iyi' dedi. İstanbul adaylığını seve seve yapacaktım. 
   
   'Derviş'le yaparım' 
   
   Derviş'in ismi genel başkanlık için geçiyor 
   Derviş genel başkan olsaydı iki sene önce olurdu. Derviş 'ben genel başkan olmam' diyor. Kimseyi arzu etmediği yere yönlendirmek doğru değil. Derviş ekonomik kurumsallaşmayı yapan bir adamdır. O yüzden kendisinin arzu etmediği bir rolü kendisine yüklemek doğru değil. Ama iki sene önce de dedim, şimdi de diyorum, Derviş'le siyaset yaparım. 
   
   CHP'nin ideolojik çizgisi değişmeli mi 
   CHP'nin ideolojisi açılımlara müsaittir. CHP laikliği savunurken din düşmanı gibi gösterilmeye çalışıldı. CHP Güneydoğu meselesinde algılanma biçimiyle değil, düşünce şekliyle algılanmalı. Irak, Kıbrıs, AB konusunda olması gereken başka, yanlış algılanıyor. CHP şu anda anlatma özürlü. 
   
   YTP olmasaydı Erdal İnönü liderliğinde bir parti mi kurulacaktı 
   YTP bizim dışımızdaydı. YTP hareketi olmasaydı, başka bir parti kurulacaktı. İnönü genel başkan olacaktı. Kemal Bey de bu hareketin kıyısında köşesindeydi. Olmadı. İnönü vazgeçirildi. 
   
   
   
</TEXT>
</DOC>
