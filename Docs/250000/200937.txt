<DOC>
<DOCNO> 200937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur11.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarda yüksek ateşe dikkat 
</HEADLINE>
<TEXT>

     Denizli Devlet Hastanesi Başhekimi Mithat Ekici, kış aylarıyla birlikte artan ateşli hastalıklar konusunda anne-babaları uyardı. 
     Yazılı bir açıklama yapan Ekici, insan vücudunun çevre ısısındaki değişikliklere bağlı olmadan ısısını ayarlayabildiğini, bunun hormonların etkisi, metabolizma hızının düzenlenmesi, yüzeysel damarlarda daralma ya da genişlemeyle sağlandığını belirtti. 
     Beyindeki ısı ayarlama merkezinin iki şekilde uyarıldığını kaydeden Ekici, şöyle devam etti 
     ''Vücuda giren mikroorganizmalara karşı salınan plorojen maddeler, beyindeki ısı ayarlama merkezini uyarır. Bu nedenle vücut ısısında artış görülür. Ateşin yükselmesi, enfeksiyon hastalıklarında vücudun mikroplara karşı direncini sağlar. Ancak bu yükselmenin dengede ve kontrollü olması gerekir. Aksi takdirde ateşin yükselmesi zararlı olabilir. Çocuklarda havale geçirmeler bu yüksek ateşlere bağlı olarak görülür.'' Ateşin en fazla enfeksiyon hastalıklarının seyri sırasında görüldüğünü de vurgulayan Ekici, ateşin 41 derecenin üzerine çıktığı durumlarda, beyin ve diğer organlarda yüksek ısıya bağlı zedelenme olduğunu ifade etti. 
     Başhekim Ekici romatizmal, kanser, sinir ve bazı kan hastalıklarında kullanılan ilaçların da ateşlenmeye neden olabildiğini bildirdi. 
     
</TEXT>
</DOC>
