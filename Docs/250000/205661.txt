<DOC>
<DOCNO> 205661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/spo03.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutsuz bir Aslan 
</HEADLINE>
<TEXT>


Petre, Galatasaray'dan ayrılmak istemediğini ancak yönetimin oynamaması için Hagi'ye baskı yapmasını anlayamadığını söyledi 

KADİR ÇETİNÇALI 


'2005 farklı olacak' 
TAKIMDA kalıp kalmayacağı henüz netlik kazanmayan Petre, yaşanan gelişmelerden mutlu olmadığını söyledi. Rumen oyuncu, "Zor bir dönemden geçiyorum. Yönetimin oynamamam için baskı yapmasını hiç anlamıyorum. 2005'te yeni bir sayfa açacağım. Galatasaray'dan ayrılmayı düşünmüyorum. Hagi'nin çalışana forma vereceğine inanıyorum. Çok iyi bir takımdan teklif alırsam belki gidebilirim" diye konuştu. 

'Şansımız çok fazla' 
FATİH Terim'e övgüler yağdıran Petre, "O benim babam gibiydi. Hep destek verdi. Başarılı olamaması beni çok üzdü" dedi. Takımın her geçen gün daha iyiye gittiğini savunan genç oyuncu, "100. yıl hatırına şampiyon olmamız lazım. Aradaki 4 puan fark önemli değil. En az Fenerbahçe kadar şanslıyız" yorumunu yaptı. Petre, transferi gündemde olan Pleşan'ın büyük fayda getireceğini belirtti. 

Pleşan formülü 

RAŞİT ALTUN 

YÖNETİM, Teknik Direktör Hagi'nin istediği Pleşan için yeni bir formül buldu. Daha önce Steaua Bükreş'in de devreye girmesi nedeniyle bonservisi 1 milyon Euro'ya kadar çıkan ancak Rumen ekibinin aradan çekilmesiyle birlikte transferinde pürüz kalmayan bu oyuncunun, sezon sonuna kadar kiralanacağı ifade edildi. Craiova bu öneriye sıcak yaklaşmazsa, Pleşan'ın bonservisi için Petre artı 500 bin Euro teklif edileceği bildirildi. 


</TEXT>
</DOC>
