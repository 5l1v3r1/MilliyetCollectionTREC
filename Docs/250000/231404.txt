<DOC>
<DOCNO> 231404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur12.html </URL>
<DATE> 2004/04/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Tunceli'de terör örgütü operasyonu 2 ölü 
</HEADLINE>
<TEXT>

     Tunceli'de düzenlenen operasyonda terör örgütü TKP ML üyesi 2 kişi ölü ele geçirildi. 
     Tunceli Jandarma Bölge Komutanlığı'ndan alınan bilgiye göre, merkeze bağlı Çiçekli Köyü Zımzık Deresi mevkiinde sürdürülen operasyonda, güvenlik güçlerinin ''teslim ol'' çağrısına ateşle karşılık vermeleri üzerine çıkan çatışmada TKP ML üyesi 2 kişi ölü ele geçirildi. 
     Söz konusu teröristlerden Rıza kod adlı Ahmet Laço'nun, değişik tarihlerde Tunceli, Çorum ve Yoztgat'ta, ''Barbara'' kod adlı Sevda Yıldız'ın da Tunceli ve Yozgat'ta eylemlere katıldığının tespit edildiği bildirildi. 
     Bölgede operasyonlar sürüyor. 
     2 teröristin, 1 binbaşı, 1 yüzbaşı ve 4 uzman jandarmanın şehit edilmesi ile Tümgeneral Bekir Uğurlu'ya silahlı saldırı da dahil olmak üzere çok sayıda eyleme katıldıkları bildirildi. 
     Jandarma Genel Komutanlığı'ndan yapılan yazılı açıklamada, terör örgütleri mensuplarının etkisiz hale getirilmesi maksadıyla icra edilen operasyonlar esnasında, dün, Tunceli Merkez Çiçekli Köyü bölgesinde güvenlik güçlerinin ''dur'' ihtarına ateşle karşılık veren teröristlerle çıkan çatışma sonucunda terör örgütü TKP ML üyesi 1'i kadın 1'i erkek 2 teröristin ölü olarak ele geçirildiği belirtildi. 
     Teröristlerle birlikte 1 adet M-16 piyade tüfeği, 1 adet kalaşnikof piyade tüfeği ile bu silahlara ait mühimmat, şarjör, 4 adet el bombası, 1 adet el dürbünü, 1 adet el telsizi, 1 adet cep telefonu ve 2 adet sırt çantasının da ele geçirildiği ifade edildi. 
     Ele geçen teröristlerin 9 Ocak 2000 tarihinde Tunceli-Ovacık Yenikonak Köyü-Havaçor bölgesinde 1 binbaşı, 1 yüzbaşı ve 4 uzman jandarmanın şehit edilmesi, 21 Mart 2001 tarihinde Çorum-Sungurlu karayolunda dönemin Ankara Jandarma Bölge Komutanı Tümgeneral Bekir Uğurlu'ya silahlı saldırı ile vatandaşlara yönelik çeşitli terör olayları da dahil olmak üzere çok sayıda eyleme katıldıklarının tespit edildiği belirtildi. 
     Açıklamada, bölgede emniyet ve asayişin sağlanmasına yönelik operasyonlara aralıksız devam edildiği kaydedildi. 

     
</TEXT>
</DOC>
