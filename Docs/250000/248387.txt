<DOC>
<DOCNO> 248387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko08.html </URL>
<DATE> 2004/06/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Baydur IMF ile yola devam etmek olumlu olacak 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, IMF ile bugünden sonra da yola devam etmenin olumlu olacağını söyledi. 
     Baydur, 8. gözden geçirme çalışmaları için Türkiye'de bulunan Reza Moghadan başkanlığındaki IMF heyetini kabulü önesinde yaptığı açıklamada, IMF ile başlayan beraberliğin Türkiye içinde ve dışında başarıyla devam ettiğini, iki tarafın da son derece samimi ve yapıcı gelişme sağladığını savundu. 
     IMF ile bugünden sonra da yola devam etmenin olumlu olacağını ifade eden Baydur, "IMF'nin bundan sonra da Türkiye'ye destek olacağını ve olumlu imajını Türkiye'de devam ettireceğine inanıyorum" dedi. Baydur, IMF'nin yatırım ve istihdam konusunda da Türkiye'ye yardımcı olacağına inandığını söyledi. 
     IMF heyetinin işçi ve işveren gibi çalışma hayatının partnerleri ile ilişkilerini sürdürmesi gerektiğini ifade eden Baydur, IMF'nin sosyal kuruluşlarla bu işbirliğinin Türkiye'nin geleceğine, yatırım ve istihdama yardımcı olacağını kaydetti. 
     Türkiye'deki işçi ve işveren kuruluşlarının dünyada örneği az görülen bir uzlaşma zemini içinde olduğunu söyleyen Baydur, işçi kuruluşlarıyla ilişkileri daha da geliştireceklerini belirtti. Baydur, "Dünya ve Türkiye'de IMF ile ilişkilerimizin olumsuz olduğunu söyleyenleri susturacak bir gelişme sağlanacağına inanıyorum" dedi. 
     Baydur, IMF'nin büyük bir itimat kuruluşu olduğunu ve buna inanarak Türkiye'de gelişmenin sağlanacağına inandığnı söyledi. Baydur, "Türkiye'nin bugüne kadar yaptığı gelişmeler bizim için önemlidir. Bu gelişmelerin Türkiye ile IMF arasında devam etmesinde büyük fayda görüyoruz" diye konuştu. 
     
</TEXT>
</DOC>
