<DOC>
<DOCNO> 234963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo15.html </URL>
<DATE> 2004/04/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
A. Sebatspor Ç. Rizespor maçından hakettiğimiz bir galibiyet aldık... 
</HEADLINE>
<TEXT>

     Akçaabat Sebatspor Kulübü Başkanı Veli Sezgin, Çaykur Rizespor maçında iyi futbol oynayarak hak ettikleri bir galibiyet aldıklarını söyledi. 
     Sezgin, AA muhabirine yaptığı açıklamada, Bursaspor maçında aşırı stresten dolayı gerçek futbollarını ortaya koyamadıklarını belirterek, ''5 puanlık farkı koruma telaşı bizi etkilemişti. Çaykur Rizespor maçında çok daha iyi futbol oynayarak hak ettiğimiz bir galibiyet aldık'' dedi. 
     Önlerinde 3 maç bulunduğunu, kendileriyle birlikte Bursaspor ve İstanbulspor'un da ligde kalma mücadelesi verdiğini ifade eden Sezgin, şöyle konuştu 
     '' Oynayacağımız en önemli maç, ilk maç diyoruz. Bunun için ilk olarak Samsunspor maçını kayıpsız atlatmak istiyoruz. Sahamızda Samsunspor ve Ankaragücü ile karşılaşacak olmamızın avantajını iyi değerlendirip 39 puanla ligde kalacağımıza inanıyoruz.'' Öte yandan, kırmızı-beyazlı takımda Muzaffer, Selahattin ve Mehmet Yılmaz'ın Samsunspor maçında forma giyemeyecekleri, Bayram ve Marek'in durumunun ise maç gününe kadar belli olacağı bildirildi. 
     
</TEXT>
</DOC>
