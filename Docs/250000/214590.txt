<DOC>
<DOCNO> 214590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur45.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
11 aylık üvey kardeşini öldüren 3,5 yaşındaki çocuk ortada kaldı 
</HEADLINE>
<TEXT>

     Avcılar'da, 11 aylık üvey kardeşini bıçakla öldürdüğü öne sürülen 3.5 yaşındaki D.K, polislerce teslim edildiği dedesinin kendisini istememesi üzerine, Devlet Bakanı Güldal Akşit'in talimatıyla İstanbul İl Sosyal Hizmetler Müdürlüğü'nce koruma altına alındı. 
     D.K, dedesi Yücel K. tarafından sabah saatlerinde Avcılar İlçe Emniyet Müdürlüğü Çocuk Büro Amirliği'ne getirildi. 
     Devlet Bakanı Akşit'in talimatı doğrultusunda harekete geçen İl Sosyal Hizmetler Müdürlüğü'nde görevli psikolog ile sosyal hizmetler uzmanı da buraya gelerek, çocuğun kurum tarafından koruma altına alınması için gerekli işlemleri yaptırdı. 
     Yaklaşık 1 saat süren işlemlerin ardından dedesi Yücel K'nın kucağında Çocuk Büro Amirliği'nden çıkarılan D.K, İl Sosyal Hizmetler Müdürlüğü görevlileriyle birlikte Küçükçekmece Adliyesi'ne götürüldü. 
     Olayla ilgili soruşturmayı yürüten Cumhuriyet Savcısı Ahmet Eryeli, çocuğun İl Sosyal Hizmetler Müdürlüğü'ne teslim edilmesini onayladı. 
     Dede Yücel K, D.K. ve İl Sosyal Hizmetler Müdürlüğü görevlileri, daha sonra adliyeden ayrıldı. 
     Yücel K, gazetecilerin, ''çocuğun yuvaya verilmesine'' ilişkin ısrarlı sorularına, sinirli bir şekilde, ''Hiçbir dede, hiçbir baba evladını bırakmaz. Geçici bir süre yuvada kalacak. Daha sonra alacağım'' diye karşılık verdi. 
     İl Sosyal Hizmetler Müdürlüğü yetkilileri ise D.K'nın yaşına uygun bir yuvaya yerleştirileceğini bildirdi. 
     Küçükçekmece Adliyesi'nden ayrılan D.K, savcılığın ''vücudunda görülen bazı darbelerin aile içi şiddetten oluşmuş olabileceği'' şüphesiyle muayene için Adli Tıp Kurumu'na getirildi. 
     
</TEXT>
</DOC>
