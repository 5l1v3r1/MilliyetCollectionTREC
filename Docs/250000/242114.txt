<DOC>
<DOCNO> 242114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun16.html </URL>
<DATE> 2004/05/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Cammu Keşmir'deki saldırıda ölenler arasında 12 kadın ve 2 çocuk da var 
</HEADLINE>
<TEXT>

     Hindistan'ın Cammu Keşmir eyaletinde düzenlenen bombalı saldırıda bir otobüsün havaya uçması sonucu 12'si kadın, 2'si çocuk 28 kişinin öldüğü, 15 kişinin yaralandığı bildirildi. 
     Askeri sözcünün açıklamasına göre, eyaletteki Srinagar ve Cammu kentini birbirine bağlayan yoldaki bir köprünün altına yerleştirilen bombanın, bir sınır güvenlik gücü konvoyunun geçtiği sırada patlaması sonucu, içinde yaklaşık 40 kişi bulunan otobüsün benzin deposu alev aldı. 
     Sözcü, askerleri ve ailelerini taşıyan otobüse düzenlenen saldırıda yaralananların durumunun ağır olduğunu belirtti. 
     Yerel bir haber ajansı, Srinagar'daki bürolarını arayan bir kişinin, saldırıyı, Yeni Delhi yönetimine karşı savaşan dinci Hizbul Mücahidin örgütü adına üstlendiğini duyurdu. 
     Saldırı sonrasında, Cammu-Srinagar arasındaki otoyolun trafiğe kapatıldığı, yaralıların tahliyesi için bölgeye askeri helikopterler gönderildiği bildirildi. 
     
</TEXT>
</DOC>
