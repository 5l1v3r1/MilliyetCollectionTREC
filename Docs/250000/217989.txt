<DOC>
<DOCNO> 217989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko09.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıta yüzde 2-3 zamma ilişkin kararname imzada... 
</HEADLINE>
<TEXT>

     Maliye Bakanı Kemal Unakıtan, IMF'nin istediği ek finansman ihtiyacını karşılamak amacıyla akaryakıta yüzde 2 ile 3 arasında bir zam yapılacağını, buna ilişkin kararnameyi önceki gün imzaladığını söyledi. 
     IMF ile 7. gözden geçirme çalışmalarının ilk aşamasında GSMH'nin yüzde 6.5 seviyesindeki faiz dışı fazla fdf hedefine ulaşmak amacıyla 2003 yılı gelir gerçekleşmelerine bağlı olarak 2004 yılı gelir projeksiyonlarında ortaya çıkan sapma için ek önlemler alınmasına karar verilmişti. 
     Başbakan Recep Tayyip Erdoğan daha önce yaptığı açıklamalarda, toplam 7 katrilyon liralık bir kaynağa gereksinim olduğunu, bunun karşılanması bakımından akaryakıt ve doğalgaza zam yapılacağını söylemişti. 
     
     İLAÇTA KDV İNDİRİMİ YAKINDA 

     Öte yandan Maliye Bakanı Unakıtan, ilaçtaki yüzde 18'lik KDV'yi de yüzde 8'e indireceklerini vurgulayarak, "bu bize 650 trilyon liraya yakın bir ek kaynak sağlayacak" dedi. 
     İlaçta 10 puanlık indirim öngören kararnamenin kısa süre içinde yayımlanması bekleniyor. 
     
     IMF HEYETİ BUGÜN GELİYOR 

     IMF destekli ekonomik programın 7. gözden geçirme çalışmalarının ikinci aşamasını gerçekleştirmek ve alınacak tedbirleri görüşmek üzere Türkiye Masası Şefi Rıza Moghadam başkanlığındaki IMF Heyeti bugün öğle saatlerinde İstanbul'da olacak. 
     IMF ile Ankara'daki görüşmelerin 12 Mart'a kadar sürmesi bekleniyor. 

     
</TEXT>
</DOC>
