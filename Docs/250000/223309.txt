<DOC>
<DOCNO> 223309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy07.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öğrenciyi susturmayın' 
</HEADLINE>
<TEXT>

      GÖKÇER TAHİNCİOĞLU Ankara 

   
   Danıştay, YÖK'ü protesto eylemine katıldıkları gerekçesiyle okuldan uzaklaştırılınca 'susma' eylemi yapan ve bu kez de okuldan atılan 5 öğrenciden birinin açtığı davada üniversitenin kararını iptal etti. Kararda öğrenciler "Eğitim düzenini ve güvenliğini tehdit etmeyen bir eylem nedeniyle atılamaz" denildi. 
   Anadolu Üniversitesi'nde 2001'de düzenlenen gösteride yapılan basın açıklamasının ardından 5 öğrencinin okuldan uzaklaştırılmasına karar verildi. Basın açıklamasının Anayasal hakları olduğunu belirten öğrenciler de, bu kez ağızlarını bantlayıp okullarının merdivenlerinde oturarak eylem yaptı. Üniversite, bunu da suç sayarak 5 öğrencinin okuldan atılmasına karar verdi. 
   Öğrencilerden Pınar Çelik, kararın iptali için Danıştay'da dava açtı. Danıştay da, 'yürütmenin durdurulmasına' karar verdi. Karara göre Çelik'i hemen okula başlatması gereken üniversite yönetimi, bunu yerine getirmedi ve savunmayı da Danıştay'a 22 gün sonra gönderdi. 
   Çelik'in diğer 3 arkadaşı Eskişehir İdare Mahkemesi'ne başvurmuş, başvurunun reddedilmesi üzerine konuyu Danıştay'a taşımışlardı. Çelik'le birlikte okuldan atılan bir öğrenci ise süresinde 60 gün dava açmadığı için okuluna geri dönememişti. 
   
   
   
</TEXT>
</DOC>
