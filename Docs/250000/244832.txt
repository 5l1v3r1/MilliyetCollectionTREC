<DOC>
<DOCNO> 244832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas07.html </URL>
<DATE> 2004/06/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Harry Potter'ı ölüm korkusu sardı... 
</HEADLINE>
<TEXT>

     Beyazperdede Harry Potter'ı canlandıran 14 yaşındaki genç oyuncu Daniel Radcliffe'i ''ölüm korkusu'' sardı. Yazar J.K Rowling'in imalı sözlerinden ''alınan'' Radcliffe, ''Bu hissi hep taşıyorum. Sanırım Harry hiç büyümeyecek, çünkü ölecek'' dedi. 
     Internetteki ''msn'' sitesinin haberine göre, yazarın milyonlarca pound kazandıran ve onu dünya çapında şöhrete kavuşturan ''altın yumurtlayan tavuğu'' kesmeye hazırlandığını farkeden Radcliffe, kendisinin bundan ''zaten kuşkulandığını'' söyledi. 
     ''Harry Potter ve Azkaban Tutsağı'' filminin tanıtıldığı toplantıda konuşan Radcliffe, ''Bunu Harry için söylemekten çok üzgünüm. Ama bu şüphe içimde hep vardı. O ölebilir'' açıklamasında bulundu. 
     12 yaşından beri Harry Potter'a can veren ve son günlerde ''artık yaşlandığı'' yönünde eleştiriler alan Radcliffe, bir başka oyuncunun da kendi rolünü üstlenebileceğini belirtti. Genç oyuncu, ''Ancak yalan söylemeyeyim, dört filmden sonra bu çok garip olur'' diye konuştu. 
     
     ''HARRY ÖLÜRSE VOLDEMORT DA ÖLÜR'' 
     Harry ile Lord Voldemort arasında bağlantı bulunduğunu belirten Daniel Radcliffe, ''Harry ve Voldemort'un içinde aynı öz var. Onları dördüncü filmde de göreceğiz. Harry ölürse Voldemort da ölür'' dedi. 
     Harry Potter'ın ailesinin ölümünden sorumlu olan ve Harry'nin alnında bir yara açan Voldemort'un küçük büyücüyle aynı güçlere sahip bulunduğunu hatırlatan Radcliffe, bu kötü büyücünün Harry Potter'ı öldürme gücüne sahip olmadığını kaydetti. 
     Serinin yazarı J.K Rowling, bir söyleşisinde Harry'nin sonsuza kadar ''yaşamayacağı'' imasında bulunmuş, ancak kahramanının büyüyüp büyümeyeceğini görmek için herkesin beklemesi gerektiğini söylemişti. 
     Daniel Radcliffe'in bir kez daha ünlü kahramana can verdiği ''Harry Potter and the Goblet of Fire'' adlı dördüncü filmin çekimleri sürüyor. Radcliffe, beşinci filmde rol alıp almayacağına ilişkin bir yorumda bulunmadı. 
     ''Harry Potter'' serisi, genç oyuncu Radcliffe'e şu ana kadar yaklaşık 18 milyon dolar kazanç getirdi. 
     J.K. Rowling'in tüm dünyada milyonlarca satan kitabından beyazperdeye uyarlanan serinin ilk halkası ''Harry Potter ve Felsefe Taşı'', 2001'de seyirciyle buluşmuştu. Seri, 2002'de ''Harry Potter ve Sırlar Odası'' ile devam etti. 
     Serinin üçüncü kitabından uyarlanan ''Harry Potter ve Azkaban Tutsağı'', İngiltere'de geçen pazar günü gösterime girdi. Film, Türkiye'de 4 Haziran'da izleyiciyle buluşacak. 
     Seriden son olarak beşinci kitap ''Harry Potter ve Zümrüdü Anka Yoldaşlığı'' satışa sunulmuştu. 
     
</TEXT>
</DOC>
