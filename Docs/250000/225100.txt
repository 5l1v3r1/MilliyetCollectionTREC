<DOC>
<DOCNO> 225100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun23.html </URL>
<DATE> 2004/03/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Moratinos itiraf etti Terör karşısında başarısızız 
</HEADLINE>
<TEXT>

     AB'nin eski Ortadoğu temsilcisi ve İspanya'da yeni hükümette dışişleri bakanı olması beklenen Miguel Angel Moratinos, ''Terörle mücadelenin başarısız olduğunu ve kendilerini eleştirmenin zamanının geldiğini'' söyledi. 
     Moratinos, El Hayat gazetesine verdiği demeçte, uluslararası toplumun, ABD'de 11 Eylül 2001'de düzenlenen terör saldırılarından sonra İsrail-Filistin anlaşmazlığıyla ilgilenmesi gerektiğini, ancak ilgilenilmediği için şimdi bedelinin ödendiğini kaydetti. Moratinos, uluslararası toplumun barış sürecini gözardı ettiğini ileri sürdü. 
     ''Siyasetimiz terörizmi ortadan kaldırmamıza izin vermedi'' diyen Moratinos, ''Kendimizi eleştirmemiz gerekiyor'' diye konuştu. 
     ABD ve İngiltere'nin geçen yıl Irak'ı işgal etmesinin ''yasadışı ve adaletsiz bir savaş'' olduğunu belirten Moratinos, İspanya Başbakanı Jose Maria Aznar'ın Irak'taki birliklerinin varlığını haklı göstermeye çalışmak için söylediğinin aksine bunun terörle mücadele olmadığını kaydetti. 
     İspanyol birliklerinin Irak'taki varlığının, istikrarsızlığa neden olan bu işgalde rol almakla eşdeğerde olduğunu söyleyen Moratinos, ''Bu işgal devam ettiği sürece istikrarsızlık, şiddet ve güvensizlik de sürecek'' dedi. 
     Moratinos, Hamas lideri Şeyh Ahmed Yasin'in önceki gün İsrail hava akınında öldürülmesiyle ilgili olarak, ''Bu, büyük bir stratejik ve siyasi hataydı'' diye konuştu. 
     
</TEXT>
</DOC>
