<DOC>
<DOCNO> 220741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko20.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Devlet bugün ekonominin yüzde 65'ine sahip 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Tekel'in sigara bölümünün ilk ihalede satılmayıp, özelleştirme ihalesinin yeniden yapılacak olmasını eleştirirken, ''şu anda kurumlar vergisi bakımından devlete en borçlu kurum, Tekel'in sigara fabrikaları'' dedi. 
     TOBB Başkanı Hisarcıklıoğlu, TED Ankara Kolleji Vakfı Lisesi'nin ''Söyleşi günlerine'' konuk oldu. Hisarcıklıoğlu öğrencilerle sohbet edip, onlarla çeşitli konulardaki düşüncelerini paylaştı. 
     TED'in ilkokuluna yatılı olarak sınavla girdiğini ve sınavda başarı göstermesi nedeniyle kendisine bir futbol topu hediye edileceğinin söylenmesine rağmen topunu hala alamadığını belirten Hisarcıklıoğlu, okul yıllarına ilişkin anılarından bazılarını da öğrencilerle paylaştı. 
     Konuşmasının sonunda öğrencilerden gelen soruları da yanıtlayan Hisarcıklıoğlu, özelleştirmeye ilişkin bir soru üzerine, Tekel'in sigara işletmesi ihalesinin, 1 milyar 200 milyon dolarlık fiyat düşük bulunarak yenilenecek olmasını eleştirdi. Hisarcıklıoğlu bu konuda şöyle konuştu 
     ''Tekel Genel Müdürü fabrikaların 7 milyar dolar edeceğini söyledi. Ben özelleştirmenin başında olsaydım, 3.5 milyar dolara sana burayı verdim. Sen götür bunu 7 milyar dolara sat derdim. Çünkü ben devlet olarak yine kazançlıyım. Niye kazançlıyım Zaten yüzde 45'ini vergi olarak yine alacağım. Şu anda kurumlar vergisi bakımından devlete en borçlu kurum, Tekel sigara fabrikalarıdır. Onun ödemedeği vergiyi biz ödüyoruz. Devlet bugün hala, ekonominin yüzde 65'ine sahip. Yani bugün hala müteşşebisin önünü açan bir devlet yok.'' 
     
     44 YIL SONRA TOPUNA KAVUŞTU 
     Hisarcıklıoğlu'na söyleşinin sonunda, bir öğrenci tarafından yapılan bir resim, üzerinde TED'in ambleminin bulunduğu bir kupa, Hisarcıklıoğlu'nun TED kolejindeki fotoğrafının yer aldığı bir resmi ile bir futbol topu hediye edildi. 
     Futbol topunu gören Hisarcıklıoğlu, 44 yıl sonra topuna kavuşmaktan mutlu olduğunu belirtirken, TED Ankara Koleji Vakfı Genel Müdürü Süha Günel'in ''Bizde kimsenin alacağı kalmaz'' demesi salonda gülüşmelere neden oldu. 
     
</TEXT>
</DOC>
