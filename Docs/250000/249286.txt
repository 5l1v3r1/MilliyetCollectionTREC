<DOC>
<DOCNO> 249286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur06.html </URL>
<DATE> 2004/06/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nüfus idareleri, hiç bir şekilde bağış veya yardım toplayamayacak... 
</HEADLINE>
<TEXT>

     Nüfus idareleri, hiç bir şekilde bağış veya yardım toplayamayacak ve herhangi bir kuruluşa ait pul satışı yapamayacak. 
     İçişleri Bakanı Abdülkadir Aksu, ''bağış'' konusu ile ilgili olarak 81 il valiliğine bir genelge gönderdi. 
     Genelgede, çeşitli nüfus idarelerinde bazı dernek ve kuruluşlara ait pulun vatandaşlara satıldığı, makbuz karşılığı ya da makbuzsuz bağış kabul edildiğine dair İçişleri Bakanlığı'na bazı şikayetlerin geldiği vurgulandı. 
     Genelgede, şöyle denildi 
     ''Bilindiği gibi Dernek ve Vakıfların Kamu Kurum ve Kuruluşları İle İlişkilerine Dair 5072 sayılı Kanun, 29 Ocak 2004 tarihli ve 261 sayılı Resmi Gazete'de yayımlanarak yürürlüğe girmiştir. Sözkonusu kanunun 2 b maddesi 'dernek ve vakıflar kamu kurum ve kuruluşlarının sundukları hizmetlerle ilgili olarak gerçek ve tüzel kişilerden ücret, bağış, katkı payı ve benzeri adlar altında herhangi bir karşılık alamazlar' hükmüne amirdir. 
     Anılan kanunun bu amir hükmü nedeni ile nüfus idarelerince hiç bir şekilde bağış veya yardım toplanmayacak, ayrıca herhangi bir kuruluşa ait pul satışı da yapılmayacaktır. 
     Bilgilerini ve gereğini, aksine davrananlar hakkında soruşturma açılmasını, bu emrin ilçe nüfus müdürleri dahil tüm personele tebliğ edilmesini önemle rica ederim.'' 
     
</TEXT>
</DOC>
