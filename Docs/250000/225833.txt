<DOC>
<DOCNO> 225833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko40.html </URL>
<DATE> 2004/03/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kordsa'nın net karı 25.6 trilyon lira... 
</HEADLINE>
<TEXT>

     Kordsa, 2003 yılı net karını 25 trilyon 638 milyar 735 milyon lira olarak açıkladı. 
     Kordsa Genel Kurulu'nda konuşan Yönetim Kurulu Başkanı Güler Sabancı, 2003'ün dünyada resesyondan yavaş yavaş çıkmaya başlanan bir yıl olduğuna işaret ederek, ''Dünya ekonomilerinde 2004'e girerken daha umut verici bir resimle girildi'' dedi. 
     Türkiye'nin 2003 yılını ekonomik istikrar açısından olumlu bir yıl olarak geçirdiğini belirten Sabancı, Türkiye'nin 2003 yılında yüzde 5 civarında büyüme gösterdiğini hatırlattı. Sabancı, şunları kaydetti 
     ''Şirketimiz Kordsa, her zamanki istikrarlı yönetimiyle fırsatları ve tehditleri zamanında değerlendirerek, çözüm ürerek 2003 yılını başarılı bir faaliyetle geçirdi. Türkiye'nin yüzde 5 büyüdüğü bir ortamda Kordsa yüzde 7 büyüdü. Kordsa satışlarını ve üretimini bir evvelki yıla göre yüzde 7 oranında artırma başarısını gösterdi.'' Kordsa'nın satışlarının yüzde 85'ini ihraç ettiğini belirten Güler Sabancı, geçtiğimiz yıl ekonomik istikrarla beraber TL'nin değerlenmesinden dolayı biraz ihracatlarının TL olarak düşse de satışlarının büyük oranda euro olması nedeniyle Kordsa'nın yine karlılığını koruduğunu ifade etti. 
     Fabrikada işletmede yapılan tasarruflar ve etkin bir yönetimin de başarılı sonuçlara ulaşmada çok büyük katkısı olduğunu belirten Sabancı, 2004 yılına da şu anda kadarki gelişmeye göre iyi bir yıl olarak baktıklarını, 2004 yılının gerek Türkiye gerekse dünya için daha iyi bir yıl olacağının sinyallerini şimdiden gösterdiğini söyledi. 
     Genel Kurul'da, 27 yıldır temettü dağıtan şirketin 25.6 trilyon lira olan karının, bu yıl dağıtılmayarak geçmiş yıl zararlarına mahsup edilmesi kararlaştırıldı. 
     
</TEXT>
</DOC>
