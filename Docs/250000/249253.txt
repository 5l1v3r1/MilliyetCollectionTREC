<DOC>
<DOCNO> 249253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy07.html </URL>
<DATE> 2004/06/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gül Aralık zirvesine bir anayasa meselesiyle girilmemiş oldu... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, AB'nin anayasayla ilgili sorunlarını çözmesinin, geleceğiyle ilgili kuşkuların dağılmasını sağladığını belirterek, bunun ayrıca Türkiye'nin isteklerini karşıladığını kaydetti. Gül, ''Aralık zirvesine bir anayasa meselesiyle girilmemiş oldu, eğer Anayasa meselesi çözülmemiş olsaydı, belki o zirvede bize sıra gelmezdi'' dedi. 
     Başbakan Recep Tayyip Erdoğan ile birlikte Hükümetlerarası Konferans'a HAK katılan Gül, bir basın toplantısı düzenleyerek AB zirvesi ve HAK ile ilgili değerlendirmelerde bulundu. 
     ''Herkesi yüzde yüz memnun etmek mümkün değil ama herkesin beğendiği bir anayasa çıkmış oldu'' diyen Gül, Anayasanın Türkiye açısından dengeli olduğunu belirtti. Anayasanın başında atıfta bulunulması düşünülen din meselesinin iyi bir şekilde çözüldüğünü kaydeden Gül, tüm Avrupa'nın miraslarına atıfta bulunulduğunu söyledi. 
     Gül, AB karar mekanizmasında, oylamada kullanılmasına karar verilen nitelikli çoğunluk modelinin Türkiye için sorun doğurmadığını belirtti. Türkiye'nin AB'ye katıldığında, AB içinde modele yönelik getirilen ''dengesizlik'' endişelerinin dağılacağını ifade eden Gül, ''Türkiye'nin katılması denge getirecek'' dedi. 
     Abdullah Gül, zirve bildirgesinde Türkiye ile ilgili çıkan metni de değerlendirdi. Türkiye'nin attığı adımların övüldüğünü, uygulamayla ilgili eleştirilereyse katıldığını dile getiren Dışişleri Bakanı, ''Türkiye'de o kadar hızlı değişiklikler oluyor ki, bunlar tam yansımıyor'' diye konuştu. 
     Kapatılan DEP'in 4 eski milletvekilinin serbest kalmasının ardından AK Parti içinde karşı bir hareket başladığı yolundaki bir soruya karşılık Gül, şunları söyledi 
     ''Biz bunları yaparken teröre müsamaha göstermeyiz. Dünyada hürriyetler güvenlik bahanesiyle daraltılırken, hürriyetlerin sınırı daraltılırken, Türkiye hürriyetlerin özgürlüklerin sınırını genişletiyor. Bunun kıymetini herkesin bilmesi lazım. Görürsek ki bunlar herhangi bir zafiyete yol açıyor, tabii ki ona göre hareket ederiz, tedbirini alırız.'' Dışişleri Bakanı Gül, Türkiye ve AB arasında gelinen durumun ''neticeleri itibarıyla büyük bir dönüm noktası'' olduğunu ifade ederek, Türkiye'nin konumunun hızla AB ile üyelik sürecine yaklaşan Hırvatistan'la bir tutulmaması gerektiğini kaydetti. 
     Gül, gümrük birliği çerçevesinde Kıbrıs Rum yönetimiyle ticaretle ilgili bazı açılımların söz konusu olabileceğini de belirtti. 
     Suudi Arabistan'da geçen hafta kaçırılan ABD'li rehinenin öldürülmesini kınadığını kaydeden Gül, ''Bunlar bir Müslüman ülkenin de imajını bozuyor, Müslümanlığın da imajını bozan şeyler'' dedi. 
     Başbakan Yardımcısı ve Dışişleri Bakanı Abdullah Gül, daha sonra yurda dönmek üzere Belçika'dan ayrıldı. 
     
</TEXT>
</DOC>
