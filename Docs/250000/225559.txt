<DOC>
<DOCNO> 225559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo17.html </URL>
<DATE> 2004/03/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Trabzon'da Romaschenko'nun evinde 'yabancı günü' yapıldı 
</HEADLINE>
<TEXT>

     Trabzonspor'da yönetim kurulu son yıllarda bordo-mavili kulüpte pek rastlanmayan bir uygulamayı başlattı. 
     Bordo-mavili kulübün futbol şube sorumlularından Süleyman Atal ve Erda Aygün ile profesyonel futbol işleri sorumlusu Caner Çuvalcıoğlu, dün akşam, Belaruslu oyuncu Maxim Romaschenko'nun evinde yabancı oyuncularla biraraya geldi. 
     Futbol Şube Sorumlusu Süleyman Atal, bordo-mavili takımın futbolcularının evlerine belli günler ziyaretler gerçekleştireceklerini belirterek, ''İlk olarak yabancı oyuncularla biraraya gelmek istedik. Çünkü yabancı oyuncular farklı bir coğrafyada yaşıyorlar. Onların daha çok ilgiye ihtiyacı var. Dün akşam Romaschenko'nun evinde diğer yabancı oyuncularla birlikte biraraya geldik'' dedi. 
     Ziyaretin çok olumlu geçtiğini gözlemlediğini de kaydeden Atal, ''Bundan sonra tüm futbolcularımızla biraraya geleceğiz. Sohbet edeceğiz, dertlerini dinleyeceğiz. Böylece futbolcularımızla daha iyi bir iletişim sağlamış olacağız'' diye konuştu. 
     
</TEXT>
</DOC>
