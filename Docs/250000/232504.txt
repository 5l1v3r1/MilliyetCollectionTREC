<DOC>
<DOCNO> 232504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun12.html </URL>
<DATE> 2004/04/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Özbilenler Türkiye'ye diyet borcumuzu 'evet' diyerek ödeyebiliriz 
</HEADLINE>
<TEXT>

     KKTC İşadamları Derneği KKTC İŞAD Başkanı Ünsal Özbilenler, Kıbrıs Türklerinin Türkiye'ye ödenmesi çok güç olan minnet ve diyet borcu olduğunu belirterek, ''Türkiye Devletine diyet borcumuzu, Cumartesi günü referandumda evet diyerek ödeyebiliriz'' diye konuştu. 
     Özbilenler, KKTC İŞAD ile TÜSİAD tarafından düzenlenen ''Kıbrıs Ekonomisi ve Yatırım Olanakları'' konulu seminerin açılışında yaptığı konuşmada, bir hafta önce yapılması planlanan seminerin işadamı Sakıp Sabancı'nın vefatı nedeniyle bugüne ertelendiğini hatırlattı ve tüm iş dünyasına başsağlığı diledi. 
     KKTC ekonomisinin 1974 yılından itibaren önemli sıkıntılarla karşılaştığını ifade eden Özbilenler, ''tanınmayan ve ekonomik iklimi belirsiz topraklarda yatırımların son derece az olduğunu'' kaydetti. 
     ''Kıbrıs'ta 40 yıldır siyasi çözüme ulaşılamıyor, 40 yıldır politikacılar anlaşmamak için görüşüyorlar'' diyen Özbilenler, Annan Planı'nın 40 yıldır iki toplumun görüştüğü konuların özeti olduğunu belirtti. 
     Annan Planı uyarınca Kıbrıs halklarına referandum hakkıyla kendi geleceklerini belirleme yetkisinin tanındığına işaret eden Özbilenler, referandumlardan evet çıkması durumunda Kıbrıs'taki yatırım ikliminin olumlu yönde değişeceğini kaydetti. Özbilenler, şöyle devam etti 
     ''Türkiye Cumhuriyeti devletine diyet borcumuz var. Cumartesi günü referandumda evet diyerek bu diyet borcumuzu ödeyebiliriz.'' 
     
     TÜSİAD YÖNETİM KURULU BAŞKANI SABANCI 
     Seminerin açılışında konuşan TÜSİAD Yönetim Kurulu Başkanı Ömer Sabancı da, 24 Nisan'da yapılacak referandumların ''Kıbrıs tarihinin kritik bir dönüm noktası olduğunu'' kaydetti. 
     İlgili tüm tarafların gayretiyle Annan Planı'na son şeklinin verildiğini ifade eden Sabancı, ''bazı riskler ve derogasyonlar konusundaki belirsizliklere rağmen, bu planın KKTC ve Türkiye'nin çıkarlarına hizmet ettiği kanaatindeyiz'' diye konuştu. 
     Sabancı, ''son dönemde gerek KKTC'de, gerekse Türkiye'de çözüm yanlısı yaklaşımların ağırlık kazandığına'' işaret ederek, İsviçre'nin Davas kasabasında başlayan sürece yine İsviçre'de bir dağ kasabası olan Burgenstock'ta son şeklinin verildiğini söyledi. Annan Planı'nda iki kesimliliğin korunduğunu, mülkiyet konusunda global takasa yakın bir formül benimsendiğini, uzun yıllardır adada yaşayanların haklarının garanti altına alındığını, Türk askerinin varlığının Türkiye'nin AB üyeliğinden sonra da devam edebileceğini ifade eden Sabancı, KKTC'nin refah seviyesinin yükseltilmesi için referandumlardan sonra çaba gösterilmesi gerektiğini kaydetti. 
     Referandumların, Kıbrıs'ta iki tarafın ''bir arada yaşama iradelerinin test edileceğini'' belirten Sabancı, çözüm önerisinin iki tarafın da çıkarlarını koruyacak şekilde hazırlandığına inandıklarını, Rum tarafından da evet yanıtının çıkması gerektiğini söyledi. Sabancı, referandumun 1 Mayıstan sonraya ertelenmesinin ya da Türkleri yeni müzakerelere zorlamanın mümkün olamayacağının da ifade etti. 
     Kıbrıs'taki referandumlarda Türk tarafından evet , Rum kesiminden de hayır çıkması durumunda, Güney Kıbrıs Rum yönetiminin AB üyeliği ile ödüllendirilmesinin makul olmadığını kaydeden Sabancı, AB'nin ve dünya kamuoyunun KKTC'nin de ödüllendirilmesi için bir mekanizma geliştirmesi gerekeceğini söyledi. Sabancı, bu konuda Türk diplomatlarının ellerinden geleni yapacaklarına inandıklarını belirtti. 
     Sabancı, KKTC'nin yatırımlar için daha cazip hale getirilmesi gerektiğini, TÜSİAD'ın da kendi tabanını bu yönde teşvik edeceğini belirtti. 
     
</TEXT>
</DOC>
