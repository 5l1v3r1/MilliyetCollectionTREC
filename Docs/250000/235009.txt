<DOC>
<DOCNO> 235009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur11.html </URL>
<DATE> 2004/04/26/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Antalya'ya turist yağıyor... 
</HEADLINE>
<TEXT>

     Antalya'ya, yılbaşından bu yana havayoluyla gelen turist sayısı 750 bini aştı. 1-25 Nisan 2004 tarihleri arasındaki artış, geçen yılın aynı dönemine oranla yüzde 188 olarak gerçekleşti. 
     Kültür ve Turizm İl Müdürlüğü'nden alınan bilgiye göre, dün Antalya Dış Hatlar Terminali'ne 16 bin 928 turist giriş yaptı. 1-25 Nisan 2004 tarihlerinde bölgeye gelen turist sayısı 265 bin 93'e ulaşırken, yılbaşından bu yana bölgeyi ziyaret eden turist sayısı 757 bin 947 oldu. 
     Antalya'ya 1-25 Nisan arasında gelen turist sayısı, geçen yılın aynı dönemine göre yüzde 188 oranında artarken, 1 Ocak-25 Nisan arasında bölgeyi ziyaret eden turist sayısı da yüzde 59 oranında artış gösterdi. 
     Turizm sektör temsilcileri, bu yıl Antalya'ya 6 milyon turist gelmesinin hedeflendiğini sezonun bu hızla gitmesi durumunda belirlenen hedefin daha da üzerine çıkılabileceğini belirttiler. 
     
     226 UÇAK İNİŞ-KALKIŞ YAPTI 

     Antalya'da dün uçak trafiği de yoğun oldu. Havalimanında dün dış hatlar terminalinde 226 uçak iniş ve kalkış yaptı. 
     Antalya Devlet Hava Meydan İşletmeleri Müdür Yardımcısı Süreyya Ceylan, AA muhabirine yaptığı açıklamada, şunları söyledi 
     ''Yaz dönemi için şimdiden kendi bünyemizde çeşitli önlemler almaya başladık. Bu rakamlar, yaz döneminde de büyük yoğunluk yaşanacağını gösteriyor. Havaalanı pistlerimizin kapasitesi saatte 24 uçak... Ancak bu, bazen 30'u da aşabiliyor.'' Kongreler nedeniyle iç hatlarda da yoğunluk yaşandığını ve iç hatlardan gelen yolcu sayısının yüksek olduğunu vurgulayan Ceylan 70 milyon dolar bedelle ihale edilen Antalya Havaalanı 2. pist ve terminal inşaatının önümüzdeki sezona yetiştirileceğini kaydetti. 
     
</TEXT>
</DOC>
