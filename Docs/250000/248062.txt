<DOC>
<DOCNO> 248062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko13.html </URL>
<DATE> 2004/06/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hazine arazilerini kaçak kullananlara kiracı olma fırsatı 
</HEADLINE>
<TEXT>

     Adana Defterdarı İhsan Akyol, hazine arazilerini kullananların 30 Haziran 2004 tarihine kadar, bu yerleri kiralamak için başvuruda bulunmaları gerektiğini bildirdi. 
     Akyol, yazılı açıklamasında, hazinenin özel mülkiyetindeki taşınmaz mallar ile devletin hüküm ve tasarrufundaki yerleri işgal edenlerin kiralama taleplerini Defterdarlık Milli Emlak Müdürlüğü veya Mal Müdürlükleri'ne yapabileceklerini ifade etti. 
     Talepleri uygun görülen gerçek ve tüzel kişilerin kullanımında olan taşınmazların kendilerine 5 yıl süreyle kiraya verileceğini belirten Akyol, şunları kaydetti 
     ''Ayrıca, 4070 sayılı kanun gereğince hazineye ait taşınmaz malların tarım arazisi olarak kullanıcılarına doğrudan satışı için 19 Temmuz 2003 tarihinden itibaren 2 yıllık süre tanınmıştı. Bu süre bitmeden bu durumdakilerin, kullandıkları arazinin tapusunu alabilmek için geç kalmamalarını bekliyoruz.'' Akyol, hazineye ait taşınmaz malları ihale ile satın alanlara da bazı kolaylıklar getirildiğini vurgulayarak, açıklamasını şöyle sürdürdü 
     ''Hazineye ait taşınmaz malı satın alan kişi isterse bunu 1,25 faizle 2 yıllık sürede 4-8 eşit taksitle ödeyerek tapusunu alabilecek. Ayrıca, satışa konu hazineye ait taşınmaz mal Katma Değer Vergisi KDV ile 5 yıllık emlak vergisinden muaf olup, tapu işlemlerinde harç alınmayacak.'' 
     
</TEXT>
</DOC>
