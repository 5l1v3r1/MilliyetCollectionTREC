<DOC>
<DOCNO> 228642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko08.html </URL>
<DATE> 2004/04/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Borsada haftaya bakış... Gözler MGK toplantısında... 
</HEADLINE>
<TEXT>

     Enflasyon verilerinin beklentiler çerçevesinde gerçekleştiği piyasalar açısından bu haftanın en önemli gündem maddesini, Milli Güvenlik Kurulu'nun MGK bugün gerçekleştireceği Kıbrıs konulu toplantısı oluşturacak. 
     Gedik Yatırım Menkul Değerler tarafından hazırlanan haftalık strateji raporunda, 24 Nisan tarihine kadar Kıbrıs'ta tartışılacak Annan Planı'nın takvime paralel seyretmesinin, referanduma kadar geçecek süre içerisinde yapılacak açıklamaların ve gelişmelerin yanı sıra referandum sonucuna yönelik beklentilerin piyasaların seyrinde etkili olacağı kaydedildi. 
     Bu aşamadaki tahminin Türk tarafından kaynaklanan olumsuz gelişme yaşanmayacağına paralel, endeksin yatay-yukarı yönde hareket edeceği yönünde olduğu kaydedilen raporda, şu görüşlere yer verildi 
     ''Referandumda Rum tarafının hayır oyu kullanması Güney Kıbrıs'ın AB'ye girişine bir engel teşkil etmeyecektir. Buna karşılık çözüme yönelik tavrından dolayı Türkiye'nin AB'ye üyeliği yolunda Kıbrıs engeli ortadan kalkmış olacaktır. Bu durumun piyasalar tarafından olumsuz algılanmayacağını tahmin ediyoruz. Bugün Milli Güvenlik Kurulu'nun Kıbrıs özel gündemi ile toplanacak oluşu piyasalarda yakından takip edilecektir.'' Raporda, bankacılık sektörü hisselerindeki gerileme nedeni ile geçen hafta düşüş kaydeden İMKB-100 endeksinin, 19,900-21,300 aralığında seyretmesinin beklendiği belirtildi. 
     
</TEXT>
</DOC>
