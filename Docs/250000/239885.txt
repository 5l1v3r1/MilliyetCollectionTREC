<DOC>
<DOCNO> 239885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/axspo02.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan taviz yok 
</HEADLINE>
<TEXT>


Almanya'nın Kicker dergisine konuşan Fenerbahçe'nin çalıştırıcısı, "Gelecek hafta yönetimle oturup konuşacağım. Görüşlerimizin ne kadar uyuştuğuna bakacağım. Artık hata yapmak istemiyorum" dedi 


Teklifler çok 
FENERBAHÇE Teknik Direktörü Christoph Daum, Alman spor dergisi Kicker'e ilginç açıklamalar yaptı. 2006 yılında Alman Milli Takımı'nın başında olabileceğini söyleyen tecrübeli çalıştırıcı, hayatı boyunca bazı hatalar yaptığını ve bunların sonuçlarına katlandığını, gelecekte yeniden güven kazanmanın kendisi için çok önemli olduğunu ifade etti. Daum, avukatı Stankewitz'e çok sayıda teklif geldiğini ancak önce Fenerbahçe ile görüşeceğini belirtti. 

'Önemli başarı' 
BU sezon şampiyonluğun çok önemli bir başarı olduğunu vurgulayan Alman hoca, Şampiyonlar Ligi'ndeki hedefi sorulduğunda, "Şimdi eğlenme zamanı. Benim 2005 yılına kadar sözleşmem var. Kulüp yetkilileri ile önümüzdeki hafta içinde gelecekle ilgili olarak görüşeceğim. Görüşlerimin yöneticiler ile ne kadar uyuştuğuna bakacağım. Genelde başarılı dönemlerde en büyük hatalar yapılır. Bunun bizim başımıza gelmesini istemiyorum" yanıtını verdi. 

Kupa provası 

YUSUF DURSUN 

Marmara Gold Medya Kupası'nın TSYD'de yapılan fikstür çekimine katılan Daum, "Basın oynayacak biz de kenarda eleştiririz artık" diyerek espri yaptı. Alman hoca kupayla şampanya içer gibi objektiflere poz verdi ve "Malatya maçında alacağımız şampiyonluk kupasının provasını yapıyorum" dedi. 

Kızıl Meydan Sarı-Lacivert 

RUSYA'NIN başkenti Moskova'da yaşayan Fenerbahçeli taraftarlar, takımlarının şampiyonluğunu ünlü Kızıl Meydan'da kutladı. Moskova Fenerbahçeliler Derneği'nin organizasyonunda bir araya gelen Sarı - Lacivertli taraftarların kutlamasına ilgi gösteren Rus vatandaşları Fenerbahçe bayrağıyla hatıra fotoğrafları çektirdi. Kutlamaya, üyelerin eşleri ve çocuklarının yanısıra, Fenerbahçe taraftarı Rus genç kızlar da katıldı. 

Tarihe geçti 

SARI - Lacivertli takımı 15. şampiyonluğuna taşıyan Christoph Daum, Türk futbol tarihine geçti. Alman hoca, 45 yıllık geçmişi bulunan Birinci Lig'de, çalıştırdığı iki takımı da şampiyon yapan 4. teknik adam oldu. Daha önce Yugoslav antrenörler Tomislav Kaleperoviç ve Branko Stankoviç ile Rumen Mircea Lucescu, 2 ayrı takımın başında mutlu sona ulaşmıştı. 

'Tuncay beni yoruyor' 

SEZON başında İstanbulspor'dan transfer olan ve Teknik Direktör Daum'un gözüne ancak son haftalarda girmeyi başaran Selçuk, Şükrü Saracoğlu Stadı'nda rahat oynayamadıklarını söyledi. Genç oyuncu, "Özellikle maraton tribününün alt kısmında oturanlar daha ilk dakikadan tepkiye başlıyor. Öyle hale geldi ki, sahaya çıktığımızda, o tarafta oynayacak arkadaşımıza, "Eyvah, yandın" diye takılıyoruz" dedi. 
SELÇUK seyircinin önemine de dikkat çekti, "Mesela Ankaragücü maçı. Bizi soyunma odasına büyük bir coşkuyla gönderdiler. Bazen öyle bir çöküyorlar ki rakibin üstüne. O maçı onlar aldılar" diye konuştu. Tuncay'ın bu sezon büyük çıkış yaptığını söyleyen genç yıldız, "Onu televizyondan izlerken bile yoruluyorum" yorumunu yaptı. Selçuk gelecek yıl formanın daha güç olduğuna da dikkat çekti. 

FENERBAHÇE GÜNLÜĞÜ 
En mutlu Sambacı 
FENERBAHÇE'NİN Brezilyalısı Nobre düzenlediği basın toplantısında bir yıldan daha az bir sürede hem Cruzerio, hem de Fenerbahçe'de şampiyonluk yaşadığını belirtti ve "Bir yılda iki şampiyonluk yaşattığı için Tanrı'ya teşekkür ediyorum" dedi. Sözleşmesinde bir yıl daha opsiyon bulunduğunu vurgulayan sambacı "Burada mutluyum. Kalmayı çok istiyorum" diye konuştu. Nobre, Alex'in transferi ile ilgili sorular üzerine "Şampiyon olduktan sonra Alex beni arayıp tebrik etti. Ona Fenerbahçe'yi, taraftarın büyüklüğünü, buradaki atmosferi anlattım" yorumunu yaptı. 

Revivo geldi 
FENERBAHÇE'NİN bundan önceki son şampiyonluğunda büyük pay sahibi olan İsrailli oyuncusu Haim Revivo, Malatya maçını izlemek için Türkiye'ye geldi. Bu konuda yönetime başvuran ve gerekli izni alan yıldız oyuncunun, Galatasaray'a gittiği için kendisine yönelik bir tepkiden çekindiği öğrenildi. 

Nazar boncuğu 
STAT Müdürü Murşit Tarhan, nazar değmesin diye stadın çimlerine dev bir nazar boncuğu yerleştirdi. Sarı - Lacivertli futbolcular dün Şükrü Saracoğlu'nda buluşarak poster çekimi için poz verdi. Bu arada Malatyaspor taraftarına yer ayrılmadığı için tribünler arasındaki güvenlik duvarları kaldırıldı. 

FIFA belgesi 
DEREAĞZI Tesisleri içindeki yapay çim sahasına FIFA belgesi verildi. FIFA Başkanı Sepp Blatter imzasıyla gönderilen lisans sertifikasında, "Fenerbahçe Spor Kulübü Dereağzı Tesisleri'nde PeBa Çim tarafından yapılan saha, testleri geçerek 10 Mayıs 2004'ten, 9 Mayıs 2007'ye kadar FIFA onaylı markasını taşımaya hak kazanmıştır" ifadesi kullanıldı. 

Öztuna unutulmadı 
SARI-Lacivertli takımın unutulmaz futbolcularından "Puşkaş" lakaplı Ergun Öztuna için onur gecesi düzenlendi. Birleşik Fenerbahçeliler Vakfı'nda düzenlenen geceye, Ergun Öztuna, Fenerbahçe'nin kongre üyeleri ve vakıf üyeleri katıldı. 

Pierre için 
LİGDE 23 golü bulunan Van Hooijdonk'un gol kralı olması için Fenerbahçeli futbolcular seferberlik ilan etti. Malatya maçında Hollandalı yıldızın 25 golü bulunan Zafer Biryol'u geride bırakması için büyük uğraş verileceği, tüm son pasların bu oyuncuda toplanacağı belirtildi. 


</TEXT>
</DOC>
