<DOC>
<DOCNO> 201546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun06.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Misket bombası.. Savaşta 1000 Iraklı boşu boşuna ölmüş... 
</HEADLINE>
<TEXT>

     Koalisyon güçlerinin Irak'ta misket bombası kullanmaları yüzünden yaklaşık 1000 kadar Iraklının ''boşu boşuna'' öldükleri bildirildi. 
     Merkezi New York'ta bulunan İnsan Hakları İzleme Komitesi İHİK-Human Rights Watch tarafından yayınlanan bir raporda, ''Amerikan ve İngiliz kuvvetlerinin bu bombaları kullanmamaları halinde sivillerin saldırılara hedef olmayacakları'' kaydedildi. 
     Raporda, ''İngiliz kuvvetlerinin Basra'da, Irak ordusu tarafından terk edilen mühimmat ve cephaneyi güvenlik altına almadıkları ve bunların asi güçlerin eline geçtiği, ayrıca bazı sivillerin ölümüne yol açtığı'' da ileri sürüldü. 
     İHİK Başkanı Kenneth Roth, ''koalisyon güçlerinin savaşta sivillere zarar vermeme konusunda hassas davrandıklarını, buna rağmen basit önlemler alınsaydı, yüzlerce sivilin boşu boşuna ölmelerinin önüne geçilebileceğini'' söyledi. 
     
     13 BİN MİSKET BOMBASI KULLANILDI 
     Amerikan ve İngiliz birliklerinin savaşta 13 bin adet parça tesirli misket bombası kullandıkları bildiriliyor. Yaklaşık 2 milyon adet patlayıcı içeren bu bombalar, 1000 kadar sivilin yok yere ölümüne neden oldu. 
     Kanıtlanan olaylar arasında Amerikan birliklerinin Hilla kentinde bu bombalardan kullanmaları sonucu 33 kişinin ölmesi ve 109 kişinin yaralanması bulunuyor. 
     
     SADDAM DİYE SİVİLLERİ VURMUŞLAR 
     Aynı şekilde, 7 Nisan'da Saddam Hüseyin'in uydu telefonuyla konuştuğu sanılarak düzenlenen saldırıda 18 sivil hayatını kaybetmişti. 
     Parça tesirli bombalar futbol sahası kadar geniş bir alanda etkili oluyor. Bombaların düşman askerlerinin toplu halde bulundukları yerlerde ya da birliklerinin hareketini engellemek amacıyla kullanılması durumunda çok yararlı olduğu bildirildi. 
     Raporun hazırlanmasına katkıda bulunan İHİK ekibinin 29 Nisan-1 Haziran tarihleri arasında Irak'ta 10'dan fazla kenti ziyaret ettiği, aralarında saldırı kurbanları, doktorlar ve koalisyon personelinin de bulunduğu kişilerle 200'den fazla mülakat gerçekleştirildiği ifade edildi. 
     
     IRAKLILAR CANLI KALKAN KULLANMIŞ 
     Raporda, Iraklılar'ın savaşta canlı kalkan kullandıkları, uluslararası sözleşmelere aykırı olarak cephane ve mühimmatı hastane, cami gibi halkın toplu olarak bulunduğu yerlere depo ettikleri, Kızılay ve Kızılhaç sembollerini amaç dışında kullandıkları da vurgulandı. 
     
     KAÇ KİŞİ ÖLDÜ 
     Irak savaşında kaç sivilin öldüğü kesin olarak bilinmiyor. 
     Irak sağlık bakanlığı bu sayıyı 1764 olarak açıklarken, AP ajansı 20 Mart-20 Nisan tarihleri arasında 3 bin 240 sivilin öldüğünü saptadı. 
     
</TEXT>
</DOC>
