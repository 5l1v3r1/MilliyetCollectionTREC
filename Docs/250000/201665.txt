<DOC>
<DOCNO> 201665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo24.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ganea Bir sorunum yok 
</HEADLINE>
<TEXT>

     Romanya Milli Takımı ve Bursaspor'un golcüsü Ioan Viorel Ganea, yeşil-beyazlı takımda mutlu olduğunu belirterek, ''Bursa'yı ve Bursaspor'u seviyorum. Takım içinde herhangi bir sorun yaşamıyorum'' dedi. 
     Ganea, Bursaspor Kulübü Yönetim Kurulu'nun, başarısız sonuçların ardından, futbolcuların transfer taksitlerinin dondurulmasına yönelik aldığı karar nedeniyle mutsuz olduğu biçimindeki iddiaları yalanladı. 
     Sezon başında teknik direktör Gheorghe Hagi ile birlikte büyük umutlarla geldiği Bursa'da mutlu olduğunu anlatan Ganea, ''Bursa'yı ve Bursaspor'u seviyorum. Takım içinde bir sorun yaşamıyorum. Ligde yaşanan sıkıntıların da bir an önce biteceğini tahmin ediyorum. Bursaspor Kulübü büyük bir camia, bu sorunları da kısa sürede atlatacaktır'' dedi. 
     Ganea, Romanya'dan gelen konuklarıyla birlikte gittiği Zafer Plaza Alışveriş Merkezi'nde bir pet markette egzotik hayvanları izledi. 
     Mağaza yetkililerinin, Bursaspor'un simgesi olan timsahı kendisine göstermeleri üzerine golcü oyuncu, yavru timsahı eline alarak bir süre sevdi. 
     
</TEXT>
</DOC>
