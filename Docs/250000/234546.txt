<DOC>
<DOCNO> 234546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy13.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, Org. Özkök'e 'Aytaç Paşa'yı sordu 
</HEADLINE>
<TEXT>

   23 Nisan resepsiyonu renkli sohbetler ve dikkat çeken mesajlarla doluydu. Resepsiyona AKP Tokat Milletvekili Dağcıoğlu türbanlı eşiyle birlikte katıldı 
      MUSTAFA İSTEMİ Ankara 

   
   TBMM Başkanı Bülent Arınç'ın yeni bir krize meydan vermemek için türbanlı eşi Münevver Arınç olmadan ev sahipliği yapmak zorunda kaldığı 23 Nisan resepsiyonu renkli sohbetler ve dikkat çeken mesajlarla doluydu. İşte resepsiyondan ilginç notlar 
   Resepsiyona Kara Kuvvetleri Komutanı Orgeneral Aytaç Yalman dışında tüm kuvvet komutanları katıldı. Yalman'ın yokluğunu fark eden Arınç, Genelkurmay Başkanı Orgeneral Hilmi Özkök'e "Aytaç Paşa'nın niye gelmedi " diye sordu. Özkök de Yalman'ın 10 günlük yurtdışı seyahatinde olduğunu belirterek Arınç'ın merakını giderdi. 
   Arınç, tüm konukları eşli davet etmesine karşın AKP milletvekillerinden türbanlı olanlar eşlerini getirmedi. Resepsiyona AKP Tokat Milletvekili Ergun Dağcıoğlu türbanlı eşiyle birlikte katıldı. "Kamusal alan falan tanımam" sözleriyle tepki çeken Sayıştay Başkanı Mehmet Damar'ın yanında da "boneli" eşi yine vardı. 
   
   'Tarassut altındayız' 
   Resepsiyonda izdiham nedeniyle konukların üzerine şarap döküldü,. Özkök, Başbakan Recep Tayyip Erdoğan ile izdiham nedeniyle uzun süre sohbet edemedi. Özkök, "Tarassut gözleme, gözetleme altında kaldık. Konuşmak istesek de konuşamayız" dedi. 
   Söz yazarı Sezen Cumhur Önal, Özkök'e "Paşam bütün güzel şarkılar sizin olsun" diyerek Hülya Avşar'ın albümüne girecek şarkının dizelerini okudu "Benim bütün dualarım seninle Sen bir ömür mesut olasın diye Yalvarırım gündüz gece Hayalin gözlerimde Mesut olasın diye." 
   Resepsiyon davetiyesine eşinin adını neden yazmadığını soran gazeteciye, "Şeyini şey ettiğimin şeyi" yanıtını veren Arınç, bu kez soruları güler yüzle yanıtladı. Arınç, Sezer'in resepsiyona katılmama mazeretini soran gazeteciye, "Geçen yıldan bu yana sorularınızın da değişmiş olması lazım. Eminim ki önümüzdeki yıllarda bu soruları hatırladığımızda acı acı güleceğiz. Şu anda aramızda bulunamamış olmasının sebebini şahsen bilmiyorum. Eğer siz bu konuda meraklıysanız, bir fırsat bulup kendilerine sorarsınız" dedi. 
   Erdoğan davetten çıkarken havai fişek seslerini duyunca "Ne oluyor ya, bombalar mı patlıyor " dedi. Arınç'la birlikte fişek gösterisini izleyen Erdoğan, seslerin nereden geldiğini görünce rahatladı. 
   
   İçki banyosundan son anda kurtuldu 
   Başbakan Erdoğan, TBMM Başkanı Arınç'ın ev sahipliği yaptığı resepsiyonda izdiham nedeniyle zor anlar yaşadı. İçki tepsilerinin devrilmesiyle korumalar ve konukların üzerine kırmızı şarap döküldü. Erdoğan da bir garsonun düşürmek üzere olduğu içki tepsisinden korumaların dikkati sonucu kurtuldu. 
   
   
   
</TEXT>
</DOC>
