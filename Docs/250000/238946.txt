<DOC>
<DOCNO> 238946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/siyaset/siy20.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



'Aşk Vadisi'ni balondan izledi 
TBMM ile Avrupa Konseyi İnsan Hakları Komiserliği'nin düzenlediği bir seminer için Nevşehir'e gelen TBMM Başkanı Bülent Arınç, hayatında ilk kez balona bindi. Kapadokya bölgesini yaklaşık 1500 - 2000 metre yükseklikten izleyen Arınç, tur sırasında Uçhisar, Göreme, Avanos, Ürgüp, Devrent, Paşabağı, Zelve ve "Aşk Vadisi" olarak bilinen Güvercinlik'i tepeden izledi. Balon gezilerinin ardından yapılan şampanya patlatma töreni, bu kez yapılmadı. 

Ermenistan'a zeytin dalı 
Danıştay'ın 136. kuruluş yıldönümü resepsiyonunda Başbakan Erdoğan, Danıştay Başkanı Ender Çetinkaya ve Anayasa Mahkemesi Başkanı Mustafa Bumin'in "çok ülke geziyorsunuz" sözlerine, "Lobi faliyetlerimiz zayıf. Onun için geziyorum" diye yanıt verdi. Erdoğan, NATO zirvesine Türkiye ile ilişkileri nedeniyle katılamayacağını açıklayan Ermenistan Cumhurbaşkanı Koçaryan'a da şu mesajı yolladı "Çevremizdeki bütün ülkelerin hemen hemen hepsine gittim. Ermenistan'la da bir temas kurmamız lazım. İnsanlara yanlış empozeler yapılıyor. Bu açıdan geziler çok iyi oluyor" 

Yargıda, adli tatil tartışması 
Yüksek yargı organları arasında, Anayasa Mahkemesi'nin yapısının değiştirilmesine ilişkin düzenlemelerin ardından, Adalet Bakanlığı'nın hazırladığı ve adli tatilin 45 günden 32 güne indirilmesini öngören taslak konusunda da anlaşmazlık yaşandı. Yargıtay Başkanı Eraslan Özkaya, "Adli tatil, zorunluluklardan dolayı konulmuştur. Bu koşullarda kaldırılmasına karşı çıkarız" dedi. Anayasa Mahkemesi Başkan Vekili Haşim Kılıç ise, "Adli tatilin kısaltılması gerektiğini dü-şünüyorum" diye konuştu. 

Baykal'ın da bir fezlekesi oldu 
Her fırsatta milletvekili dokunulmazlığının sınırlandırılmasını isteyen CHP Genel Başkanı Deniz Baykal da "fezlekeli" oldu. Baykal hakkında, "Toplantı ve Gösteri Yürüyüşleri Yasası'na muhalefet"ten hazırlanan fezleke, TBMM Başkanlığı'na sunuldu. Fezleke, Baykal'ın, yerel seçim kampanyası sırasında, yasayı çiğnediği gerekçesiyle hazırlanmıştı. 

Bakanlara yuvarlak masa 
Başbakan Recep Tayyip Erdoğan'ın bir süreliğine taşındığı yeni Başbakanlık binasında dün yapılan ilk Bakanlar Kurulu toplantısı, yuvarlak masa düzenindeki salonda gerçekleştirildi. Son teknolojinin kullanıldığı salonda, her bakanın önüne monitör konulurken, tavana yerleştirilen kameralarla istenen bakanı daha yakından görme olanağı sağlandı. Video - konferans sistemiyle, Erdoğan şehir dışında bulunduğunda da Bakanlar Kurulu'na başkanlık yapabilecek. 





</TEXT>
</DOC>
