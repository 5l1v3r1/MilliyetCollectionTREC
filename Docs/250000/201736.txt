<DOC>
<DOCNO> 201736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/guncel/agun.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okula gelen haciz, öğrenciyle veliyi vurdu 
</HEADLINE>
<TEXT>

   İstanbul'daki Bilkentim Koleji, velilerin senetlerini borçlarına karşılık dağıttı. Veliler parayı vermeyince okulun eşyalarına haciz geldi. Çocuklar ortada kaldı 
      BURCUM DEVREZ İstanbul 
   
   Bahçelievler Özel İstanbul Bilkentim Koleji'nin sahipleri piyasaya borçlarını ödeyemeyince öğrenciler yandı. Velilerin bir eğitim dönemi için verdikleri senetler el değiştirirken, öğretmenlerin maaşları ödenemedi, okuldaki mallar da haczedildi. Yetkililer, eğitim sezonu ortasında açıkta kalan öğrencilerin isteklerine göre devlet okullarına ya da özel okullara dağıtılabileceğini belirtti. 
   Bahçelievler'deki Bilkentim Koleji bu sene açıldı. Anaokulu, ilköğretim ve lise bölümlerine 250 öğrenci okula kaydoldu. Velilerden bir yıl için 3,5-7 milyar lira arasında ücret talep edildi. Birçok veli senetle ücreti taksitlere böldürdü, bir kısmı peşin ödedi. İddiaya göre, okul sahipleri piyasaya olan borçlarını ödeyemedi. İki aydır öğretmenlere maaş veremeyen okul yönetimi, velilerin bir eğitim yılı için verdiği senetlerin bir kısmını borçlu oldukları şirketlere verdi. 
   
   Devredilmezse kapatılacak 
   Son dönemde bazı firmalar ve kişiler, "Taksit senetleriniz bizde. Ödemelerinizi bize yapacaksınız" diye velileri arayınca durum ortaya çıktı. Veliler yöneticilerle toplantı talep etti. Okul yönetimi, "hisse alıp ortak olun, okulu kurtaralım" teklifi yaptı. Bunu kabul etmeyen veliler, "Yöneticiler hakkında yasal işlem yapılsın. Senetlerimizi geri istiyoruz" dedi. 
   
   Mahkemeye başvurabilirler 
   Hukukçular, senetlerle ilgili şu bilgiyi verdi Yıllık ücretin tamamını ödeyen veliler, geri alma tabelinde bulunabilir. Para geri ödenmezse tazminat davası açılabilir. Velilerin senetleri kurtarmak için Ticaret Mahkemesi'ne başvurarak ödememe tedbiri aldırmaları gerekiyor. Bunun için de savcılığa başvurduklarını belirten bir belge almaları önemli. 
   
   
   
   
</TEXT>
</DOC>
