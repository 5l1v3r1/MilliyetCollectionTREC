<DOC>
<DOCNO> 236329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/dunya/dun03.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin 'big bang'i 
</HEADLINE>
<TEXT>


BRÜKSEL Milliyet 


Avrupa Birliği AB yarım yüzyıllık tarihinde ilk kez bu kadar çok sayıda ülkeyi bir anda bünyesine dahil ediyor. 
Birliğin en sancılı genişlemesi ilk dalgada yaşandı. İngiltere'nin üyeliğinin iki kez Fransa tarafından veto edilmesi, Norveç'te 1972'de yapılan referandumda halkın yüzde 53.3'ünün AB üyeliği aleyhine oy kullanması, AB açısından oldukça kötü bir hatıra olarak tarihteki yerini aldı. Bu başarısızlığa rağmen genişleme sevdasından vazgeçilmedi. İlk genişleme 1973'te Danimarka, İrlanda ve İngiltere'nin katılımıyla gerçekleştirildi ve üye sayısı 9'a çıktı. 
İkinci genişleme ise 8 yıl sonra geldi. AB, albaylar cuntasından kurtularak demokrasiye yönelen Yunanistan'ı kanatları altına aldığında takvim yaprakları 1981'i gösteriyordu. 1986'daki 3. dalgada Birliğin kucak açtığı ülkeler İspanya ve Portekiz oldu. 
Birliğin dördüncü dalga genişlemesinde ise pusula ağırlıklı olarak kuzeyi gösteriyordu. İsveç, Finlandiya ve Avusturya 1995'te tercihlerini AB üyeliğinden yana koydu ve üye sayısı 15'e çıktı. Bu üç ülkenin üyelik aşamasında dahi gözler yavaş yavaş komünist blokun çökmesinin şaşkınlığını üzerlerinden atarak Batı'ya göz kırpmaya başlayan orta ve doğu Avrupa ülkelerine çevrilmişti. 



</TEXT>
</DOC>
