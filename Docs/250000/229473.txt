<DOC>
<DOCNO> 229473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Kürt manevrası 
</HEADLINE>
<TEXT>

   Seçim öncesinde, SHP'yi 'bölücülük'le suçlayan Baykal, "DEHAP'ın aldığı oy ortada. Kürt kardeşlerimize 'Size burada yerimiz var' diyeceğiz. Artık kapımızı açacağız" dedi 
   EZELHAN ÜSTÜNKAYA, GÜNSELİ ÖNAL Ankara 

   
   Seçim öncesinde, DEHAP ile işbirliği yaptığı için SHP'yi "bölücülük"le suçlayan CHP Genel Başkanı Deniz Baykal, liderliğinin sorgulandığı seçim sonrasında manevra yaptı. Baykal, "Kürt kökenli vatandaşlarımız sadece DEHAP'ta, HADEP'te değil, Türkiye'nin her tarafında örgütlü CHP'de de yerini almalı. Kürt kökenli kardeşlerimize 'Size burada yerimiz var' diyeceğiz" dedi. 
   Baykal, CHP Meclis Grubu'nun seçim sonuçlarını tartışmak üzere yaptığı 11.5 saatlik toplantıda partisinin Güneydoğu politikasına ilişkin değişimin işaretlerini verdi. Yüksekova'daki konuşmasını ve "Ben de sizin çocuğunuzum, kaynaşmayı niye sağlamayalım Niye beni kabul etmiyorsunuz " sözlerini hatırlatan Baykal, Türkiye'de etnik kökenli siyasetin sona ermesinin sağlıklı bir gelişme olduğunu vurguladı. Baykal, "DEHAP'ın aldığı oy ortada. Artık kapımızı Kürt kardeşlerimize de açacağız. Sosyal demokrasiyi benimseyen insanların partimizde yer alması için her türlü çabayı göstereceğiz" dedi. 
   
   Bir ABD'de, bir Paris'te 
   Toplantıda, Kemal Derviş ve Zülfü Livaneli'ye de sert tepki gösterildi. Sinop Milletvekili Engin Alay Derviş'i "Truva atı" olarak niteledi. Şanlıurfa Milletvekili Turan Tüysüz de, "Zülfü Livaneli'yi bir mitingimize katılsın, iki oy kazandırsın diye çok aradım, ama hep yurtdışında. Bir aradım San Francisco'da, bir aradım Paris'te. Bir keresinde 'Kemal Derviş ile konuş, o gelmezse ben gelirim' dedi. Ama Kemal Derviş'i de bulamıyoruz" dedi. 
   
   Bölücük suçlaması 
   Baykal yerel seçimler öncesi, DEHAP'la işbirliği nedeniyle SHP Genel Başkanı Murat Karayalçın'ı "bölücülükle" suçlamıştı. Baykal, Karayalçın'a, "Üç kuruşluk oy için etnik siyaset yapıyor" diye tepki göstermiş, Türkiye'de "etnisiteye dayalı siyaset yapılmamalı" demişti. 
   
      Anıtkabir'de Baykal'ı Ata'ya şik yet ettiler    Eski CHP'li yöneticiler dün Anıtkabir'i ziyaret ederek devam kararı alan Deniz Baykal ve parti yönetimini Atatürk ve İsmet İnönü'ye şik yet etti. Ziyaretçiler arasında eski CHP Genel Sekreteri Adnan Keskin, eski Parti Meclisi PM üyesi Erol Tuncer, eski Genel Başkan Yardımcısı Ertoz Vahit Suiçmez, Erol Çevikçe, Kemal Ataman, Ali Haydar Şahin, Veli Aksoy, Ethem Cankurtaran, Ayhan Fırat ve Mustafa Çakır da bulundu. CHP'liler, Anıtkabir özel defterini resmi tören olmadığı gerekçesiyle imzalayamadı. 
   
</TEXT>
</DOC>
