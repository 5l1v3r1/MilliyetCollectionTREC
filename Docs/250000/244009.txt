<DOC>
<DOCNO> 244009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo25.html </URL>
<DATE> 2004/05/30/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Ulusoy "Fenerbahçe'nin beni isteyip istememesi önemli değil" 
</HEADLINE>
<TEXT>

     Futbol Federasyonu Başkanı Haluk Ulusoy, ''Hakem kardeşlerimizden memnuniyetsizliğimi defalarca dile getirdim, memnuniyetsizliğim onlara güvenmediğim anlamını taşımamalı'' dedi. 
     Ulusoy, Trabzonspor Kulübü Başkanı Atay Aktuğ ve yöneticileri, Mehmet Ali Yılmaz Tesisleri'nde ziyaretinde, demokrasi ile idare edilen bir ülkede yaşadıklarını belirterek, ''Futbol Federasyonu Başkanlığı'na her isteyen Türk vatandaşı aday olabilir. Bu gayet normaldir. Ben 1,5 ay evvel yeni bir 4 yıl daha göreve devam edeceğimi açıklamıştım'' diye konuştu. 
     Ulusoy, Türk futbolundaki hizmetlerinin ortada olduğunu ifade ederek, ''Türk futbolunun 7 yıldan beri dünya ve Avrupa arenasında nerelere geldiğini biz tescil etmiş durumdayız. Türkiye'de sadece ofsayttı, goldü diye günlerimizi geçirirsek bir yerlere varmamız mümkün değil. Ofsayt, gol, penaltı, hakem hataları, geçmiş 40 yılda olduğu gibi bundan sonraki yıllarda da olacaktır'' dedi. 
     Bu yıl maalesef hakem hatalarının çok fazla yaşandığı bir yıl geçirildiğini dile getiren Ulusoy, şöyle devam etti 
     ''Maalesef hatalar, talihsizlikler bu sene lige fazlasıyla damgasını vurdu. Ben bu seneki hakem kardeşlerimden zaten memnun olduğumu söylemedim. Hakem kardeşlerimizden memnuniyetsizliğimi defalarca dile getirdim. Memnuniyetsizliğim onlara güvenmediğim anlamını taşımamalı. Türk insanına güveniyorum. Türk hakemi bana göre bu sene talihsiz bir yıl yaşamıştır. Gelecek yıldan itibaren hataların en aza ineceğini düşünüyorum.'' Ulusoy, hakemlerin üzerindeki baskının azalması gerektiğini ve el birliği ile hakem camiasına yardımcı olunmasının çok önemli olduğunu da vurguladı. 
     Seçimlerde kulüp başkanlarının kendisini desteklemesinin gayet normal olduğunu kaydeden Ulusoy, şöyle konuştu 
     ''Yaptıklarımız ortada. Türk futbolu tavandaydı da ben yere indirmedim ki. Türk futbolu yerdeydi ben tavana vurdurdum. Bunu kötü göstermek isteyenler var. Onları Allah'a havale ediyorum. Onların yazdığı, konuştuğu düzeye inmek istemiyorum. Türk insanını kandırmaları mümkün değildir. Aldığımızda Türk futbolu neredeydi ona bakacaklar. Bu gün dünyada 7, Avrupa'da 4. sıradayız. Beni kulüp başkanlarının desteklemelerindeki bazı insanların yanlış yaklaşımları onların kendi içlerinin kötülüğünden, fesatlığından kaynaklıyor. İnsanları kötülemeyle, kulüpleri birbirleriyle kötü göstermeye hiç kimsenin hakkı yok.'' 
     
     FENERBAHÇE VE FEDERASYON 
     Şenes Erzik ve Abdullah Kığılı'nın Fenerbahçe Kulübü'nde bir dönem yöneticilik yaptığını, bu iki ismin Futbol Federasyonu Başkanlığı da yaptığını anımsatan Ulusoy, şunları söyledi 
     ''Bu iki başkanın gitmesinde en büyük rolü de Fenerbahçe Külübü üstlenmiştir. Yani Fenerbahçe Kulübü kendi içinden çıkan insanlara dahi iyi gözle bakmamıştır. Kendi içerisinden çıkardığı insanları bile federasyon başkanlığından yollamış bir kulüptür. Bu Fenerbahçe Kulübümüzün, maalesef kendini Türkiye'de en yüksekte gören, Fenerbançe'den başka Türkiye'de kulüp yokmuş gibi davranan bir tutum içinde olan başkan ve yöneticileri var. Ben seyircilerini ayırmak istiyorum. Bu sadece başkanlık, yönetici düzeyinde olan bir şey. Onları da Allah'a havale ediyorum, beni Fenerbahçe Kulübü taraftarlarıyla karşı karşıya haksız yere getirdikleri için.'' 
     
     ''MÜDAHİL OLMADIĞIM ORTADA'' 
     Ulusoy, Fenerbahçe Kulübü'nün kendi dönemimde son 4 yıl içerisinde 2 yıl şampiyon olduğunu ifade ederek, şunları kaydetti 
     '' Dahli var diyorlar, federasyon başkanı karışıyor diyorlar. Nasıl bir karışma ise son 4 yıl içinde 2 kere şampiyon oluyorsunuz. Bu yıl hele 11 puan geriden başlayıp şampiyon olan bir Fenerbahçe Kulübü var. Ben nasıl müdahil oluyorum da şampiyon olan bir Fenerbahçe Kulübü var Türkiye'de, onu kamuoyunun takdirine bırakıyorum. Müdahil olmadığım ortada, beni müdahil yapmak istediler ama müdahil olmadım. Fenerbahçe Kulübü'nün Haluk Ulusoy'u istememesi gayet normal. Fenerbahçe Kulübü'nün beni isteyip istememesi hiç önemli değil. Geçmişte şunu söylediler Fenerbahçe Kulübü isterse Merkez Hakem Kurulu başkanı o gün gider. Merkez Hakem Kurulu başkanının gitmesini istediler ama gitmedi. Yollamaya güçleri yetmedi. Fenerbahçe Kulübü başkanı isterse federasyon başkanı gider. Ben 7 yıldır oturuyorum, beni yollayamadılar. Onların isteği ile de ben gitmeyeceğim. Güçleri de yetmeyecek benim buradan gitmeme. Biraz daha sağduyulu olmaları lazım. Federasyon kurumuna saygılı olmaları gerekir.'' 
     
     ''BİR MASA ETRAFINDA OTURACAĞIZ'' 
     Federasyon olmazsa kulüplerin olmayacağını ifade eden Ulusoy, ''Kulüpler olmazsa da federasyon olmaz. Bunun bilincinde olacağız. Dostluk kardeşlik bilincinde, bir masa etrafında oturacağız. Futbolumuzu kötü bir şekilde gündemde tutmak hiç kimseye bir şey getirmez. Fenerbahçe Kulübü'nün bir derdi, sıkıntısı varsa, her kulübün olduğu gibi federasyon masasının etrafında oturacak, dertlerini sıkıntılarını söyleyecek'' diye konuştu. 
     Futbol Federasyonu'nun sorumluluk taşıyan bir kurum olduğunu ifade eden Ulusoy, söylerini şöyle tamamladı 
     ''Ben hep söylüyorum, insanlar midesinden, karnından konuşmayacak. İnsanlar yüreğiyle hareket etmeli. Şike, şaibe diyen insanlar ortaya belge koysun diyoruz. Şikenin, teşviğin belgesi olmaz diyorlar. Eğer belgeniz yoksa konuşmayacaksınız. Futbol Federasyonu'nun böyle durumlarda yapacağı şey Şike Tahkik Komisyonu kurar. Bu komisyon görevini yapar. Bu işte ismi geçen insanları tek tek çağırır, bilgisine başvurur. Bu şeyleri konuşan insanlar, komisyonlarda en ufak bir belge ortaya koymuyorlar. Belge sadece kağıt üzerinde olmuyor. Yüreğini ortaya koyup şurada, şu oldu demiyorlar.'' 
     
</TEXT>
</DOC>
