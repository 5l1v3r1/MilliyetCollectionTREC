<DOC>
<DOCNO> 217518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur13.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den istifa Nevşehir Belediye Başkanı bağımsız giriyor 
</HEADLINE>
<TEXT>

     AK Parti'den istifa eden Nevşehir Belediye Başkanı Yalçın Demir, 28 Mart yerel seçimlerine bağımsız olarak girecek. 
     Nevşehir Adliyesi'ndeki Merkez İlçe Seçim Kurulu Başkanlığı'na bir grupla birlikte gelerek adaylık başvurusunu yapan Demir, Nevşehirli seçmenlerin, kendisini l0 yıldan beri tanıdığını belirtti. 
     Halkın kendisini yeniden belediye başkanlığı koltuğunda görmek istediği için bu göreve talip olduğunu ifade eden Demir, ''Adaylığım, kendi kişisel düşüncelerimle oluşmadı. Halk istedi, ben de bağımsız belediye başkan adaylık başvurusunu yaptım. Bir köşeye otur deselerdi, kendi köşeme çekilirdim. Ama benim köşede kalmama izin vermediler. Bu benim için de bir lütuftur. Nevşehir için hayırlı olsun'' diye konuştu. 
     
</TEXT>
</DOC>
