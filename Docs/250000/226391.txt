<DOC>
<DOCNO> 226391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo14.html </URL>
<DATE> 2004/03/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fenerbahçe'nin ligde hızını hiçbir şey kesmiyor... 
</HEADLINE>
<TEXT>

     Birinci Süper Lig'de sezonun geride kalan 27 haftasında, çok sayıda futbolcunun kart cezası ve sakatlık sorunu nedeniyle takımı yalnız bırakması da Fenerbahçe'nin çıkışını durduramadı. 
     Bu konularda oldukça sıkıntı çeken sarı-lacivertliler, puan cetvelinin son sırasında başladığı şampiyonluk yarışında, her hafta başarı grafiğini yükseltti. 
     Kart cezalıları ve sakatlıklar nedeniyle maçların büyük bölümünde farklı kadroları sahaya sürmek zorunda kalan teknik direktör Christoph Daum, sorunlardan en az etkilenerek yoluna devam etmesini bildi. Özellikle ikinci yarıda, rakibi Beşiktaş'ın da üstüste puan kayıplarını iyi değerlendirip, kritik maçları kazanarak bitime 8 hafta kala aradaki puan farkını 6'ya yükselten Fenerbahçe, başarısını sonuca yansıttı. 
     
     KART CEZALILARI 
     Fenerbahçe'de 27 haftada 11 oyuncu kart cezalısı durumuna düşerek, 12 maçta takımını yalnız bıraktı. 
     Ali Güneş, Luciano, Aurelio, Kemal, Serhat, Selçuk, Tomas ve Erhan 1'er maçta cezalı olurken, Tuncay ve Servet 2'şer maçta cezalı duruma düştü. Fatih ise geçen sezonun son haftalarında aldığı 5 maçlık cezanın bir bölümünü bu sezonun başında çekerek ilk 3 hafta takımdaki yerini alamadı. 
     Fenerbahçe'nin, cezalı oyuncusu bulunduğu maçlar şöyle 
     1. hafta İstanbulspor.. Fatih. 
     2. hafta Trabzonspor... Fatih, Erhan. 
     3. hafta Elazığspor.... Fatih. 
     6. hafta Galatasaray... Tuncay. 
     10. hafta Adanaspor.... Selçuk. 
     14. hafta Beşiktaş..... Servet. 
     15. hafta Ankaragücü... Serhat, Aurelio, Servet. 
     18. hafta İstanbulspor. Tomas. 
     22. hafta Gaziantepspor Ali Güneş. 
     23. hafta Galatasaray.. Kemal. 
     26. hafta Bursaspor.... Luciano. 
     27. hafta Adanaspor.... Tuncay. 
     
     SAKATLIKLAR 
     Teknik direktör Daum'un asları arasında bulunan 4 futbolcu, ciddi sakatlık sorunlarıyla karşı karşıya kaldı. 
     Son olarak Gençlerbirliği ile yapılan Türkiye Kupası yarı final maçında ayağı kırılan ve sezonu kapatan Kemal, ligin ilk yarısında geçirdiği sakatlık nedeniyle uzun bir süre takıma girememişti. 
     İkinci yarıda katıldığı Fenerbahçe'de sergilediği performansla orta alanın sağındaki yerini garantileyen, ancak kupa maçında geçirdiği sakatlık nedeniyle son 2 maçta takımını yalnız bırakan Mehmet Yozgatlı'nın sakatlık sorunu sürüyor. 
     Devre arasında kasığından ameliyat edilen Serhat da uzun bir süre takımını yalnız bıraktı. Sezona başlarken burnu kırılan, geçen haftalarda da omzu çıkan Volkan da sakatlığı nedeniyle bazı maçlarda forma giyemedi. 
     Bu arada Gençlerbirliği ile yapılan ligin ilk yarısındaki maçı, saha kapatma cezası nedeniyle kendi sahası yerine İzmir'de yapan Fenerbahçe, zorlu mücadeleden 1-0'lık galibiyetle 3 puanla ayrılmasını bildi. 
     
</TEXT>
</DOC>
