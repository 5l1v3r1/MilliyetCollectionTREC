<DOC>
<DOCNO> 233029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/spo03.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
1 numaralı adaylar 
</HEADLINE>
<TEXT>

   Galatasaray, gözden çıkardığı Mondragon'un yerine kaleci arayışlarına başladı. Valencia'dan Canizares ve Monaco'nun file bekçisi Tony Sylva listeye alındı 
      ERHAN TELLİ 

   
   Titiz çalışma 
   SARI - Kırmızılı kulüpte maçlardaki agresif davranışları ile tepki çeken Mondragon'un gönderilmesine kesin gözüyle bakılırken, adaylar da masaya yatırıldı. Transferde önceliği 1 numaraya veren yönetim, ciddi bir araştırma içine girdi. Sezon sonunda kulübü ile mukavelesi sona erecek olan Valencia'nın ünlü kalecisi Jose Canizares ile Monaco'nun file bekçisi Tony Sylva'nın liste başı olduğu bildirildi. 
   
   Bavul topluyor 
   İNGİLTERE'DE bir kulüple her konuda anlaşma sağlayan Mondragon'nun da ayrılık hazırlıklarına şimdiden başladığı öğrenildi. Galatasaray'ın transfer listesindeki tüm kalecileri titizlikle incelediği ve bonservis sorunu olmayan isimler üzerine yoğunlaşıldığı ifade edildi. Bu konuda kaleci antrenörü Taffarel'den de görüş alındığı, listedeki isimler hakkındaki düşüncesinin sorulduğu öğrenildi. 
   
   Aslan gaza bastı    Malatyaspor maçının hazırlıklarını sürdüren takımda oyuncuların hırsı Hagi'yi sevindirdi 
   BOZHAN MEMİŞ 

   Kemik sesleri 
   LİGDE üst üste aldığı yenilgiler sonrası Denizli galibiyeti ile moral bulan Galatasaray'ı hırs bastı. Florya'daki idmanda futbolcuların oldukça istekli olması Hagi'yi memnun ederken, çalışmaya boğaz enfeksiyonu yaşayan kaleci Mondragon katılmadı. İyileşen Hakan Şükür'ün iki kez, Batista'nın da bir kez sakatlık geçirmesi üzerine Rumen teknik adam sertlikten kaçınmaları konusunda oyuncularını uyardı. 
   
   Prekazi, Florya'da 
   HAGİ, geçen hafta içinde tartışan Hakan Ünsal ile Hasan Şaş'tan fazla kilo nedeniyle birlikte çalışmasını istedi. İki oyuncu kondisyoner gözetiminde çalıştı. Galatasaray'ın eski oyuncusu Cevat Prekazi de idmanı izledi. Yedek kadro, akşam PAF takımı ile maç yaptı. Galatasaray'a ABD'den, ağustos ayında özel maç teklifi geldiği, ancak tarihin ligin başlamasına çok yakın olduğu için düşünülmediği bildirildi. 
   
   100. yılda veda    HAKAN Şükür, 100. yılda son kez Sarı-Kırmızılı formayı giyerek, 2005'te futbola veda edeceğini açıkladı. Takımda gruplaşma olmadığını savunan Hakan, "Ümit Karan'la basın önünde polemik yaşamamam gerekirdi. Samsun'da kırmızı kart görmem, tekmelikleri yere atmam hataydı. Fetullah hoca ile ilgili düşüncelerimi zaten saklamıyorum" dedi. 
   
   
</TEXT>
</DOC>
