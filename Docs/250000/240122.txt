<DOC>
<DOCNO> 240122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur43.html </URL>
<DATE> 2004/05/14/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Bartholomeos, Kadir Topbaş'ı ziyaret etti 
</HEADLINE>
<TEXT>

     Fener Rum Patriği Bartholomeos, İstanbul Büyükşehir Belediye Başkanı Kadir Topbaş'ı makamında ziyaret ederek, bir süre görüştü. 
     Saraçhane'deki Büyükşehir Belediye Başkanlığı binasında gerçekleşen ziyaret sırasında gazetecilere açıklama yapan Topbaş, belediye başkanlığı adaylığı sürecinde, Bartholomeos'un, ''adaylar arasında en iyisinin kendisi olduğunu'' belirtmesinden duyduğu memnuniyeti ifade etti. 
     Topbaş, dinler ve kültürler açısından İstanbul'un çok derin bir geçmişe sahip olduğunu belirterek, ''Cemaatler, ticari örgütler ve halkımızın çok büyük destekleri var. Bizim başarılı olmamızı istiyorlar'' dedi. 
     Bartholomeos da Beyoğlu Belediye Başkanlığı döneminde de davetlerine icabet ettiği Topbaş'ın, görevine çok hızlı başladığını ifade etti. 
     Patrikhane ve Rum Cemaati olarak, Kadir Topbaş'ın başarısından emin olduklarını kaydeden Bartholomeos, bunun gerçekleşmesi için dua ettiklerini söyledi. 
     Bartholomeos, İstanbul'un, dinler ve kültürlerin buluşma noktası olduğunu dile getirerek, dinlerarası diyalog için özel gayret sarf ettiklerini söyledi. 
     Patrikhane'nin bu konularda öncülük ettiğini ifade eden Bartholomeos, Topbaş'a hitaben, ''Ekim ayında İstanbul'da Patrikhanemiz inisiyatifinde büyük bir dinlerarası konferans yapılacaktır. Açılışında bir konuşma yaparsanız, bizi çok memnun edersiniz'' dedi. 
     Topbaş, Bartholomeos'a ziyareti anısına, üzerinde Büyükşehir Belediyesi'nin arması bulunan çini işlemeli porselen tabak hediye etti. 
     
</TEXT>
</DOC>
