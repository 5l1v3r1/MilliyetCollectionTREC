<DOC>
<DOCNO> 245095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur13.html </URL>
<DATE> 2004/06/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Kırıkkale Emniyet Müdür Yardımcısı ve 1 astsubay dahil 12 kişi yakalandı 
</HEADLINE>
<TEXT>

     Konya Emniyet Müdürlüğü'nün organize suç örgütlerine yönelik çalışmaları kapsamında, aralarında Kırıkkale Emniyet Müdür Yardımcısı ve 1 astsubayın da bulunduğu 12 kişi yakalandı. 
     Konya Emniyet Müdürlüğü'nden yapılan açıklamaya göre, bir süre önce faaliyetleri belirlenen çıkar amaçlı suç örgütüyle ilgili çalışma başlatan Kaçakçılık ve Organize Suçlar Şube Müdürlüğü ile İstihbarat Şube Müdürlüğü ekipleri, soruşturmaların tamamlanması ve delillerin toplanmasının ardından, aynı anda düzenlenen bir operasyonla, farklı illerden 12 kişiyi yakalayarak gözaltına aldı. 
     Yakalanan sanıkların bulunduğu yerlerde yapılan aramalarda, birer tabanca, av tüfeği, gaz tabancası, Urartu dönemine ait vazo, 50 milyar liralık senet, 13 milyar liralık çek, 9 milyar liralık ve 16 bin dolarlık bono, 5 cep telefonu sim kartı, 2 cep telefonu, sahte pasaport, sahte sürücü belgesi ile çok sayıda doküman ele geçirildi. 
     Çıkar amaçlı suç örgütünün lideri durumundaki Abdullah Ü'nün, adam öldürmeye teşebbüs suçundan 10 ay hapis cezası ve ruhsatsız tabanca bulundurma suçundan arandığı bildirildi. 
     Yetkililer, aralarında Kırıkkale Emniyet Müdür Yardımcısı Mehmet Ali Y. ve Ankara'da görevli Astsubay Süleyman O'nun da bulunduğu suç örgütünün, Karaman'da bir kişinin tabancayla vurularak ağır yaralanması ve 23 Nisan'da Manisa'nın Soma İlçesi'ndeki Tekel Satış Deposu'na uzun namlulu tüfeklerle düzenlenen silahlı saldırı olayını gerçekleştirdiğinin belirlendiğini kaydettiler. 
     Konya'yı merkez olarak belirleyen ve yakalandıktan sonra Adana DGM Cumhuriyet Başsavcılığı'na sevk edilen sanıkların, Konya'da bir şirketten 270 bin dolar ''haraç'' almayı planladıkları da öğrenildi. 
     
</TEXT>
</DOC>
