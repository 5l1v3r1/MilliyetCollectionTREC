<DOC>
<DOCNO> 228687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy10.html </URL>
<DATE> 2004/04/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çiçek "Kıbrıs meselesi halkın kararına göre şekillenecek'' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Kıbrıs sorunuyla ilgili takvimin işlediğini ifade ederek, ''Sonuçta kararı verecek olan Ada'da yaşayan Kıbrıslı soydaşlarımız, kardeşlerimiz ile Rum tarafıdır. Onların vereceği karara göre de Kıbrıs meselesi şekil alacaktır. Ümit ederiz ki, iki tarafın da hayrına bir sonuç orada çıkmış olsun'' dedi. 
     Çiçek, Bakanlar Kurulu toplantısının ardından yaptığı açıklamada, yarın Başbakan Recep Tayyip Erdoğan ile Başbakan Yardımcısı ve Dışişleri Bakanı Abdullah Gül'ün, AK Parti Grubu'na ve TBMM'ye Kıbrıs ile ilgili kapsamlı bir açıklama yapacağını bildirdi. 
     Bakanlar Kurulu'nun bugünkü toplantısında, Kıbrıs konusunun ele alındığını ifade eden Bakan Çiçek, bu yüzden açıklamasını kısa tutacağını bildirdi. Toplantıda, ''Ada'nın gerçeklerinin'' konuşulduğunu belirten Çiçek, şöyle konuştu 
     ''Ve bugün gelinen nokta itibariyle Ada'da adil ve kalıcı bir barışın tesisinin nasıl olabileceğiyle ilgili daha önce kamuoyuna yaptığımız açıklamalar ve son ortaya çıkan metni değerlendirdik. 
     İsviçre'de yapılan müzakerelerle ilgili Sayın Gül, Bakanlar Kurulu üyelerine kapsamlı açıklamalar yapmıştır. Esasen, orada yapılan müzakereler ortak bir metin olarak da zaten ortaya çıkmıştır. Bu metin de bizlere dağıtıldı ve inceledik, görüşlerimizi dile getirdik. 
     Tabiatıyla, Türk tarafı Kıbrıs meselesine, her zaman milli bir mesele olarak bakmıştır. Adil ve kalıcı bir barışın tesisine bu açıdan yaklaşmaya çalıştık. Orada müzakereler sürdürülürken, devletin ilgili birimleri ve onların temsilcilerinin içinde bulunduğu heyet üyeleri ile birlikte ve herşeyden evvel KKTC yetkilileri ile birlikte bu müzakereler sürdürülmüştür. Bugün gelinen noktaya da böyle gelinmiştir. Neticede bir takvim de işlemektedir. Sonuçta kararı verecek olan Ada'da yaşayan Kıbrıslı soydaşlarımız, kardeşlerimiz ile Rum tarafıdır. Onların vereceği karara göre de Kıbrıs meselesi şekil alacaktır. Ümit ederiz ki, iki tarafın da hayrına bir sonuç orada çıkmış olsun. Bizim bu saat itibariyle temennimiz budur.'' Çiçek, bu müzakerelerin ortaya çıkan sonuçları ile ilgili yarın hem AK Parti Grubu'nda hem de TBMM'de kapsamlı bir açıklama yapılacağını yineledi. 
     
</TEXT>
</DOC>
