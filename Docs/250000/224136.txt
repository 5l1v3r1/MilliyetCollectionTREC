<DOC>
<DOCNO> 224136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/siy02.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek adam' havası 
</HEADLINE>
<TEXT>

   Başbakan'ın Kazlıçeşme'deki 43. mitingi tek partililiğe doğru giden Türkiye'de "tek adam" anlayışının da yerleştiğini gösterdi 
      İZLENİM 

   Mehmet Gündem 

   
   AKP'nin büyük İstanbul mitingini izlemek üzere foto muhabiri Ercan Arslan ile gazeteden yola çıkarken "geç kaldık" diyordum. Saat 09.50'yi gösteriyordu ve miting 11.00'de başlayacaktı. 15 dakika sonra Zeytinburnu Kazlıçeşme'deki miting alanına vardığımızda yanıldığımı gördüm. Güvenlik güçleri, AKP gençlik teşkilatlarından 1000 kadar görevli ve seyyar satıcılar dışında alanda kimse yoktu. Alana kurulan 10 tane vincin yardımıyla platformun sağına asılan Atatürk resmi ve Türk bayrağı, soluna asılan Erdoğan'ın resmi ve AKP bayrağı dalgalanıyordu. 
   Halk önce damla damla düştü, sonra sel gibi aktı. Genç - yaşlı, açık - kapalı, kadın - erkek, çarşaflı - ak sakallı, hepsi el ele. Engelliler için platformun önünde ayrı bir yer bile ayrılmıştı. Mitinge katılımın yaş ortalaması da bir hayli gençti. 
   İl başkanı Mehmet Müezzinoğlu ve Büyükşehir Belediye başkan adayı Kadir Topbaş çıktı platforma. Arkalarında da AKP'nin bütün İstanbul adayları. Bunlar Erdoğan'ın konuşmasına zemin hazırlamaktan ibaretti. Alanda coşku pek hissedilmiyordu. Sonradan anlaşıldı ki, halk coşkusunu Erdoğan'a saklamış. "Efsane başkan, 21. yüzyılın büyük lideri, başbakanımız Recep Tayip Erdoğan aramızda" anonsuyla birlikte meydan canlandı, ruh buldu. 
   Erdoğan, eşi Emine Erdoğan ve yanlarında küçük bir kız çocuğuyla platforma çıktı. Karşısında surlar, önünde AKP tabanı, sağında deniz vardı. AKP'nin ve liderinin afişleri surlara çoktan tırmanmıştı. 
   Erdoğan İstanbullular'la nostalji yaptı, "Size şığım" dedi. AKP'nin icraatlarından örnekler verdi. Adayları tek tek yanına çağırdı, oy istedi. Erdoğan'ın İstanbul'a h kimiyeti Kazlıçeşme mitingine damgasını vurdu. 
   Erdoğan bu kez vatandaşların üzerine karanfil atmadı. Çünkü platformla vatandaşlar arasındaki mesafe buna engeldi. Erdoğan'ın 43. mitingi "Beraber yürüdük biz bu yollarda" sözleriyle biterken, tek partililiğe doğru giden Türkiye'de "tek adam" anlayışı da yerleşiyor gibi. 
   
   AKP'den şaraplı hiphop'lu konser 
   ASLI ÖKTENER İSTANBUL 

   AKP Kadıköy İlçe Teşkilatı Gençlik Kolları'nın Caddebostan sahilinde düzenlediği ücretsiz "rock hiphop" konseri yoğun ilgi topladı. Türbanlı genç kızların yanısıra, saçları renkli, küpeli gençler coşku ile şarkılara eşlik ettiler. Kendilerine 'Sıkı rockçu' diyen gençler ellerinde bira, şarap şişeleri ile ritme ayak uydururken, hip hopçular da, çimlerde dans ettiler. 
   
   
   
   
</TEXT>
</DOC>
