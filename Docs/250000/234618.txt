<DOC>
<DOCNO> 234618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun19.html </URL>
<DATE> 2004/04/25/ </DATE>
<TIME> 13.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Bild am Sonntag gazetesi Türkiye'yi tanıttı... 
</HEADLINE>
<TEXT>

     Evren Aydemir bildiriyor 

Kültür ve Turizm Bakanı Erkan Mumcu, Türkiye'nin büyük bir kültür mirasına sahip olduğunu belirtti. 
     Mumcu, Alman Bild am Sonntag gazetesine yaptığı açıklamada, Türk turizmine geniş yer veren gazeteci Anna Meissner'in sorularını cevaplandırdı. 
     Mumcu, ''Türkiye dev bir kültür mirasına sahip. Bunlar arasında müzeler ve antik yerler var. Bunlar turizm için önemli olan şeyler. Bu nedenle kültür ve turizm bakanlıklarının birleştirilmesi anlamlı oldu. Yunanlar, Romalılar ve Hıristiyanlar burada yaşadı. Son zamanlarda ihmal edilen tarihi tanıtmak istiyoruz'' dedi. 
     Antalya bölgesinde turizmde patlama yaşandığını, Çeşme yöresinde açılan ''Beach-Club''ların da büyük ilgi gördüğünü belirten Mumcu, ''Bunlar özel tesisler. Gündüzleri güneşlenmek için buluşuyorsunuz, akşamları da buradaki şezlonglar kaldırılıyor ve büyük bir açık hava diskoteğine dönüştürülüyor. Bunun yanı sıra ülke çapında 15 bin kilometre uzunluğunda yeni yollar yapıldı. Bu da turları daha rahat hale getirdi'' diye konuştu. 
     Dalaman'ın Antalya'dan sonra en büyük tatil merkezi olduğunu, kültür turlarının artmasıyla birlikte İstanbul'un da gezi yeri olarak gittikçe daha fazla önem kazandığını ifade eden Mumcu, kış turizmine de ağırlık vermek istediklerini, bu nedenle Fethiye yakınlarında yapılan yaklaşık 10 kilometrelik kayak pistlerinin gelecek sezonda açılacağını söyledi. 
     Pamukkale, Çeşme ve Antalya'da termal sularda banyo yapmanın mümkün olduğunu, aralarında Bodrum, Dalaman ve İstanbul'un da bulunduğu 7 yerde 2005 yılı sonuna kadar golf sahaları açılacağını kaydeden Mumcu, ''Çoğu Almanın Türkiye hakkında yanlış düşünceleri olduğunu biliyorum. Bu konuda iyi reklam dışında fazla bir şey yapamam. Bundan daha önemlisi, Türkiye'de tatil yapan bir Alman'ın ülkesine döndüğünde yaptığı güzel tatilden söz etmesi'' dedi. 
     Yat turlarını sevdiğini ifade eden Bakan Mumcu, ne kadar bu görevde kalacağı sorusuna da, ''Herhalde daha bir süre bu görevde kalırım. Ancak siyasette bu hiçbir zaman belli olmaz'' şeklinde karşılık verdi. 
     Meissner, ''Eurovision'u kazanan Sertab bize Boğaziçi'ni gösteriyor'' başlığıyla yazdığı haberde, ünlü sanatçı Sertab Erener'in, ''Hiçbir şehir insanı İstanbul gibi etkilemez. Sadece gözlerinizi kapatıp koklamanız yeterli. Mısır Çarşısı'ndaki kokular duyu organlarınız için bir ziyafettir'' sözlerine yer verdi. 
     Haberde ayrıca, Antalya'da, İspanya'nın İbiza adasındaki gibi ''çılgınca'' eğlenmenin mümkün olduğu belirtilerek, Türkiye'nin en güzel sahili olarak Ölüdeniz gösterildi. 
     Türkiye tatilinin bazı seyahat şirketlerinde bu yıl daha ucuz olduğuna da işaret edilen haberde, Alltours sözcüsü Dagmar Nielsen'in, ''Bizde fiyatlar geçen yıla göre yaklaşık yüzde 9.5 oranında düştü'' sözlerine yer verildi ve Almanya'nın önde gelen turizm şirketlerinden TUI'nin de yoğun talep nedeniyle Türkiye ile ilgili olarak ek kataloglar bastırdığı belirtildi. 
     Türkiye'deki sağlık turizminin de anlatıldığı haberde, Sivas'ın Kangal İlçesi'ndeki Balıklı Kaplıca'nın sedef hastalığının tedavisinde etkili olduğu kaydedildi. 
     
</TEXT>
</DOC>
