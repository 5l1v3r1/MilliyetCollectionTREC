<DOC>
<DOCNO> 231204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yazar/pulur.html </URL>
<DATE> 2004/04/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Babası Adana'nın, o İstanbul'un ağasıydı... 
</HEADLINE>
<TEXT>

   
   RAHMETLİ Sakıp Sabancı'yı bize kim, nerede tanıştırdı 
   İnsanın aklı bazen böyle şeylere takılır, düşündük ve bulduk 
   "Rahmetli meslektaşımız Babür Ardahan..." 
   
   HANGİ yıldı tam hatırlamıyoruz ama, rahmetli Babür Ardahan, Sakıp Sabancı'nın basın danışmanlığını yapıyordu. Rahmetliyi İstanbul'da gazetecilere "ağam" diye tanıtan odur. Sakıp Ağa, Sakıp Ağa " diye diye "ağa" lakabı tuttu, babası Adana'nın "Hacı Ömer Ağa"sı idi ama, Sakıp Sabancı'nın "ağalığı" İstanbul'da ilan edildi. 
   
   RAHMETLİ Vehbi Koç, "Sakıp Ağa"nın yaptıklarına pek akıl erdiremez, gizli bir istihzayla "müthiş adam " derdi. 
   Sakıp Sabancı da bundan çok keyiflenirdi, "Vehbi Bey"i şaşırtacak, sürprizleri peşi peşine patlatırdı... 
   Vehbi Koç, hayretini ve eleştirilerini "Sakıp Aga"ya gönderdiği mektuplarda da yansıtırdı. "Sakıp Ağa" da bunlardan şik yetçi değildi. "İşte Hayatım" adlı kitabında "Vehbi Bey'in bana verdiği notlar" diye bir bölüm vardır. 
   
   "VEHBİ Bey", 11.07.1983 tarihli mektubunda "Sakıp Ağa"ya şöyle diyordu 
   "Özetleyecek olursak, tam Amerikanvari programlara devam ediyorsunuz. Sizin gibi akıllı bir insanın, bu gibi program ve seyahatleri düzenlerken ve isminin gazetelerde duyulmasını tertiplerken düşündüğü bir şey olmalıdır. Politikacı veya parti başkanı olsaydınız muhakkak iktidarı kazanırdınız. 
   Bütün beyanatlarınızda o gün, o mevsim ve o sene ele aldığınız bir işi kendi istikametinizde tahakkuk ettirebilmek için kamuoyu oluşturuyorsunuz. SASA'yı kurarken yabancı sermayenin aleyhinde bulundunuz ve mütemadiyen bu yolda konuşmalar yaptınız, bizi engellediniz. Son zamanlarda ise yabancı sermayenin lehinde konuşmalar yapmaktasınız. Herhalde bunun da altında bir sebep vardır." 
   
   SAKIP Sabancı'nın hemen her yanı yazıldı da onun "Adanalılığı" "delikanlılığı" yazılmadı. 
   "Sakıp Ağa" her Adanalı delikanlı gibi barlara da gitmiştir, pavyonlara da... 
   Hatta kavga da etmiştir, dövüşmüştür de... 
   
   ADANA Ticaret ve Sanayi Odası heyetiyle Ankara'ya giderler, akşam "Göl Gazinosu"nda saz dinleyeceklerdir. Yenilir, içilir hesap istenir öyle bir hesap gelir ki Heyettekilerden biri bu işlerden anlar, garsonu çağırır suratına bir tokat atar 
   "Git bunu düzelt, getir " 
   Şef garson gelir, hesap aynı hesaptır, o da suratına tokatı yiyince ortalık karışır, sandalye, masa kim eline ne geçirmişse birbirine girer, garsonlar, mutfaktan takviye isterler, bunu anlayan Adanalılardan biri, elinde iki silah kapıyı tutar, satırlarla, bıçaklarla saldırmaya çalışan aşçıları, yamakları bırakmaz, adım atanı vuracak... 
   Heyet başkanı, bir garsonu yakalayıp sürüklüyor, o da adamı göle atacak, Adanalıların içinde azınlıktan biri var, o da korkudan masanın altına girmiş bağırıyor 
   "Pasam, ne olur kavgayı bırakın, ne kadarsa parayı ben ödeyeceğim " 
   
   SAKIP Sabancı bu kavgayı "Kendimizi kaybetmişiz, sanki düşmana karşı savaşıyoruz" diye anlatır. 
   Sonunda ortalık sakinleşir, gazinocu "Ne verirseniz verin " der, anlaşırlar. 
   "Peki, hesabı getiren garsonlara niçin tokat attık " Sakıp Sabancı bunu merak eder tokat atana sorar... 
   Meğer o, arkası dönük olduğu için görmemiş, paraya itiraz eden müşterilerin suratına garsonlar tokat atıyorlarmış 
   Onların intikamı alınmış 
   
      
   
</TEXT>
</DOC>
