<DOC>
<DOCNO> 248408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko30.html </URL>
<DATE> 2004/06/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Enerji Bakanı Boğazlardan geçişi makul düzeyde tutmak istiyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, uzun dönemde boğazlardan tanker geçişlerini makul düzeyde tutmak istediklerini bildirdi. 
     Güler, Üç Denizin Hikayesi Enerji Konferansı'nda yaptığı konuşmada Avrupa'nın önümüzdeki yıllarda daha da artması öngörülen enerji ihtiyacının karşılanması için yeni ve güvenli enerji koridorlarına ihtiyaç duyacağını belirterek, ''Türkiye, üretici ülkelerle olan coğrafi ve kültürel yakınlığı nedeniyle enerjide köprü ülke olmaya adaydır'' dedi. 
     Hazar havzasında ileri ki yıllarda meydana gelecek petrol üretim artışının Boğazlardan taşınmasının mümkün görünmediğini kaydeden Güler, ''Uzun dönemde boğazlardan tanker geçişini makul düzeyde tutmak istiyoruz'' dedi. 
     Güler, petrol ve doğalgazın boğazlar yerine boru hatlarıyla taşınmasının hem çevre güvenliği hem de ekonomik açıdan daha avantajlı olacağını söyledi. 
     Güler, Bakü-Tiflis-Ceyhan boru hattının daha verimli çalışması için Kazakistan'ın da hatta dahil olmasının önemine dikkat çekti. 
     
</TEXT>
</DOC>
