<DOC>
<DOCNO> 243656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas03.html </URL>
<DATE> 2004/05/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bakü'de Tarkan rüzgarı... 40 bin kişi müziğe doydu... 
</HEADLINE>
<TEXT>

     Mehmet Aksu 

Sanatçı Tarkan'ın Bakü'deki Tofik Behramov Stadı'nda verdiği konseri yaklaşık 40 bin kişi izledi. 
     Azerbaycan'daki bir GSM şirketi tarafından ''28 Mayıs Azerbaycan Cumhuriyet Günü'' nedeniyle düzenlenen özel konserde Tarkan, 1 saati aşkın süre sahnede kalırken, sevilen şarkılarını bilinen kıvrak dansları eşliğinde seyircilere sundu. Konser gece yarısına doğru sona ererken sanatçı, seyircilerin ısrarıyla ''Dudu'' şarkısını bir kez daha seslendirdi. 
     Tanınmış Azeri sanatçı Zülfiya Hanbabayeva'nın da Azerbaycan'ın sevilen şarkılarını seslendirdiği konser sırasında stat içinde ve çevresinde geniş güvenlik önlemleri alındı. 
     Öte yandan, başta foto muhabiri ve kameramanlar olmak üzere konseri izlemek isteyen gazetecilerin sahneye yakınlaşmasına izin verilmedi. Tur organizatörleri, bu yasaklamanın ''fotoğraf ve görüntüsünün kötü çıkmasını istemeyen sanatçının talebi üzerine uygulandığını'' bildirdiler. 
     Tarkan'ın bugün Bakü'de bir düğün törenine katılarak vereceği konserden sonra Moskova'ya gitmesi bekleniyor. 
     
</TEXT>
</DOC>
