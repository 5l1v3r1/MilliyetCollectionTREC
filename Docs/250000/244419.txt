<DOC>
<DOCNO> 244419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun41.html </URL>
<DATE> 2004/06/01/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
ILO "Filistinlilerin 3'te 1'i işsiz" 
</HEADLINE>
<TEXT>

     Uluslararası Çalışma Örgütü ILO , İsrail'in Batı Şeria ve Gazze Şeridi'nde abluka ve sokağa çıkma yasağı uygulamalarıyla bölgede ekonominin girdiği darboğaz sonucu, Filistinli işçilerin yaklaşık 3'te 1'inin işsiz olduğunu bildirdi. 
     ILO'nun İsrail işgali altındaki topraklara ilişkin raporunda, çalışabilecek durumdaki 792 bin Filistinli'den 290 bininin işsiz olduğu kaydedildi. 
     ILO Genel Müdürü Juan Somavia, raporda, İsrail işgali altındaki topraklarda ekonomik kriz yaşandığını belirterek, bu bölgelerde, ''yolların kapatılması, uzun süreli güvenlik kontrolleri ve sokağa çıkma yasağından kaynaklanan gecikmeler, fiyat artışları, üretim ve kazanç kaybının, her türlü ekonomik faaliyete engel olduğuna, bunun da ailelerin gelirlerinin azalmasına yol açtığına'' dikkat çekti. 
     Raporda, Batı Şeria ve Gazze Şeridi'nde yaşayan 3 milyon Filistinli'nin yüzde 62'sinin yoksulluk sınırı altında yaşadığı da kaydedildi. 
     ILO uzmanları ve yetkililerinin bölgede yaptığı inceleme ve görüşmelere dayanılarak hazırlanan 44 sayfalık raporun, bugün başlayan ve 17 Haziran'da sona erecek yıllık ILO konferansında tartışmaya sunulacağı belirtildi. 
     Konferansa, ILO'ya üye 177 devletten yaklaşık 3 bin temsilci katılıyor. 
     
</TEXT>
</DOC>
