<DOC>
<DOCNO> 204954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur ve emeklinin gözü Bakanlar Kurulu toplantısında... 
</HEADLINE>
<TEXT>

     Memurlar ile SSK ve Bağ-Kur emeklileri, yarın yapılacak Bakanlar Kurulu toplantısında kendilerine ilişkin çıkacak kararı merakla bekliyor. 
     Yarınki Bakanlar Kurulu toplantısında, hükümetin memur sendikaları ile bu yıl gerçekleştirdiği toplu görüşme sürecinde 2003 yılı kayıplarının karşılanması amacıyla vermeyi taahhüt ettiği seyyanen net 160 milyon liranın Kurban Bayramı öncesi ödenmesi ile SSK ve Bağ-Kur emekli aylıklarına 1 Ocak 2004'ten itibaren yapılacak iyileştirme zammının ele alınması bekleniyor. 
     Devlet Bakanı ve Başbakan Yardımcısı Mehmet Ali Şahin, Türk-İş ve Hak-İş'e yaptığı ziyaretlerde, yarınki Bakanlar Kurulu toplantısının gündem maddeleri arasında SSK ve Bağ-Kur emekli aylıklarına yapılacak zam konusunun bulunduğunu belirterek, kendisinin de Bakanlar Kurulu'na, net 160 milyon liranın Kurban Bayramı öncesinde memurlara ödenmesi teklifini getireceğini bildirmişti. 
     Türkiye İşçi Emeklileri Derneği TİED Genel Başkanı Kazım Ergün, geçen yıl hükümetin SSK emekli aylıklarına seyyanen 75 milyon lira, Bağ-Kur emekli aylıklarına ise seyyanen 100 milyon lira zam yaptığını anımsatarak, toplam 5 milyon 300 bin SSK ve Bağ-Kur emeklisinin hükümetten yeni bir müjdeli haber beklediğini söyledi. 
     Halen en düşük SSK emekli aylığının 332 milyon lira düzeyinde bulunduğunu ifade eden Ergün, şöyle konuştu 
     ''Hükümetin emekliler arasında bir ayrım yapmayacağına, SSK ve Bağ-Kur emeklilerine üvey evlat gibi bakmayacağına inanıyoruz. Aldıkları düşük aylıklarla zor şartlar içinde yaşam savaşı veren emeklilerimiz, hükümetin kendilerine vereceği müjdeli haberi bekliyor. 1 Ocak 2004'te yapılacak zam ile en düşük memur emeklisi aylığı ile en düşük işçi emeklisi aylığı arasındaki fark daha da açılacak. Hükümetten, bu farkı kapatacak bir iyileştirme zammının aylıklarımıza yansıtılmasını bekliyoruz. Hükümetin, aileleri ile birlikte 20 milyona ulaşan emekli kesimini yeni yılda sevindireceğini umuyoruz.'' 
     
</TEXT>
</DOC>
