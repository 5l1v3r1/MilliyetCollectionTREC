<DOC>
<DOCNO> 247877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur28.html </URL>
<DATE> 2004/06/14/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kapıkule'de 14 trilyon değerinde eroin ele geçirildi... 
</HEADLINE>
<TEXT>

     Edirne Gümrük ve Muhafaza Başmüdürlüğü ekipleri tarafından Kapıkulede, piyasa değeri 14 trilyon lira olan eroin ele geçirildi. 
     Gümrük Müsteşarlığı yetkililerinden edinilen bilgiye göre, 12 Haziran 2004 tarihinde Türkiye'den Almanya'ya çıkış yapmak üzere, Kapıkule Tır Gümrük Sahası'na gelen Kilis doğumlu, Mehmet Bekçioğlu'nun sevk ve idaresindeki SIIG Dış Ticaret Ulus Nakliyat Taşıma Pazarlama Limited Şirketi firmasına kayıtlı, Tema Dış Ticaret A.Ş firmasınca ihraç edilen İzmir'den yüklenmiş elektrikli fırın yasal yükü bulunan, 35 DBP 12 34 AN 9404 plakalı TIR, saha giriş kapısındaki görevli memurlarca yapılan risk analizi neticesinde X-Ray cihazına sevkedildi. 
     Yapılan tarama neticesinde aracın dorsesinde bulunan yemek dolabının olduğu yerde yoğunluk tespit edilmesi sonucunda, sürücüye aracında arama yapılacağı, aracında Türkiye'den çıkması yasak ve kaçak herhangi bir eşya yada madde olup olmadığı sorulduğunda, sürücü 'tır aracının yemek sandığının arkasında yaklaşık 65 kilogram eroin bulunduğunu ve eroini kendisinin koyduğunu' söyledi. 
     Arman adlı narkotik, dedektör köpeğinin tepki vermesi üzerine de araç arama hangarına çekilerek, Gümrük ve Muhafaza Başmüdürlüğü ile Emniyet Müdürlüğü personelinden oluşturulan ekipçe yapılan aramada, dorsenin sağ ve solunda bulunan yemek ve malzeme dolabının içerisinde yapılmış özel bölmelerde, siyah karbon kağıdıyla ambalajlanmış ve preslenmiş vaziyette toplam 199 pakette 105 kilogram 436 gram ağırlığında eroin olduğu tahmin edilen madde ele geçirildi. Ele geçirilen eroinin piyasa değeri 14 trilyon lira olarak belirtildi. 
     Araç sürücüsü Mehmet Bekçioğlu gözlem altına alınırken, firma sahipleri, ihracatçı ve muhtemel bağlantılarının araştırılması için, Emniyet görevlileri ile birlikte İzmir iline hareket edildi. Tahkikat çok yönlü olarak sürdürülüyor. 
     
</TEXT>
</DOC>
