<DOC>
<DOCNO> 247725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun36.html </URL>
<DATE> 2004/06/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Fransa AB'nin Türkiye raporunu bekliyor Şimdi yorum yapamayız 
</HEADLINE>
<TEXT>

     Fransa Dışişleri Bakanı Michel Barnier, ''AB Komisyonu'nun ekim ayında yayınlayacağı rapordan önce, Türkiye ile tam üyelik müzakerelerinin başlayıp başlamayacağı konusunda Paris'in görüş belirtmeyeceğini'' söyledi. 
     Anadolu Ajansı'na konuşan AB Genel İşler Konseyi'ne katılan Michel Barnier, Türkiye ile tam üyelik müzakerelerinin başlaması konusunda, Fransa'nın son tavrına ilişkin soruları yanıtladı. 
     ''AB Komisyonu'nun olumlu görüş belirtmesi halinde Paris'in tutumunun ne olacağı '' yolundaki soruya ilişkin Barnier, ''Rapor çıkmadan görüş belirtmenin, AB Komisyonu'nu etki altında kalmasına yol açacağını'' söyledi. 
     ''Fransa'nın tavrının daha önce dile getirdiği gibi AB Komisyonu'nun raporunu beklemek olduğunu'' belirten Barnier, bunun dışında şimdiden tutum alıp, bunu açıklamanın AB Komisyonu'nun çalışmalarına karşı sorumlu bir davranış olmayacağını ifade etti. 
     Barnier, Genel İşler Konseyi dolayısıyla düzenlediği bir basın toplantısında, AB anayasasında görüş ayrılıklarını giderilmesi konusunda iyimser olduğunu söyledi. 
     Brüksel'de 17-18 Haziran tarihlerinde yapılacak zirveye kadar bir sonuca ulaşılması konusunda önemli mesafeler kaydedildiğini belirten Bernier, AB dönem başkanı İrlanda'nın sorunun giderilmesi için olumlu bir çalışma yolu izlediğini kaydetti. 
     Irak konusunun bu öğlen yapılan toplantıda gündeme geldiğini kaydeden Barnier, AB'nin Irak'ın siyasi ve ekonomik inşasına katkıda bulunmaya hazır olduğunu belirtti ve bu konuda üyeler arasında tam bir görüş birliği olduğunu söyledi. 
     Ortadoğu'daki gelişmelere de değinen Fransa Dışişleri Bakanı Michel Barnier, ''yol haritasını'' desteklediklerini belirtti ve İsrail ve Filistin arasında tek çözümün diyalogdan geçtiğini bildirdi. 
     
</TEXT>
</DOC>
