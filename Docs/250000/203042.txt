<DOC>
<DOCNO> 203042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo35.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal Şiddeti kulüpler organize ediyor 
</HEADLINE>
<TEXT>

     Gençlerbirliği Teknik Direktörü Ersun Yanal, ''Sporda Şiddet'' konulu panelde Gazi Üniversitesi İletişim Fakültesi öğrencileriyle biraraya geldi. 
     Spor spikeri Levent Özçelik'in yönettiği panele, Ersun Yanal'ın yanısıra spor yazarı Zeki Çol ve öğretim üyesi Yard.Doç.Dr.Dilek Ertürk konuşmacı olarak katıldı. 
     Ersun Yanal, aslında şiddeti kulüplerin organize ettiklerini savunarak, ''Kulüpler faciayı destekliyor. Kanuni açıklar yakalanıp değerlendiriliyor. Artık spor, sporseverlerin eline bırakılmalı. Futbol evrensel bir sunum. Biz bu sunumu iyi yapmalıyız. Liverpool taraftarlarının da dediği gibi Asla yalnız yürümemelisin '' diye konuştu. 
     Yanal, öğrencilerin Gençlerbirliği'nden sonra hangi takımı çalıştırmak istediğiyle ilgili bir soruya ise, ''Milli takımı çalıştırmayı isterim. Her teknik direktör koşulsuz bu görevi kabul eder. Sırası gelince tartışılır. Ama kimseyi yıpratmamak gerekir. Kulüp bazında ise İngiltere'de bir takımı çalıştırmak isterim'' yanıtını verdi. 
     Spor yazarı Zeki Çol da ''Sporda Şiddet Yasa Tasarısı''nın adının yanlış olduğunu ve bu yasanın isminin ''Futbolda şiddet'' biçiminde değiştirilmesi gerektiğini söyledi. 
     Çol, konuşmasını şöyle sürdürdü 
     ''Gençlik ve Spor Genel Müdürlüğü'nün futbola müdahale yetkisi yok. Bunu önlemek için spor kelimesi kullanıldı. Bu durumda kurunun yanında yaş da yandı ve bu yasadan diğer spor dalları da olumsuz etkileniyor. Yasanın birçok yönüyle elle tutulur bir yanı kalmamış.'' Gazi Üniversitesi Öğretim Üyesi Yard.Doç.Dr.Dilek Ertürk ise, saldırganlığın özellikle ergenlik çağında arttığını ifade ederek, gençlerin bu çağlarda belli bir gruba ait olmak istediklerini ve kabullendikleri idollerin başarısızlığını kendi başarısızlıkları olarak yorumlamaları sonucunda saldırganlaştıklarını kaydetti. 
     
</TEXT>
</DOC>
