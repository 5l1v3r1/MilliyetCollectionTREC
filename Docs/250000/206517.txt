<DOC>
<DOCNO> 206517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun04.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı ünlü halterci Rızazade, deprem çocukları için mayosunu sattı 
</HEADLINE>
<TEXT>

     İranlı ünlü halterci Hüseyin Rızazade, dünya şampiyonu olduğunda üzerinde bulunan mayoyu, ülkenin güneydoğusunu yerle bir eden depremde öksüz kalan çocuklar yararına 40 bin dolara sattı. 
     Mayonun İngiltere'nin başkenti Londra'daki bir İranlı tarafından satın alındığı ve elde edilen gelirin, Bem kentinde bir çocuk yurdunun inşasında kullanılacağı belirtiliyor. 
     Bu arada, İran İçişleri Bakanlığı göçmen dairesi başkanı Ahmed Hüseyni, 26 Aralık'taki depremde 1300 kadar Afgan mültecinin öldüğünü söyledi. 
     Hüseyni, 2650 kadar göçmeni ülkelerine göndermek üzere belirlediklerini, ancak bunlardan yarısından fazlasının öldüğünü kaydetti. 
     İran'da yaklaşık 2 milyon Afgan yaşıyor. Bunların çoğu niteliksiz işlerde ve düşük ücretle çalışıyor. Dünyada en çok Afgan mülteciye evsahipliği yapan İran, mültecilerin eve dönüşünü sağlamak için Afgan hükümeti ve BM Mülteciler Yüksek Komiserliği ile çalışmalar yürütüyor. 
     
</TEXT>
</DOC>
