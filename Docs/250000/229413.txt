<DOC>
<DOCNO> 229413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur37.html </URL>
<DATE> 2004/04/07/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
İstanbul bombalı saldırılarının ''aranan adamı'' teslim oldu 
</HEADLINE>
<TEXT>

     İstanbul'da 15-20 Kasım 2003 tarihlerinde gerçekleştirilen bombalı saldırılara ilişkin aranan Engin Vural, polise teslim oldu. 
     AA muhabirinin aldığı bilgiye göre, 15 Kasım 2003'te Neve Şalom ve Beth İsrael sinagogları ile 20 Kasım 2003'te İngiltere'nin İstanbul Başkonsolosluğu ve HSBC Bank Genel Müdürlüğü'ne yönelik bombalı saldırılara ilişkin yürütülen soruşturma kapsamında gözaltına alınan bir zanlının olayla ilgisi olduğu gerekçesiyle polise ismini verdiği Engin Vural, kendiliğinden emniyete geldi. 
     Gözaltına alınan Vural'ın sorgulanmasına, İstanbul Terörle Mücadele Şube Müdürlüğü'nde başlandı. 
     Engin Vural'ın, Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne 9 Mart 2004'te düzenlenen bombalı saldırıda yaralanan ve tedavisi tamamlandıktan sonra tutuklanan Engin Vural ile aynı kişi olduğu iddia edilmiş, ancak İstanbul Valisi Muammer Güler, 16 Mart 2004'te Kartal'daki saldırıya ilişkin yaptığı açıklamada bu iddiayı kabul etmemişti. 
     Vali Güler, ''Orada belirtilen kişi, Muş Varto nüfusuna kayıtlı 1979 doğumlu Engin Vural'dır. Bu şahısla ilgili araştırmalar yapılmıştır, babası sorgulanmıştır. Yakalanmamakla beraber arananlar listesine alınmıştır. Şu anda yaralı bulunan terörist Engin Vural ile bu şahsın hiçbir alakası bulunmamaktadır'' demişti. 
     
</TEXT>
</DOC>
