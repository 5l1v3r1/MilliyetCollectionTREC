<DOC>
<DOCNO> 234087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun07.html </URL>
<DATE> 2004/04/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Irak Türkmenleri yarın Chicago'da gösteri yapacak 
</HEADLINE>
<TEXT>

     Amerika kıtasında yaşayan Türkmenler, yarın Chicago'da toplanarak, Irak Türkmen halkına yapılan haksızlıkları protesto edecekler. 
     Irak Türkmen Cephesi ITC 'nin 9. kuruluş yıldönümüne denk getirilen protesto gösterisinin, yarın saat 11 00'de Chicago'da bulunan Federal Plaza önünde başlaması bekleniyor. 
     Chicago'da ITC çatısı altında faaliyet gösteren 1 Ocak Türkmen Kültür Derneği'nin de aralarında bulunduğu tertip komitesi tarafından düzenlenen gösteride, Türkmenlerin, Irak'ın yeniden yapılandırılmasına dair bir dizi talebinin de dile getirileceği kaydedildi. 
     Gösterilere Kanada'dan katılım olmasının da beklendiğini ifade eden 1 Ocak Türkmen Kültür Derneği Başkanı Ali Yılmaz, Irak'ta Türkmenlerle hemen hemen aynı sorunları paylaşan Asurileri de gösteriye katılmaları için davet ettiklerini söyledi. 
     Yılmaz, Chicago'daki gösteriyi, ''Irak Geçici Yönetim Konseyi tarafından ilan edilen geçici anayasanın Irak halkının gerçeklerini yansıtmadığını ve bu anayasayı reddettiklerini'' kamuoyuna duyurmak amacıyla düzenlediklerini söyledi. 
     Tertip Komitesi adına yapılan açıklamada da Türkmenlerin Yönetim Konseyi'nde 1 üyeyle temsil edilmesinin, Irak'taki Türkmen nüfusun orantısız temsil edildiği anlamına geldiği ifade edilerek, bu sayının en az 3'e çıkarılması gerektiği kaydedildi. Irak'ta Birleşmiş Milletlerin kontrolü altında bir seçim yapılmasını da talep eden Türkmenler, Irak'taki Kürtleri, Türkmenlerin yaşadıkları bölgelerin nüfus yapısını değiştirmekle suçladılar. 
     
</TEXT>
</DOC>
