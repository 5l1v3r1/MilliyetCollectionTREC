<DOC>
<DOCNO> 235339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur18.html </URL>
<DATE> 2004/04/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bursa'da çete operasyonu.. Biri polis 10 kişi gözaltına alndı 
</HEADLINE>
<TEXT>

     Bursa'da, aralarında bir polis memurunun da bulunduğu 10 kişi, 1 adet el bombası, 4 tabanca ve çok sayıda ''zorla imzalattırılmış'' senetle ele geçirilerek, gözaltına alındı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Zümrütevler Mahallesi'ndeki bir restoranda el bombası ve çok sayıda tabanca bulunduğu ihbarını alan güvenlik güçleri, harekete geçerek restorana operasyon düzenledi. 
     Restoranda yapılan aramada, mutfak kısmında saklanmış bir adet el bombası ve 2 adet ruhsatsız tabanca ele geçirilirken, olayla ilgili olarak Metin C, Aşkın B. ve Turan K. gözaltına alındı. 
     Zanlıların ifadesi doğrultusunda operasyonu genişleten güvenlik güçleri, el bombasını temin ettiği öne sürülen Bursa Emniyet Müdürlüğü'nde görevli polis memuru Hakan S. ile Zeynel D, kardeşi Ferit D, Murat K, Atalay K, İsmail D, Nevzat Y'yi de 2 ruhsatsız tabanca ve toplam 50 milyar lira tutarında ve zorla imzalattırıldığı belirtilen çok sayıda senetle yakaladı. 
     Gözaltındaki 10 kişinin sorgulamalarının tamamlanmasının ardından ''Cürüm işlemek için silahlı teşekkül oluşturmak, patlayıcı madde bulundurmak, ölümle tehdit ve darp ederek senet imzalatmak, silahlı koruma yapmak ve yaptırmak, 6136 Ateşli Silahlar Kanunu'na Muhalefet ve suç delillerini saklamak'' suçlarından adliyeye sevk edilecekleri bildirildi. 
     
</TEXT>
</DOC>
