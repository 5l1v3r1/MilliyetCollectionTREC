<DOC>
<DOCNO> 232537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko01.html </URL>
<DATE> 2004/04/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kayıtdışı istihdamın faturası kabarık... 
</HEADLINE>
<TEXT>

     Yaklaşık 5 milyon kişinin kayıtdışı istihdam edilmelerinden ötürü SSK, Maliye Bakanlığı ve İşsizlik Sigortası Fonu'nun yılda 15 katrilyon 754 trilyon 905 milyar lira prim ve vergi kaybına uğradığı bildirildi. 
     Türk-İş tarafından brüt 423 milyon liralık SSK prim taban ücreti baz alınarak yapılan araştırmaya göre, 4 milyonu yerli, 1 milyonu da yabancı olmak üzere 5 milyon kişinin kayıtdışı çalıştırılmaları nedeniyle, SSK, yılda 11 katrilyon 47 trilyon 563 milyar lira, İşsizlik Sigortası Fonu ise yılda 1 katrilyon 319 trilyon 112 milyar lira tutarında primden yoksun kalıyor. 
     Maliye Bakanlığı da yıllık 3 katrilyon 235 trilyon 950 milyar lira gelir vergisi, yılda 152 trilyon 280 milyar lira damga vergisi kaybına uğruyor. 
     Araştırmada, kayıtdışı istihdamın önlenmesine yönelik tedbirler alınması gerektiği belirtilerek, işvereni kayıtlı istihdama teşvik amacıyla SSK primi ve gelir vergisi oranlarında indirime gidilmesi talep edildi. 
     4 milyon yerli kayıtdşı istihdamın yanı sıra 1 milyon dolayındaki yabancının da kayıtdışı istihdam edildiği vurgulanan Türk-İş araştırmasında, işyeri teftişlerinin yoğunlaştırılarak sürmesi ve denetim elemanlarının yetkisinin artırılması istendi. 
     Sigortalı çalıştırmayı özendirici önlemler alınması ve teşvik edilmesi istenen araştırmada, şu görüşlere yer verildi 
     ''Devlet, sosyal güvenliğe katkıda bulunarak SSK prim oranlarını düşürmeli, bunun yanı sıra vergi oranlarında da belli bir indirim sağlanmalıdır. Kayıtdışı istihdam ile mücadeleye yönelik düzenlemelerin hazırlanmasında sendikaların da görüşleri alınmalıdır.'' 
     
</TEXT>
</DOC>
