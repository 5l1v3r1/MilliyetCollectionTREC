<DOC>
<DOCNO> 204038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/dunya/dun04.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örnek alın, faciadan kurtulun' 
</HEADLINE>
<TEXT>

      DIŞ HABERLER SERVİSİ 

   
   Geçtiğimiz cuma günü ülkesinin kitle imha silahı programını tasfiye ettiğini açıklayan Libya lideri Muammer Kaddafi, diğer ülkelerin de kendi yolunu izleyerek kitle imha silahlarıyla ilgili uluslararası denetimi kabul etmelerini istedi. Kaddafi, CNN'deki röportajında, "Kanımca, diğerleri de Libya'yı örnek alıp attığı adımları takip etmeliler. Böylece halklarına facia getirilmesini önlerler" dedi. 
   Röportajda herhangi bir Müslüman ülkenin adını telaffuz etmeyen Kaddafi, bu konuda açık olunmasının, nükleer kapasitesini açıklaması için İsrail üzerinde baskı oluşturulmasını sağlayacağını söyledi. Kaddafi, "Bu, İsraillilerin etrafındaki çemberi daraltacak ve böylece kendi kitle imha silahlarını ve programlarını açığa vuracaklar" diye konuştu. 
   Saddam Hüseyin'in yakalanması konusuna da değinen Kaddafi, Saddam'ın yakalanmasının ardından yayımlanan görüntüleri eleştirerek, bu görüntülerin herkesin Saddam'a sempati duymasına yol açtığını söyledi. 
   
   
   
</TEXT>
</DOC>
