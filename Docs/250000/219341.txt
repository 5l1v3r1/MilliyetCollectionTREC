<DOC>
<DOCNO> 219341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/ekonomi/eko01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu vergiyle hizmet üretilmez' 
</HEADLINE>
<TEXT>

   TT TİM Genel Müdürü Cahit Paksoy, cep telefonundaki yüksek vergi oranlarının yatırım yapmayı ve hizmet üretmeyi olanaksızlaştırdığını söyledi 
      EKONOMİ SERVİSİ 
   
   Türk Telekom'un yüzde 40 hisse ile ortağı olduğu, Aycell ve Aria'nın birleşmesiyle kurulan GSM operatörü TT TİM Genel Müdürü Cahit Paksoy mobil operatöre uygulanan vergi yükünün en azından sabitlerle aynı seviyede olması gerektiğini söyledi. 
   Paksoy, Telekomünikasyon Arenası'nda yaptığı konuşmada, "Siyasi iktidara düşen görev GSM'de vergi yükünü azaltmaktır. GSM'de yüzde 58 vergi var. Bu vergi ile para kazanıp, kazandığımızla da bunun yüzde 33'ünü Kurumlar Vergisi olarak ödeyince gerisini siz hesaplayın. Bu seviyelerde uygulanan vergi ile yatırım yapmak, hizmet üretmek olanaksızlaşıyor. Cep telefonu konuşma ücretlerine yüzde 66'ya varan oranda vergi uygulanıyor" dedi. 
   Türk Telekom AŞ Genel Müdürü Mehmet Ekinalan da toplantıda yaptığı konuşmada, serbestleşmenin başlaması nedeniyle oluşacak rekabetten, uzak mesafe telefon gelirleri dışındaki gelir kalemlerinin ciddi olarak etkilenmesini beklemediklerini bildirdi. 
   
   Telekom'un cirosu 
   Ekinalan, cirolarının yüzde 85'inin sabit ses hizmetlerinden oluştuğunu belirterek, "Bunun da yüzde 8'ini uzak mesafe telefon gelirleri oluşturuyor. Piyasaya yeni girecek operatörlere pazar büyüklüğü hakkında fikir verebilecek rakam 600 trilyon lira mertebesidir" dedi. Türk Telekom'un 2003'te 9.4 katrilyon lira ciro, 2.8 katrilyon lira da brüt k r sağladını ve 2 bin personelin çıkartıldığını kaydeden Ekinalan, personel azaltımına bu yıl da devam edileceğini söyledi. Ekinalan, bu yıl yapmayı planladıkları 800 trilyon liralık yatırımların önemli bir kısmının hızlı internet erişimine olanak sağlayan ADSL ve diğer ilgili altyapı alanlarına yönelik olacağını belirterek, bu yıl ADSL'de 1 milyon aboneye ulaşmayı hedeflediklerini bildirdi. 
   
   SPK'dan çağrı 
   SPK Başkanı Doğan Cansızlar da başta T. Telekom olmak üzere tüm özelleştirmelerde sermaye piyasasından daha fazla yararlanılması gerektiğini bildirdi. Cansızlar, "Böylece hem özelleştirme işlemi daha sağlıklı gerçekleştirilecek, hem de halkın sermaye piyasasına olan ilgisinin artmasına katkı sağlanacaktır" dedi. 
   
   7 yılda 22 milyar dolarlık pazar    Türkiye'de bilişim ve telekomünikasyon pazarının önümüzdeki yedi yılda en kötümser yaklaşımla 17.5 milyar dolara tırmanacağı, iyimser senaryoya göre ise 22 milyar doları aşacağı bildirildi. Telekomünikasyon Kurumu Daire Başkanı Ejder Oruç, 2011 yılını hedefleyen pazar araştırmasının sonuçlarını açıkladı. Buna göre 2011'de pazarda mobil hizmetin payı yüzde 51, bilişim teknolojilerinin payı yüzde 25, sabit hat payı yüzde 24 olacak. Geçen yıl 33 milyon 890 bin olan mobil abone sayısı 2011'de 54 milyon 620 bine çıkacak. Sabit abone sayısı da 22 milyon 980 binden 32 milyon 120 bine yükselecek. İnternet abone sayısı 5 milyondan 12 milyon 930 bine çıkacak. 
   
   
</TEXT>
</DOC>
