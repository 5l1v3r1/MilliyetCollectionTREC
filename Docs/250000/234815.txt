<DOC>
<DOCNO> 234815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun15.html </URL>
<DATE> 2004/04/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Almanlar, Rumlar'ın 'hayır'ına kızıyor... 
</HEADLINE>
<TEXT>

     Kıbrıs'taki referandumda Rumların birleşmeye karşı çıkmalarının, ''özellikle Almanya'da anlayışla karşılanmadığı'' yorumu yapıldı. 
     Berliner Kurier gazetesi, Kıbrıs'ın yeniden birleşmesi konusunda tarihi bir fırsat kaçırıldığını belirterek, ''Rumların 'hayır'ı özellikle bir zamanlar bölünmüş olan Almanya'da anlayışla karşılanmıyor. AB'nin genişlemeden sorumlu komisyon üyesi Günter Verheugen de, bunun Alman halkının yeniden birleşmeye karşı çıkması gibi bir şey olduğunu söylemişti'' şeklinde ifadeye yer verdi. 
     Rumların birleşmeye karşı çıkmalarının güvenlik endişelerinden kaynaklandığı ifade edilen haberde, ''Ancak her şeyden önce Rumlar refahlarını paylaşmak istemiyor. Sahillerindeki otellerin her zaman dolu olmasını istiyor ve turistlerin, doğal güzelliğin korunduğu Kuzey Kıbrıs'a gitmelerini istemiyor'' denildi. 
     Kıbrıs'ın 30 yıllık bölünmüşlüğünden bu yana ilk kez Rumların ''kara koyun'' olarak görüldüğü, Kıbrıslı Türklerin ise Avrupa'nın sempatisini kazandığı kaydedilen haberde, ''AB Kuzey Kıbrıs'ı yağmur altında bırakmayacak. Daha şimdiden ekonomik yardım vaadinde bulundu. Burada yaşanan çifte haksızlık, referandumun galiplerinin Rum kesimi ile birlikte AB'ye giremeyecek olmaları'' şeklinde ifadelere yer verildi. 
     Gazetede ''Para vizyondan daha önemli'' başlığıyla yapılan yorumda, ''Biz Almanlar için bir ülkede bölünmüşlüğün ortadan kaldırılması yerine daha da kalıcı hale getirilmeye çalışılması anlaşılır gibi değil. Bu bölünmüşlüğün aşılması için yapılan tüm önerileri Rumlar gözardı etti. Parasal nedenler ve eskilere dayanan nefret Avrupa vizyonundan ağır bastı. Bu nedenle AB'ye sadece Kıbrıs'ın yarısı girecek. Halbuki Avrupa birleştirici olmak ve sınırları aşmak istiyor. Avrupa, Kuzey Kıbrıs'ı teşvik etmekle akıllılık etmiş olacaktır. Hedef, ekonomik eşitlikle birliğin sağlanması olmalı'' denildi. 
     
</TEXT>
</DOC>
