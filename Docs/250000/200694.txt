<DOC>
<DOCNO> 200694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur38.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, 18-23 aralık tarihlerinde Bütçe'yi görüşecek... 
</HEADLINE>
<TEXT>

     TBMM Genel Kurulu'nda, 2004 Mali Yılı Bütçe Yasa Tasarısı'nın görüşmeleri 18-23 Aralık 2003 tarihleri arasında yapılacak. 
     AK Parti Grup Başkanvekili Faruk Çelik, gazetecilerin TBMM gündemine ilişkin sorularını yanıtlarken, bütçe görüşmelerinin 18 Aralık Perşembe günü başlayacağını ve aralıksız olarak 6 gün süreceğini söyledi. 
     Çelik, bu haftanın gündemi ile ilgili olarak Danışma Kurulu'na sunacakları öneride, Çarşamba ve Perşembe günleri TÜBİTAK Başkanı ve Bilim Kurulu üyelerinin Başbakan tarafından atanmasına olanak sağlayan Cumhurbaşkanı tarafından geri gönderilen yasa, MGK yönetmeliği ve kadrolarında gizliliği kaldıran tasarı ile batık bankalardaki alacakların tahsilini hızlandırmaya yönelik olan Bankalar Yasa Tasarısı'nın görüşmelerinin yeraldığını söyledi. AK Parti'nin önerisinin kabulü durumunda Genel Kurul Çarşamba günü saat 21.00'e, Perşembe günü de gündem tamamlanıncaya kadar çalışacak. 
     Grup Başkanvekili Çelik, gelecek hafta salı ve çarşamba günleri de Kamu Mali Yönetim ve Kontrol Yasa Tasarısı'nı görüşmeyi planladıklarını bildirdi. 
     
</TEXT>
</DOC>
