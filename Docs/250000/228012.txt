<DOC>
<DOCNO> 228012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo25.html </URL>
<DATE> 2004/04/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sinan 2 maç üstüste oynayamadım ve bekleneni veremedim 
</HEADLINE>
<TEXT>

     Beşiktaş'ın genç oyuncusu Sinan Kaloğlu, takıma geldikten sonra bekleneni henüz veremediğini, bunun nedeninin de 2 maç üstüste oynayamamak olduğunu iddia etti. 
     Beşiktaş Kulübü'nün resmi internet sitesinde soru-yanıt bölümünde taraftarların sorularını yanıtlayan Sinan, geçen sezonki performansından uzak olduğunu belirterek, şunları kaydetti 
     ''Çok fazla forma şansı bulduğuma inanmıyorum. Şansın da yanımda olmadığı oluyor. Düzenli olarak oynamadığım için ve bazen de şanssızlık faktörü ortaya çıkınca yeteri kadar performansımı gösteremiyorum. Bir futbolcu için düzenli oynamak çok önemli. Düzenli oynayamamam ve oynadığım maçlarda yaşadığım şanssızlıklar birleşince kendi performansımı yeterince gösteremiyorum.'' Sinan, daha fazla tecrübe kazanması gerektiğini de vurgulayarak, bunun da daha fazla oynayarak elde edilebilecek bir durum olduğunu söyledi. 
     Yaptığı maçlarda oyundan erken alınmasının kendisini psikolojik olarak etkilediğini kaydeden genç oyuncu, ''Ben haketmediğime inanıyorum. Ama oyundan alınmam teknik direktörümüzün taktiksel bir düşüncesi. Buna da saygı duymak gerekir. Ayrıca ilerde İlhan Mansız'dan daha da iyi bir oyuncu olmak için elimden geleni yapıyorum'' dedi. 
     
     BEŞİKTAŞ'I SEVİYORUM 

     Sinan, takımdan ayrılmasının söz konusu olmadığını, Beşiktaş'ı sevdiğini ve bu takımda forma giymekten memnun olduğunu dile getirdi. 
     Siyah-beyazlı oyuncu, bir sezon boyunca tüm oyuncuların mücadelesini yaptığını, kimin gidip kimin kalacağına ise sezon sonunda teknik heyetin karar vereceğini bildirdi. 
     Beşiktaş'ın ikinci yarıda yaşadığı puan kayıplarına da değinen Sinan, ''Takımımızda yaş ortalaması yüksek. Arka arkaya çok maç oynadık ve bu da psikolojik yorgunluk getirdi. Ayrıca şanssız maçlar çıkarttık. Hakem hataları, Avrupa kupalarından elenmemiz, Samsunspor maçında gösterilen kırmızı kartlar, hepsi üstüste gelince puan kayıpları yaşadık'' diye konuştu. 
     
</TEXT>
</DOC>
