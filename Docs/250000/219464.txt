<DOC>
<DOCNO> 219464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun31.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rumlar müzakere yolunu açmıyor" 
</HEADLINE>
<TEXT>

     KKTC Cumhurbaşkanı Rauf Denktaş, müzakerelerde Türk tarafının sunduğu tüm önerileri Rumların reddettiğini, ancak alternatif öneri sunmadığını belirterek, ''Rumlar müzakere yolunu açmıyor'' dedi. 
     Cumhurbaşkanı Denktaş, Kıbrıs müzakereleri çerçevesinde bugün 8'incisi yapılan görüşmeyle ilgili düzenlediği basın toplantısında, görüşmede başkanlık konseyi konusunun gündeme geldiğini, bu konuda alternatifler sunarak ellerinden geleni yaptıklarını anlattı ve Rum tarafının bunları reddettiğini söyledi. 
     Denktaş, ''Niçin reddettiniz, niçin kendi alternatiflerinizi sunmuyorsunuz '' diye sorduklarında görüşmede münakaşa çıktığını ifade ederek, bu konudaki alternatiflerini yarın yazılı olarak Rumlara vereceklerini ve Rumların düşünmelerini sağlayacaklarını kaydetti. 
     Rumların tüm değişiklikleri içeren Türk belgesini reddetmeyi sürdürdüğünü belirten Denktaş, ''Görüşmekten kaçınıyorlar, görüşmüyorlar. Bizim sunduğumuz görüşlere karşı alternatifler sunmuyorlar. Yani müzakere yolunu açmıyorlar'' dedi. 
     Müzakerelerdeki yaklaşımlarının uyum sağlamak için olduğunu anlatan Denktaş, Rumlara her konuda alternatifler sunmaya çalıştıklarını, ama hiçbir konuda, reddin dışında Rumlardan bir alternatif gelmediğini söyledi. 
     Denktaş, bir soru üzerine, BM Genel Sekreter Yardımcısı Sir Kirean Prendergast'ın da bugünkü görüşmeye katıldığını ifade ederek, ''Prendergast sadece izledi. Hiçbir söz söylemedi. Saat 17.30'da da beni ziyarete gelecek'' dedi. 
     Rumların bugün toprak konusunu gündeme getirdiğini ve Rumların önerisinin ''bir edebiyattan ibaret olduğunu'' belirten Denktaş, Rum tarafının, Annan planında varılacak anlaşma uyarınca 3 yıl sonunda Rumlara devredilmesi öngörülen Türk topraklarının, derhal BM'ye bırakılmasını ve BM'ye de özerk bir hükümetmiş gibi yetki vermek istediğini kaydetti. 
     Denktaş, bu durumda Rumların, BM'ye ''kimsenin aklına gelmeyen bir yetki vermeye çalıştığını'' açıklayarak, bunu reddettiklerini bildirdi. 
     
</TEXT>
</DOC>
