<DOC>
<DOCNO> 209125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur04.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs konusunda ciddi görüş ayrılıkları yok 
</HEADLINE>
<TEXT>

     Başbakan Recep Tayyip Erdoğan, Türkiye'nin ve KKTC'nin müzakere masasından asla kaçmaması gerektiğini söyledi. Erdoğan, ''Kıbrıs konusunda ciddi görüş ayrılıkları yok. Usülde bazı farklı görüşler var. Dışişleri yetkililerimiz, Genelkurmay'daki arkadaşlarımız çalışmaları sürdürüyorlar'' dedi. 
     Erdoğan, İstanbul Büyükşehir Belediye Başkanı Ali Müfit Gürtuna'nın AK Parti'den adaylığı konusunda İstanbul il örgütü ve MYK'nın ''zorlandığını'' belirterek, ''Biz yine de kamuoyu araştırmaları noktasındaki değerlendirmelerden sonra gerek MYK, gerek İstanbul İl Örgütümüz olumlu bir yaklaşım sergilerse değerlendirmeye alırız'' diye konuştu. 
     Başbakan Erdoğan, ATV'de canlı yayınlanan Siyaset Meydanı'na katılmak üzere Çankaya İlköğretim Okulu'na gelişinde Milli Eğitim Bakanı Hüseyin Çelik, İl Milli Eğitim Müdürü Murat Beybalta ve Okul Müdürü Süleyman Nazif Garibağaoğlu tarafından karşılandı. 
     Çankaya İlköğretim Okulu Spor Salonu'nda gerçekleşen programda, yaşları 10-15 arasında değişen ve Türkiye'nin değişik yerlerinden gelen öğrenciler Başbakan Erdoğan'a sorular yöneltti. 
     Program öncesinde kısa bir açıklama yapan Siyaset Meydanı'nı yöneten Ali Kırca, Başbakan Erdoğan'ın saatin geç olması nedeniyle huzursuz olduğunu belirterek, programa katılan çocukların yarın okullarından izinli olduklarını bildirdi. 
     Erdoğan da program nedeniyle çocukların uykusuz kalacaklarından üzüntü duyduğunu, ancak yarın izinli olduklarının belirtilmesi üzerine rahatladığını söyledi. 
     
     GÜRTUNA'NIN ADAYLIĞI 
     Daha sonra Ali Kırca, çocukların sorularını yöneltmelerini istedi. Bingöl'den gelen bir kız öğrenci, İstanbul'da Ali Müfit Gürtuna'yı Büyükşehir Belediye Başkan Adayı olarak gösterip göstermeyeceklerini sorunca gülüşmeler oldu. 
     Kırca'nın, ''Neden Bingöl değil de İstanbul'u merak ediyorsun'' sorusu üzerine Bingöllü öğrenci, ''Bütün medya bunu merak ediyor'' dedi. 
     Başbakan Erdoğan, bütün iller için aday adaylarının partiye başvurularını yaptıklarını belirterek, her il için üç milletvekili görevlendirdiklerini, Genel Merkez'de bu milletvekillerinin önerilerini değerlendirmek üzere 12 kurul oluşturulduğunu anlattı. 
     Erdoğan, bu kurulların aday sayısını üçe indireceğini ve nihai kararı da kendisinin başında bulunduğu üst kurulun vereceğini belirtti. 
     Erdoğan, Ali Kırca'nın, ''Ali Müfit Gürtuna aday listesinde var mı, yok mu'' sorusuna da şöyle yanıt verdi 
     ''Şu ana kadar Ali Müfit Bey'in İstanbul İl Teşkilatımızın aldığı, maalesef partiye girme noktasındaki yaklaşımı olumsuz. MYK'daki şey de olumsuz. Olumsuz olduğu için böyle bir karar vermekte, gerek İstanbul il örgütümüz, gerekse MYK'mız şu anda zorlanmaktadır. Ama biz yine de kamuoyu araştırmaları noktasındaki değerlendirmelerden sonra, gerek MYK, gerek İstanbul il örgütümüz olumlu bir yaklaşım sergilerse, değerlendirmeye alırız.'' 
     
     KIBRIS 
     Erdoğan, bir başka öğrencinin, ''AB'ye girdiğimiz zaman Kıbrıs'ı atayacak mıyız'' sorusunu yanıtlarken, Kıbrıs'ın Türkiye'nin AB'ye girişinin ön şartı olmadığına dikkat çekti. 
     Kıbrıs sorununun çözümlenmesinin hem KKTC'deki Türkler için bir hayati mesele hem de Türkiye için bir milli dava olduğuna belirten Erdoğan, ''Orada acil, kalıcı bir çözümü gerçekleştirmeliyiz. Gerek KKTC, gerek bizler müzakere masasından asla kaçmamalıyız, kaçan taraf olmamalıyız. Masaya oturmalıyız. Karşı müzakereci, kaçacaksa kaçsın. Biz kendimize güveniyoruz, haklıyız. Bu şekilde masaya oturacak olursak inanıyoruz ki o masadan arzu ettiğimiz neticeyi alarak kalkarız'' diye konuştu. 
     Mevcut gelişmelerin, bazı çevrelerin ''abarttığı'' gibi olmadığını, çok daha olumlu gelişmeler bulunduğunu kaydeden Erdoğan, bunların görmezden gelinmesi durumunda KKTC'de yaşayanlara iyilik yapılmış olmayacağını söyledi. 
     Türkiye'de Dışişleri Bakanlığı'nda yoğun çalışma yapıldığına dikkat çeken Erdoğan, bu çalışmalar sonucunda ortaya çıkacak tablonun ''bir yol haritasına'' dönüştürüleceğini anlattı. 
     Erdoğan, Kırca'nın, ''Annan Planı'nın zemin kabul edilmesi konusunda Ankara'da bütün kurumlar arasında bir görüşbirliği var mı Silahlı Kuvvetler de sizinle hemfikir mi'' sorusuna şu yanıtı verdi 
     ''Bu konuyla alakalı şu ana kadar ciddi bir faklılık görmüyorum. Usülde bazı farklı görüşler var. Şu anda Dışişleri yetkililerimiz, Genelkurmay'daki arkadaşlarımız bu çalışmaları sürdürüyorlar. MGK'nın bu ayki toplantısında konuyu aramızda müzakere edeceğiz, tartışacağız. Bu müzakerelerden sonra bizler yol haritasını çizmiş olacağız. 
     Fevkalade bir ayrılığın olacağına ihtimal vermiyorum. Birçok konuları müzakere ede ede bir noktaya kadar getirdik. Zaten getirmeliyiz de. Getiremediğimiz takdirde bunun bedelini Kuzey Kıbrıs ödemeye devam edecek. Çözümsüzlük çözüm değil. Bunu çözeceğiz. Bunu söylerken veren taraf olup hiçbir şey almadan çözmek... Böyle bir şey olmaz. Ortak bir noktada buluşup bu konuyu çözeceğiz.'' 
     
     TÜRKİYE'NİN AB ÜYELİĞİ 
     Başbakan Erdoğan, Kıbrıs ve Türkiye'nin AB üyeliği ile ilgili bir başka soru üzerine, AB Komisyonu Başkanı Prodi'nin açıklamalarına değinerek, ''Bizzat kendileri ifade etti Kıbrıs meselesinin çözümü, AB ile ilgili Türkiye'nin müzakere sürecini başlatmasına yardımcı olacaktır, ön koşul değildir dedi. Türkiye'de maalesef bunun aksini iddia eden, savunanlar var. Bunu kabullenmek mümkün değil'' diye konuştu. 
     Kıbrıs'ta iki kesimlilikten taviz verilmesinin söz konusu olamayacağını belirten Erdoğan, bunu herkesin kabul etmesi gerektiğini söyledi. 
     Acil, kalıcı bir çözüm için herkesin Türkiye'nin garantörlüğünü kabule mecbur olduğunu belirten Erdoğan, ''Yalnız Türkiye'nin değil, aynı zamanda Yunanistan'ın da garantörlüğü. Bunda bir ihtilaf söz konusu değil'' dedi. 
     
</TEXT>
</DOC>
