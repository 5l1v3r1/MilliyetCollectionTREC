<DOC>
<DOCNO> 218347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo40.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Yusuf, Totti'yi aratmadı 
</HEADLINE>
<TEXT>

     İtalya Birinci Futbol Ligi takımlarından AS Roma'nın Ruslar'a satılması için görüşmelerin sürdüğünü bir dönemde, sarı-kırmızılıların UEFA Kupası 3. tur ilk maçında dün gece deplasmanda Gaziantepspor'a yenilmesi, İtalyan spor basını tarafından genelde sürpriz olarak değerlendirildi. 
     Basındaki değerlendirmelerde, AS Roma'nın eksik bir kadroyla sahaya çıkmasının da yenilgide önemli bir rol oynadığı belirtilirken, söz konusu yenilginin gelecek hafta Olimpiyat Stadı'ndaki rövanşta telafi edilebileceği görüşü savunuldu. 
     
     SAHADA HORLADILAR 

     La Gazzetta dello Sport, sözcük oyununa dayalı bir başlık kullanarak, hem AS Roma'nın savunmasının adeta uyuduğunu hem de kulübün Ruslar'a satılmak üzere olduğunu vurguladı. 
     Başlıkta, ''Roma, sahada adeta horlama durumundaydı'' ifadesi yer aldı. 
     Gazetenin spotlarındaki ifadelerinde, ''Takım tanınmaz durumdaydı. Türkler ilk yarıda delip geçtiler, takım ancak ikinci yarıda uyandı'' denilirken, teknik direktör Fabio Capello'nun, AS Roma'nın Ruslar'a satılmak üzere olmasının takımı etkilemediğine ilişkin sözü de başlığa taşındı. Capello'nun, AS Roma Kulübü Başkanı Franco Sensi'yi kastederek, ''Sensi oyunda değildi'' dediği vurgulandı. 
     Ayrıca Capello'nun, ''Roma'ya yakışır biçimde oynayamadık ama Totti-Cassano ile rövanşta durum farklı olacak'' ifadeleri kullanıldı. 
     
     ROMA ORTADA YOKTU 

     Corriere dello Sport Gazetesi, ''Gerçek Roma ortada yoktu'' diye başlık attı. Spotta ise maçın panoraması şu sözlerle özetlendi 
     ''Roma isteksizdi, oyuncular oyuna pek konsantre olamadılar. Golü bulan oyuncu, ilk yarıda Yusuf oldu. Carew, ilk dakikalarda yakaladığı fırsatı değerlendiremedi. Sahanın hakimi Türklerdi.'' Gazetede yer alan yorumlarda şöyle denildi 
     ''Roma kötü, dağınık ve dalgın bir durumdaydı. Roma, Türkiye'den UEFA Kupası'ndaki ilerleyişini zora sokan bir yenilgiyle döndü. Telafi edilemeyecek bir durum yok. Saldırgan olsalar da teknik aynı zamanda atletik açıdan harikulade olmayan bu Türkler'e 2 gol atabilmek zor değil. Ama gelecek hafta bunu yapabilmek için sahada gerçek bir Roma olmalı.'' Teknik direktör Capello'nun ''Roma'ya yakışır biçimde oynamadık'' sözünü de başlığa taşıyan Corirere dello Sport, sarı-kırmızılı oyuncuların görüşlerine de yer verirken, haberde Emerson'un ''Pek hırslı olmadığımız söylenebilir ama son derece kötü bir sahada top koşturduk'' ve Mancini'nin de ''Rahat olun turu geçeceğiz'' biçimindeki açıklamaları yer aldı. 
     
     TUTTOSPORT YUSUF, TOTTI ROLÜNDEYDİ 

     Tuttosport Gazetesi ise Gaziantep'teki karşılaşmadaki tek golün sahibini ön plana çıkaran bir başlık kullandı. ''Yusuf, adeta Totti rolündeydi'' başlığını kullanan Tuttosport, yıldızlardan yoksun AS Roma'nın iyi bir oyun çıkaramadığını belirterek, şu görüşlere yer verdi 
     ''Karşılaşmadaki gole imza atan Yusuf, AS Roma'ya UEFA Kupası'ndaki ilk yenilgisini tattırdı. Kaptan ve Cassano'dan yoksun durumdaki Capello'nun ileride oynattığı Carew-Delvecchio ikilisi bir işe yaramadı ve bayram eden taraf Türkler oldu.'' 
     
</TEXT>
</DOC>
