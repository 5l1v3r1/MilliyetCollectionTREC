<DOC>
<DOCNO> 247081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun18.html </URL>
<DATE> 2004/06/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta iğrenç iddia Kaç tutuklu korkudan altına işeyecek .. 
</HEADLINE>
<TEXT>

     ABD istihbarat görevlilerinin, Irak'taki Ebu Garib cezaevindeki sorgularda, burunluk takılmayan köpeklerin kullanılması emrini verdiği bildirildi. 
     The Washington Post gazetesinin, köpeklerden sorumlu askerlerin ordunun açtığı soruşturma sırasında verdiği yeminli ifadelere dayanarak yayımladığı habere göre, köpeklerden sorumlu iki asker, kaç tutukluyu köpek korkusu nedeniyle altlarına işetecekleri konusunda ''yarışma'' bile yapmışlar. 
     Köpeklerden sorumlu iki asker, Çavuş Michael Smith ve Çavuş Santos Cardona, askeri istihbarat görevlilerinin, kendilerinden birçok kez, köpekleri soruşturmaya yardımcı olmak için Ebu Garib cezaevindeki sorgu bölümüne getirmelerini istediklerini söyledi. Smith ve Santos, hapishanedeki askeri istihbarat yetkilisi Albay Thomas Pappas'ın, köpeklerin kullanılmasını onayladığını düşündükleri için bu isteğe uyduklarını belirtti. 
     Smith, sorgucuların emriyle havlayan köpekleri sorgulanan kişilerin 15 santim yakınına kadar yaklaştırdıklarını da söyledi. Gazete, ele geçirdiği bir askeri istihbarat direktifine göre, köpeklerin sorgulamada kullanılmasının askeri istihbaratın kullandığı soruşturma merkezlerindeki yetkili subay tarafından onaylanması gerektiğini yazdı. 
     Haberde, Smith ve Cardona'nın Ebu Garib cezaevindeki işkence ve kötü muamele nedeniyle haklarında soruşturma açılmamış olduğu belirtildi. 
     Ordu sözcüsü Yarbay Pamela Hart ise gazeteye yaptığı açıklamada, ''konunun araştırılmakta olduğunu'' söyledi. 

     
</TEXT>
</DOC>
