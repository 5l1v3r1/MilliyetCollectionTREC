<DOC>
<DOCNO> 227274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy20.html </URL>
<DATE> 2004/03/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
MGK, Kıbrıs konusunu yarın ele alacak 
</HEADLINE>
<TEXT>

     Milli Güvenlik Kurulu MGK toplantısının bugünkü bölümünde Irak'a ilişkin gelişmeler değerlendirildi, ülke genelindeki güvenlik ve asayiş durumu ele alındı. 
     MGK Genel Sekreterliği'nden yapılan açıklamada, MGK'nın bugün olağan toplantısını yaptığı belirtildi. 
     Toplantıda, Irak'a ilişkin gelişmelerin ayrıntılı bir şekilde değerlendirildiği ifade edilen açıklamada, ''Bu bağlamda Irak'taki siyasi geçiş sürecinde izlenen yeni şekillenmeler ve Irak Yönetim Konseyi'nin kabul ettiği Geçici İdari Yasa'nın uygulanmasının sonuçları gözden geçirilmiş, siyasi sürecin başarıyla tamamlanabilmesinin Irak'taki tüm grupların geleceklerini birlikte belirlemelerinden geçtiği bir kez daha vurgulanmıştır'' denildi. 
     Bu süreçte, Birleşmiş Milletler'in merkezi bir rol üstlenmesi gereğine işaret edildiği belirtilen açıklamada, Irak'ın kuzeyinde varlığını sürdüren terör örgütünün Irak'tan tasfiyesi konusunda ABD ile sürdürülen görüşmelerin irdelendiği kaydedildi. 
     Ülke genelindeki güvenlik ve asayiş durumunun değerlendirildiği açıklanan bildiride, Kıbrıs'a ilişkin değerlendirmelerin, yarınki toplantıda yapılmasına karar verildiği belirtildi. 
     
</TEXT>
</DOC>
