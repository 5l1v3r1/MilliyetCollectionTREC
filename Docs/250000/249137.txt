<DOC>
<DOCNO> 249137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/dunya/dun02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatlara jet randevu 
</HEADLINE>
<TEXT>


BRÜKSEL Milliyet 


Türkiye'nin yıllardır çeşitli nedenlerle kapıda bekletildiği müzakere sürecinde Hırvatistan'a "jet hızıyla" kapılar açıldı. AB, Hırvatistan'ın Kopenhag Kriterleri'ni yerine getirdiğini vurgulasa da bu ülkenin eksikleri hiç de azımsanmayacak düzeyde. Hırvatistan'ın yaklaşık 2 yıl önce yaptığı başvuru geçtiğimiz aylarda Komisyon tarafından değerlendirildi. Komisyon, AB liderlerine yönelik olarak hazırladığı raporda müzakerelere başlanabileceği önerisine yer verdi. Dün de AB liderleri konuyu masaya yatırarak Komisyon'un görüşüne paralel olarak olumlu görüş bildirdiler. Liderler tarafından onay verilen karar bağlamında Hırvatistan'ın 2005 ilkbaharında müzakerelere başlaması bekleniyor. 

AB'de sancılı çözüm 
Bu arada zirvenin ana gündem maddelerini oluşturan AB Anayasası ve Komisyon Başkanı seçimleri konularında kıyasıya pazarlık yaşandı. Ancak saatler süren tartışmalar sonucunda liderler Dönem Başkanı İrlanda'nın Başbakanı Bertie Ahern'in gerçekleştirdiği ikili görüşmelerde ortaya çıkardığı uzlaşı metninde anlaştılar. Anayasa'da uzlaşı çıkarken, yeni Komisyon başkanı konusundaki kilitlenme aşılamadı. 


</TEXT>
</DOC>
