<DOC>
<DOCNO> 222483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko42.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Deklarasyonu'na Afrika'dan destek geldi... 
</HEADLINE>
<TEXT>

     Çin tehdidine karşı Türk ve Amerikan tekstil ve konfeksiyon sanayinin önde gelen kurumlarının oluşturduğu İstanbul Deklarasyonu'na katılımcı sayısı artıyor. 
     İstanbul Tekstil ve Konfeksiyon İhracatçı Birlikleri İTKİB ile ABD'nin önde gelen kurumları Amerikan Tekstil Üreticileri Enstitüsü ATMI ve Amerikan Üreticileri Ticari Eylem Koalisyonu'nun AMTAC oluşturduğu deklarasyona, son olarak 13 ülkeden 15 birlik imza attı. 
     İstanbul Hazırgiyim ve Konfeksiyon İhracatçıları Birliği Başkanı Süleyman Orakçıoğlu, yaptığı açıklamada, Çin'e uygulanan kotaların 2008 yılına kadar uzatılmasını istenen İstanbul Deklarasyonu'na 5 kıtadan çok sayıda ülkenin destek verdiğini belirterek, dünya tekstil ve konfeksiyon sanayinin gündemine oturduklarını bildirdi. 
     Dünya Ticaret Örgütü'nden DTÖ , kotaların kalkacağı son entegrasyon aşaması uygulanmasını 31 Aralık 2007'ye ertelemesini talep ettiklerini kaydeden Orakçıoğlu, bu tarihe kadar geçecek süreç zarfında DTÖ üyelerinin, dünya tekstil ve konfeksiyon üretim, ihracat ve pazar koşullarını gözden geçirme şansı bulacaklarına dikkat çekti. Süleyman Orakçıoğlu, şöyle dedi 
     ''İstanbul Deklarasyonu ile sergilediğimiz ortak tavır, tüm dünya basınında ve sektör örgütleri arasında geniş yer aldı. Meksika Tekstil Odası'nın Türk ve ABD'li tekstilcilerinin yayınladıkları deklarasyona katılmasıyla güçlenen bu işbirliğine dünyanın önde gelen diğer tekstil üreticisi ülkeler de katılmaya başladı. Meksika'nın katılımından sonra Euratex üyesi ülkelerden İtalya, Belçika ve Avusturya da bu protokole imza atacaklarını İstanbul'da gerçekleşen Euratex Yönetim Kurulu Toplantı'sının ardından deklare ettiler. Bir başka önemli haber de Afrika'dan geldi. 13 Afrika ülkesinin toplam 15 tekstil ve hazırgiyim birliği de bu ortak protokole katıldıklarını bildirdiler. Bu çok önemli gelişmenin tüm dünyadaki katılımı artıracağı düşüncesindeyiz.'' Mayıs ayında Türkiye'de Pan-Avrupa-Akdeniz ülkelerin de katılımıyla gerçekleşecek bir konferans düzenleneceğini bildiren Süleyman Orakçıoğlu, konferansa Kuzey Afrika ülkelerinin yanı sıra AB tam üyeliğine aday olan Orta ve Doğu Avrupa ülkelerinin katılımını sağlamaya çalışacaklarını, burada İstanbul Deklarasyonu'nun önemini vurgulayarak, ilgili ülkelerin de deklarasyona katılımını sağlamak istediklerini vurguladı. 
     İstanbul Deklarasyonu'na son katılan birlikler şöyle 
     ''Agency for the Promotion of Exports, Madagascar Export Promotion Association, Agency for the Promotion of Investments and Exports, Lesotho Textile Exporters Association, Bostwana Export Development and Investment Authority, Kenya Association of Manufacturers, Mauritius Export Processing Zone Association, South African Clothing Industry Export Council, Swaziland Investment Promotion Authority, South African Textile Industry Export Council, Nambian Investment Authority, Textile Federation of South Africa, Gold Coast of Ghana Tanzania Investment Center.'' 
     
</TEXT>
</DOC>
