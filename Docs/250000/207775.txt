<DOC>
<DOCNO> 207775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur23.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya fırtına ve sağanak yağmur geliyor... 
</HEADLINE>
<TEXT>

     Antalya ve çevresi, Orta Akdeniz ve Balkanlar'dan gelen yağışlı havanın etkisine girdi. 
     Meteoroloji Bölge Müdürlüğü'nden yapılan yazılı açıklamada, Antalya ve çevresinde yağışın etkisini ileriki saatlerden itibaren artırarak, sahil kesimlerde yağmur ve sağanak, yer yer de gökgürültülü sağanak, yükseklerde karla karışık yağmur ve kar, iç kesimlerde ise kar ve karla karışık yağmur şeklinde devam etmesinin beklendiği bildirildi. 
     Açıklamaya göre rüzgar güney ve doğu yönlerden orta, yarın ve pazartesi günü zaman zaman kuvvetli ve fırtına şeklinde esecek, rüzgarın hızı ortalama saatte 30-35 kilometre, zaman zaman da 55 ile 75 kilometreye kadar çıkacak. 
     
     DENİZCİLER VE BALIKÇILAR İÇİN HAVA DURUMU 
     Açıklamada, Bodrum-Anamur arasında fırtına beklendiğine dikkat çekilerek, rüzgarın kıble ve keşişlemeden 5 ile 6, zaman zaman 7 ile 8 kuvvetinde ve saatte 21 ile 27, zaman zaman da 33 ile 40 deniz mili hızla eseceğine işaret edildi. 
     Buna göre deniz kaba ve çok kaba, yer yer de yüksek dalgalı olacak. Dalga yüksekliği 3 ile 5, yer yer de 6 metre dolayında olacak. Hava zaman zaman etkili yağmur ve sağanak, yer yer de gökgürültülü sağanak şeklinde geçecek. Görüş uzaklığı 10 kilometre, yağış anında ise 2 ile 5 kilometre dolayında olacak. 
     
</TEXT>
</DOC>
