<DOC>
<DOCNO> 207396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'BDDK ve Fon çatışabilir' 
</HEADLINE>
<TEXT>

   Yeni Bankacılık Yasası, tartışmalara konu oldu bile. Bir TMSF yetkilisi, Fon'un BDDK kararlarına uymayabileceğini ve yasanın yetki çatışmasına neden olacağını söylüyor 
   KADİFE ŞAHİN 
   
   Yürürlüğe gireli henüz bir ay olmayan ve 4389 sayılı Bankalar Kanunu'nda değişiklik içeren 5020 sayılı kanun, sektörde ciddi tartışmalara konu oldu bile. 
   Tasarruf Mevduatı Sigorta Fonu'ndan TMSF bir yetkili TMSF'nin hükümet tarafından atanacak yedi üyeden oluşan bağımsız Fon Kurulu'na dönüştürülmesinin bankacılıkta yeni kaoslara yol açacağını belirtti. Yetkili, yasanın sadece düzenleme ve denetlemeden sorumlu olan BDDK kararlarının Fon Kurulu tarafından reddedilebileceği durumunu yarattığını ve bunun da yeni felaketlere yol açacağını söyledi. 
   
   'Fon da herşeyi biliyordu' 
   Yasada bu gibi durumları düzenleyen maddelerin bulunmadığını söyleyen yetkili, eskiden BDDK ve TMSF kadrolarının ve üst düzey yöneticilerinin, bankaların gizlilik bilgilerine de dayanan kararlardan birlikte haberdar olduklarını belirtti. Yeni durumda ise BDDK'nın düzenleyen ve denetleyen kurum olarak bazı bilgilere kendi başına sahip olacağını belirten yetkili, BDDK'nın bir bankaya el konulma kararı alması halinde, Fon Kurulu yönetiminin bu kararı kabul etmeyebileceğini söyledi. 
   
   'Ayrışma iyi düzenlenmedi'    BDDK bünyesinde olan TMSF'nin bağımsız bir yapıya kavuşmasının ilerde görev, yetki ve üstünlük alanları açısından çatışmaya neden olacağını belirten bir bankacı ise kanunun iki kurumun ayrışmasını iyi bir şekilde düzenlemediğini vurguladı. BDDK ve Fon Kurulu arasında yapılacak protokolün bu alanları düzenlemesinin söz konusu olmadığını belirten bankacı, "Kurumların yetki ve görev alanlarını mevzuat belirler" dedi. 
   
   İmar Bankası'nda işten çıkarmalar başladı    Türkiye genelinde 1500 çalışanı olan ve temmuzda Fon yönetimine alınan Uzan Grubu'na ait İmar Bankası'nda henüz mevduat sahiplerinin sorunları çözümlenmeden bu kez de çalışanların işsizlik sorunu gündeme geldi. Geçen hafta itibarıyla 40 personelin işten çıkarıldığını belirten İmar Bankası çalışanları, banka yönetimi tarafından bütün personelin şubat sonuna kadar işten çıkarılacağının söylendiğini ileri sürdü. Personel, özlük hakları ödenmeden işten çıkarıldıklarını belirtti. 
   
   
</TEXT>
</DOC>
