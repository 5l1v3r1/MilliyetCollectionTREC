<DOC>
<DOCNO> 206632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur17.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hekimlere kötü haber... TUS yetmedi, DUS ve YUS geliyor 
</HEADLINE>
<TEXT>

     ANKARA Milliyet 

Sağlık Bakanlığı'nın, hazırlıklarını sürdürdüğü "Tıpta Uzmanlık Tüzüğü Taslağı"na göre, Tıpta Uzmanlık Sınavı'nın TUS yanı sıra yan dal branşları için Yan Dal Uzmanlık Giriş Sınavı YUS ve dişhekimleri için Dişhekimi Uzmanlık Giriş Sınavı DUS yapılacak. 
     TUS, temel tıp ve adayın seçtiği branşa yönelik soruları içerecek. TUS öncesi yapılan İngilizce sınavı yerine Üniversitelerarası Dil Sınavı ÜDS veya Kamu Personeli Yabancı Dil Bilgisi Seviye Tespit Sınavı'ndan KPDS alınan sonuçlar geçerli olacak. 
     TUS iki aşamada, DUS ve YUS tek aşamada gerçekleştirilecek. TUS'un birinci aşama sınav soruları, genel tıp konularından oluşacak. Sınavın ikinci aşamasına girmeye hak kazanabilmek için birinci aşama sınavından en az 50 puan alınması şart olacak. 
     Uzmanlık belgesi almayanlar, hiçbir yerde ve şekilde uzmanlık unvan ve yetkisini kullanamayacak. 
     Mesleki yabancı dil sınavında yüz üzerinden en az 60 puan alanlar veya KPDS veya ÜDS'den en az 40 puan alanlar başarılı kabul edilecek. 
     TUS'un ikinci aşaması, sınavın birinci aşamasından bir gün sonra yapılacak. Bu sınavın soruları, adayın tercihine göre Temel Tıp Bilimleri, Cerrahi Tıp Bilimleri veya Dahili Tıp Bilimleri'nden birinden oluşacak. Yerleştirme, bu sınavdaki puan esas alınarak yapılacak. 
     
     Asistan olanın vay haline 

     Tıpta asistanlık hakkını kazananları ise zorlu bir süreç bekleyecek. 
     Eğitim sorumluları, asistanlar hakkında 6 ayda bir bilgi, uygulama, göreve bağlılık, çalışma, araştırma ve yönetme yetenekleri ile meslek ahlakı hakkındaki görüş ve kanaatlerini asistan değerlendirme formu ile gizlice fakültelerde dekanlığa veya diğer kurumlarda kurum amirlerine verilecek. Bu makamlar, sözkonusu formları bakanlığa gönderecek. 
     Asistanlığa başlayanlara verilecek asistan karnesine de, teorik ve pratik etkinlikleri yazılarak, eğitim sorumlusu ve kurum amiri tarafından onaylanacak. Asistanlar, bu karneleri uzmanlık giriş sınavından önce uzmanlık sınav jürisine verecekler. Karne, sınavdan sonra asistana iade edilecek. 
     Asistanlara, ayrıca eğitim süresinin son yılı içerisinde Öğrenci Seçme ve Yerleştirme Merkezi'nce yılda en çok iki defa olmak üzere yazılı seviye tespit sınavı yapılacak. 
     Uzmanlık sınavı, yılda en az 4 kez asistanların uzmanlık dalında uygulamalı olarak yapılacak. Uzmanlık sınavında iki kez başarısız olanların, asistanlıkla ilişkileri kesilecek. 
     
</TEXT>
</DOC>
