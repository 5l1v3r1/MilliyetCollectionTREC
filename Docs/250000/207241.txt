<DOC>
<DOCNO> 207241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun11.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC siyasi parti liderleri bugün Ankara'ya gidiyor 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığında Kıbrıs konusunun değerlendirileceği zirve başladı. 
     Çankaya Köşkü'nde saat 09.30'da başlayan zirveye, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül katılıyor. 
     Zirvede, Dışişleri Bakanlığı Müsteşarı Uğur Ziyal ve Milli İstihbarat Teşkilatı MİT Müsteşarı Şenkal Atasagun da yer alıyor. 
     
     KIBRISLI LİDERLER DE GELİYOR 

     KKTC'de 14 Aralık'ta yapılan genel seçimin ardından Cumhuriyet Meclisi'ne giren siyasi partilerin genel başkanları, bugün Ankara'ya gidecek. 
     Cumhuriyetçi Türk Partisi CTP Genel Başkanı Mehmet Ali Talat, Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş ile Barış ve Demokrasi Hareketi BDH Genel Başkanı Mustafa Akıncı, Ankara'dan gelen davet üzerine bugün saat 12.00'de Ankara'ya gidecek. 
     50 sandalyeli Cumhuriyet Meclisi'de CTP 19, UBP 18, DP 7, BDH 6 milletvekiliyle temsil ediliyor. CTP Genel Başkanı Talat, Cumhurbaşkanı Rauf Denktaş tarafından 29 Aralık'ta hükümeti kurmakla görevlendirilmişti. 
     Öte yandan Cumhurbaşkanı Denktaş'ın, Ankara'ya daha sonra gideceği öğrenildi. 
     KKTC parti liderlerinin bugün Ankara'da yapacağı temasların hükümet kurulmasına yönelik olacağı, Rauf Denktaş'ın ise daha sonra geniş kapsamlı bir toplantı için Ankara'ya davet edileceği belirtildi. 
     
     ZİRVENİN ÖNEMİ 

     Zirvenin, sık sık vurgulanan çözüm arzusuna karşın, yöntem ve içerik konusunda kararsız olduğu yönünde eleştirilere hedef olan hükümetin tutumunu netleştirmesi açısından da kritik önem taşıdığına işaret edildi. 
     Erdoğan ve kabine üyeleri, geçen pazartesi toplanan Bakanlar Kurulu toplantısında Kıbrıs sorununa ilişkin bir brifing aldılar. Bu brifingin ardından yapılan açıklamada, hükümetin Kıbrıs sorununun Annan Planı zemininde bir müzakere sürecinin başlaması taraftarı olduğu vurgulanırken, Rum tarafının da sorunun çözümüne katkıda bulunması için çağrı yapıldı. 
     

     
</TEXT>
</DOC>
