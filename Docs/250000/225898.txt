<DOC>
<DOCNO> 225898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo32.html </URL>
<DATE> 2004/03/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fenerbahçe, Adana'dan kayıpsız dönmek istiyor... 
</HEADLINE>
<TEXT>

     Birinci Süper Futbol Ligi'nde geçen hafta en yakın takipçisi Beşiktaş ile arasındaki puan farkını 6'ya çıkaran lider Fenerbahçe, Adana deplasmanından kayıpsız dönmek istiyor. 
     Bursaspor maçında son 5 dakikada attığı 2 golle 3 puan alan ve Beşiktaş'ın 6 puan önünde liderliğini sürdüren sarı-lacivertliler, yarın Adanaspor ile deplasmanda yapacakları maçı da kazanarak, aradaki puan farkını korumayı amaçlıyor. 
     Fenerbahçeli futbolcular, Samandıra Tesisleri'nde teknik direktör Christoph Daum yönetiminde yaptıkları taktik antrenmanla hazırlıklarını tamamladı. Sarı-lacivertli kafile, akşama doğru Atatürk Havalimanı'ndan özel bir uçakla Adana'ya gidecek. 
     
     PETKOV KADRODA YOK 
     Bursaspor maçında 78. dakikada oyuna giren ve takımını öne geçiren golde asist yapan Petkov, Daum tarafından yabancı oyuncu kontenjanı nedeniyle kadroya alınmadı. 
     Kart cezalısı olduğu için Bursaspor maçında forma giyemeyen Luciano ile geçen hafta ağrıları nedeniyle maç kadrosunda yer almayan Serhat, Adanaspor maçının 18 kişilik kadrosuna alındı. 
     Sarı-lacivertlilerde, sakatlıkları bulunan Kemal ve Mehmet ile sarı kart cezalısı olan Tuncay da kadroda yer almıyor. 
     Fenerbahçe'nin 18 kişilik Adanaspor maçı kadrosunda şu futbolcular yer alıyor 
     Recep, Volkan, Luciano, İsmail, Fatih, Ümit, Tomas, Mahmut Hanefi, Servet , Aurelio, Selçuk, Ali, Nobre, Van Hooijdonk, Serhat, Rebrov, Semih, Olcan. 
     
     DEPLASMANDA 4 MAÇTA 12 PUAN 
     Fenerbahçe, ligde ikinci yarıda deplasmanda yaptığı 4 maçtan da galibiyetle ayrılarak 12 puan topladı. 
     Ligde en son 17. haftada Malatyaspor deplasmanında 2-2 berabere kalarak 2 puan yitiren sarı-lacivertliler, bu karşılaşmadan sonra deplasmanda puan kaybetmedi. 
     18. haftada İstanbulspor, 20. haftada Elazığspor, 24. haftada da Gençlerbirliği'ni deplasmanda aynı skorlarla 1-0 yenen Fenerbahçe, 22. haftada zorlu Gaziantepspor deplasmanında 5-1'lik farklı bir galibiyet aldı. 
     
     MUHTEMEL 11 
     Daum'un Adanaspor maçında sol kanatta yine Mahmut Hanefi'ye, Tuncay'ın yerine sol tarafta ise Ali'ye görev vermesi bekleniyor. 
     Fenerbahçe'nin muhtemel 11'i şöyle 
     Volkan, Fatih, Luciano, Tomas, Mahmut Hanefi, Serhat Selçuk , Aurelio, Ümit, Ali, Nobre, Van Hooijdonk. 
     Adana 5 Ocak Stadı'nda saat 16.00'da başlayacak Adanaspor-Fenerbahçe maçını hakem Serdar Tatlı yönetecek. Karşılaşma, Digitürk Lig TV'den naklen yayınlanacak. 
     
</TEXT>
</DOC>
