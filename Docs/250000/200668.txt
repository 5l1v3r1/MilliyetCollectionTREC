<DOC>
<DOCNO> 200668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur12.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi nikah yapmak istemeyince tutuklandı... 
</HEADLINE>
<TEXT>

     Sivas'ta 4 yıldır imam nikahı ile birlikte yaşadığı ve 2 çocuğu bulunan kadının dava açtığı sanık, mahkemede resmi nikah yapmak istemediğini söyleyince tutuklandı. 
     Sivas 1. Ağır Ceza Mahkemesi'ndeki duruşmaya tutuksuz sanık Hacı Ömer Yol 27 ile 4 yıldır imam nikahı ile birlikte yaşadığı Songül K. 18 hazır bulundu. 
     Duruşmada söz alan sanık Yol, 4 yıl önce ailesinden istediği mağdure ile imam nikahı ile birlikte yaşamaya başladıklarını, bu sürede 2 çocukları olduğunu ifade ederek, ''Songül K, kötü yola düştüğü için 6 aydır ayrı yaşıyoruz'' dedi. 
     Songül K. ise sanık ile 14 yaşında evlendiğini, yaşının dolmasına rağmen sanığın ve ailesinin söz verdikleri resmi nikahı, çeşitli bahanelerle sürekli ertelediklerini söyledi. 
     Songül K, resmi nikah olmadığı sürece şikayetinden vazgeçmeyeceğini dile getirdi. 
     Mahkeme heyetinin resmi nikah yapıp yapmayacağını sorması üzerine Yol, ''Eşim kötü yolda, her şeye katlanacağım ama resmi nikah yapmayacağım'' dedi. 
     Mahkeme heyeti, sanığın tutuklanmasına karar vererek, duruşmayı erteledi. 
     
</TEXT>
</DOC>
