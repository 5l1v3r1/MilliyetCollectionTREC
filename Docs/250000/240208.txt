<DOC>
<DOCNO> 240208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/ysenay.html </URL>
<DATE> 2004/05/15/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Mutlu son 
</HEADLINE>
<TEXT>



Maç başlayana kadar tam bir festival vardı Fenerbahçe tribünlerinde... Taraftar büyük bir keyifle şarkılar söylüyor, hele de "Bir şarkısın sen ömür boyu sürecek" melodisi ile de adeta kendisini anlatıyordu hınca hınç dolu tribünlere... Tam 33 haftadır sevgili Fenerbahçesi'ni kovalayan büyük taraftar, olağanüstü mutluluklarla şampiyonluk lezzetini yudumluyordu keyifle... 
Sonrası Malatya oyuna hızlı başladı. Rakip gayet diri, ayağa çabuk ve tek pas oynamaya başlayınca da Fenerbahçe'de, oldukça yorgun ve iştahsız bir durumun belirginliği görüntüye çıkıyordu... Seyirci neler düşünüyordu bilemiyorum ama, ben bir haftadır Denizli'de başlayan kutlamaların getirdiği yorgunluğun Fenerbahçe'nin önüne olumsuz bir fatura getireceğini iyi bilenlerdendim... Çünkü Denizli maçı sonrası Sabiha Gökçen Havaalanı'na takımla birlikte gecenin 02.30'nda indik. O izdihamı anlatmak sayfalar tutacağı için işin bu tarafına hiç girmeyelim. Kapalı olan gece kulübü Şamdan acele açtırıldı ve şampiyonluk şölenlerinin ilk raundu o gece sabahleyin duruldu... Eh, hafta içinde de ciddi idmanlar olmayınca, tam 33 haftadır bir futbol maratonu yaşayan takımın dünkünden daha iyi bir oyun sergilemesini beklemek biraz da insafsızlık olurdu doğrusu... 
Kalede Volkan'ın hafta içinde "Ben Şampiyonlar Ligi'nde Fenerbahçe kalesini korumak için hazırım" şeklindeki beyanatını kendisine olan emniyet açısından taktir ettim... Ama dün yediği iki golde de yaptığı kabahatleri görünce, Volkan aynaya bakmadan konuşuyor gibi geldi bana... Bu yönetim, bu mükemmel şampiyonluktan sonra tabii Avrupa başarılarını planlıyor şimdilerde... Sen Malatyasporlu vasat ayaklardan bu golleri yersen yarınlarda Avrupa devlerinde oynayan Dünya şöhretlerine karşı sana nasıl güvenebilir Daum hoca ve yönetim kurulu .. 
Evet Fenerbahçe, zorlu maratonu "ŞAMPİYON" luk payesiyle noktalarken, belki dün iyi bir gece yaşamamıştı futbol olarak... Ama olsun, koskoca bir sezonu o muazzam ve saygın seyircisi ile kucaklayıp "MUTLU SON" a ulaştı ya, bu sonuç Dünya'daki bütün Fenerliler'i kıvanç dolu duygularla havalandırmaya yeter de artar bile... 


</TEXT>
</DOC>
