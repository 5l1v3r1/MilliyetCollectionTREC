<DOC>
<DOCNO> 232362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur06.html </URL>
<DATE> 2004/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
SSK'da parayla randevu ayarlayanlara "dur" denecek .. 
</HEADLINE>
<TEXT>

     SSK İstanbul Eğitim ve Araştırma Hastanesi Başhekimliği görevini 2 aydır yürüten Opt. Dr. Özgür Yiğit, hastalara para karşılığı randevu ayarlanmasını önlemeye çalıştıklarını bildirdi. 
     Opt. Dr. Yiğit, A.A muhabirine yaptığı açıklamada, ''Osmaniye Polikliniği'nde göz muayenesi olmak isteyen hastaları kapıdan çevirerek çevredeki optikçilere 5-10 milyon liraya götüren ve onlara sıra numarası alan kişiler olduğu'' ihbarı üzerine, çalışmalarını yoğunlaştırdıklarını söyledi. 
     Tüm Fenni Gözlükçüler Derneği ve poliklinik çevresinde bulunan optik firması sahipleriyle görüştüklerini anlatan Opt. Dr. Yiğit, şunları kaydetti 
     ''Optikçilerin, bu tür müşteri kazanma şeklinden vazgeçmeleri ve hastaları tercihleriyle baş başa bırakmaları gereklidir. 
     En fazla mağdur olduğumuz konulardan bir tanesi de bu durum. Önlenmesi için gerekli yasal tedbirleri almaya başladık. Bunun yanı sıra, Telekom'dan 300'lü yeni hat aldık. Randevu alınan santrallerimizde, numaraları görünür hale getireceğiz. Böylece çok fazla sayıda aranıp randevu alınan numarayı tespit etmiş olacağız. Bu santral sayesinde bu istismarı da önlemiş olacağız.'' Opt. Dr. Yiğit, bu tür durumlarda optikçilerin SSK ile olan anlaşmalarını iptal edebileceklerini vurgulayarak, vatandaşlardan da böyle davranışlarla karşılaşmaları halinde kendilerine başvurarak şikayetçi olmalarını istedi. 
     
     ''KUYRUKLARA ALERJİM VAR'' 
     ''Kuyruklara alerjim var'' diyen Başhekim Yiğit, hastanede özellikle eczane kuyruklarını azaltmak için vezne ve çalışan sayısını artırdıklarını, böylece kuyrukları en aza indirdiklerini bildirdi. 
     SSK İstanbul Eğitim ve Araştırma Hastanesi'nde deprem güçlendirme çalışmalarının da devam ettiğini belirten Opt. Dr. Yiğit, otomasyon için de altyapı çalışmalarının başladığını söyledi. 
     Opt. Dr. Özgür Yiğit, arşiv yenileme çalışmalarının da devam ettiğini sözlerine ekledi. 
     
</TEXT>
</DOC>
