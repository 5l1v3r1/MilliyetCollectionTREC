<DOC>
<DOCNO> 210568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/spo02.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex işi gizleniyor 
</HEADLINE>
<TEXT>

      
   Kongre hesabı 
   FENERBAHÇE yönetimi, resmi internet sitesinde, dün gazetemizde yer alan Alex'le ilgili yeni bir operasyon başlatıldığı yönündeki haberi yalanladı. Ancak Başkan Aziz Yıldırım'ın, Brezilyalı oyuncunun menajerlik şirketi tarafından da doğrulanan yeni girişimi gizli tuttuğu bildirildi. Başkan Yıldırım'ın, daha önce bu oyuncunun transferinde yaşanan başarısızlığın tekrarlanması halinde, kongre öncesi olumsuz puan alacağını hesap ettiği, bu nedenle çalışmalarını camiadan sakladığı ifade edildi. 
   
   Alo oy hattı    Fenerbahçe Başkanı Aziz Yıldırım'ın, Divan Başkanlığı'na adaylığını açıklayan Yüksel Günay'a oy toplamak için, tüm üyelere telefon açtırdığı iddia edildi 
   
   Başkandan girişim 
   FENERBAHÇE'DE yarın yapılacak olan Divan Başkanlığı öncesinde ilginç gelişmeler yaşanıyor. Başkan Aziz Yıldırım'ın, Orhan Keçeli'ye karşı aday olan Yüksel Günay'a tam destek verirken, seçim öncesinde tüm üyelere telefon açtırdığı öğrenildi. Yıldırım'ın, oy atacak olan üyelerden, birbirleriyle temasa geçip, Günay ismi altında buluşmalarını istediği iddia edildi. 
   
   'Ayıp ediyorlar' 
   YÜKSEL Günay, muhalefetin yönelttiği eleştirilere tepki gösterdi. Günay, "Beni kulüpten para almakla suçlayanlar önce kendilerine baksınlar. Ayıp ediyorlar. Fenerbahçe için yıllardır birçok şeyimi bağışladım. Bugün de hizmet vermeye devam ediyorum" diye konuştu. Divan Başkanlığı seçimi yarın saat 10.00'da Fenerbahçe Faruk Ilgaz Sosyal Tesisleri'nde gerçekleştirilecek. 
   
   İstanbul provası    FENERBAHÇE, İstanbulspor karşılaşmasının hazırlıklarına dün kar yağışı altında yaptığı tek idmanla devam etti. Basına kapalı gerçekleştirilen çalışmada, Daum'un sahaya sürmeyi planladığı on biri denediği öğrenildi. Çalışmaya sakatlıkları süren Serhat ve Kemal katılmadı. Serhat'ın, İstanbulspor maçında forma giymesinin riskli olduğu bildirildi. Bu arada Sarı-Lacivertli takımın bugün yapacağı idman, hava şartları nedeniyle Samandıra'dan Dereağızı'na alındı. 
   
   Muhalefetin kongre için aday arayışı    Saran'ın yerine 
   FENERBAHÇE'DE yaklaşan kongre öncesi, başkan adayı bunalımı yaşanıyor. Ailesinden gelen baskı nedeniyle Sadettin Saran'ın başkanlığa sıcak bakmadığı dedikodusu yayılınca, muhalefet yeni aday arayışlarına başladı. Kulübe yakın çevreler, Sadettin Saran'ın aday olmayacağını önümüzdeki günlerde açıklayacağını iddia etti. 
   
   Üç isim var 
   MUHALİF grupların, bu gelişme üzerine rotayı Abdullah Kiğılı, Mehmet Nazif Günal ve Mehmet Ali Aydınlar'a çevirdiği öğrenildi. Ancak camianın adaylık teklifi yaptığı Kiğılı ve Aydınlar'ın 'hayır' yanıtı verdiği ifade edildi. Aziz Yıldırım'ın, adaylığını resmen açıklamaması muhalefet tarafından psikolojik taktik olarak yorumlandı. 
   
   Rüştü'nün dönüşü zor    BARCELONA'DA sıkıntılı günler geçiren Rüştü'nün Fenerbahçe'ye dönme ihtimalinin zor olduğu bildirildi. Milli kalecinin menajerleri Stamati ve Zahavi, Fenerbahçe'nin yaptığı teklifin üzücü ve kırıcı olduğunu açıklarken, görüşmelerin sona erdiğini bildirdi. Bu arada Nihat'ın İspanya'da AB statüsünde forma giyecek olması, Rüştü'nün Barca'daki forma şansını da artırdı. 
   
   Hakan'a uyarı    Kuhn karşı çıktı 
   İSVİÇRE Milli Takım Teknik Direktörü Kebi Kuhn, Hakan Yakın'ın Türkiye'ye gitmesinin macera olacağını ileri sürdü. Kuhn, "Hakan iki kasığından ve sol ayak bileğinden ağır sakatlıklar geçirdi ve yeni toparlanıyor. Kendisini tedavi eden doktorlar ve psikologlardan uzak kalırsa aynı sorunları tekrar yaşayabilir. Bu yüzden bence İsviçre'de kalmalı" yorumunu yaptı. 
   
   
</TEXT>
</DOC>
