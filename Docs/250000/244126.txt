<DOC>
<DOCNO> 244126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun02.html </URL>
<DATE> 2004/05/31/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush, İtalya, Fransa ve Türkiye yolcusu... 
</HEADLINE>
<TEXT>

     ABD Başkanı George Bush, göreve başlamasından bu yana en yoğun diplomatik temas programına sahne olacak haziran ayında dört büyük zirve toplantısı ve uluslararası organizasyona katılacak. 
     Bu uluslararası toplantılar arasında G-8, AB-ABD ve NATO zirveleri yer alacak ve bu üç organizasyon Türkiye'yi de yakından ilgilendirecek. Bush, haziran sonunda Ankara'yı da ziyaret edecek. 
     Gezilerine bu hafta İtalya ziyaretiyle başlayacak Bush, yakın dostu ve müttefiki Başbakan Silvio Berlusconi'nin yanı sıra geçen hafta Amerikan toplumunu ''ruhsuz'' olarak nitelendirdiği açıklamasıyla dikkatleri üzerine çeken Papa 2'nci Jean Paul ile biraraya gelecek. 
     Ardından Fransa'yı ziyaret edecek Bush, burada da Irak savaşına en fazla karşı çıkmasıyla tanınan Fransa Cumhurbaşkanı Jacques Chirac'ın konuğu olacak ve iki lider ülkeleri arasında buzları eritmeye çalışacak. 
     Bush, Chirac ve Almanya Basbakani Gerhard Schröder, pazar günü, İkinci Dünya Savaşı'nın Avrupa'daki son aşamasına imzasını vuran müttefik güçlerin Normandiya çıkartmasının 60'ıncı yıldönümü törenlerine katılacak. 
     Bush, 9-10 Haziran'da da ABD'nin Georgia eyaletinin Sea Island beldesinde düzenlenecek ve yedi sanayileşmiş ülke ile Rusya'nın oluşturduğu G-8 zirvesine evsahipligi yapacak. Bu toplantıda Washington'ın üzerinde çalıştığı Büyük Ortadoğu Projesi de ele alınırken, Başbakan Recep Tayyip Erdoğan da zirveye katılacak. 
     Bush, altı ayda bir düzenlenen AB-ABD zirvelerinden sonuncusuna katılmak üzere, 25 Haziran'da İrlanda'ya hareket edecek. Bu zirvede, AB ve ABD'yi ilgilendiren ortak sorunların yanı sıra Türkiye'nin AB'ye üyeliği süreci ele alınacak. Bush'un, AB-ABD zirvesinde, aralık ayında AB tarafından resmi üyelik görüşmelerine başlanması için Türkiye'ye tarih verilmesini desteklemesi bekleniyor. 
     Hemen ardından Bush, İstanbul'daki tarihi NATO zirvesi öncesinde Ankara'yı resmen ziyaret edecek. 26 Haziran'da Ankara'ya ulaşacak Bush, Ankara temaslarının ardından ertesi gün, 29 Haziran'a kadar sürecek NATO zirvesi için İstanbul'a geçecek. Bu zirveye, 19 NATO üyesinin yanı sıra ittifakla bağlantısı bulunan çok sayıda ülkenin liderleri katılacak. 
     Bush, bu yoğun uluslararası trafiğin ardından 30 Haziran'da Washington'a dönerek, ilgisini 2 Kasım'da yapılacak başkanlık seçimi yarışına yöneltecek. 
     Washington'daki gözlemciler, Bush'un haziran ayındaki yoğun gezi programında Irak konusunun yanı sıra ABD-Avrupa ilişkilerinin iyileştirilmesi çabalarının gündemin en üst sıralarında yer alacağını belirttiler. 
     Uluslararası İlişkiler Konseyi adlı düşünce kuruluşunun Avrupa etüdleri direktörü Charles Kupchan, ''Irak'ın istikrara kavuşmadığı, İngiltere ve İtalya gibi savaşa destek veren Avrupa ülkelerinde bile ABD'ye duyulan kuşkunun arttığı bir dönemde bu haziran, uluslararası ilişkiler açısından belki de Bush'un başkanlığının en kritik ayı olacak'' dedi. 
     
</TEXT>
</DOC>
