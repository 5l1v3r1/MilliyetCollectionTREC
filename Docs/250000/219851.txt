<DOC>
<DOCNO> 219851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur16.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Parlamenterler Birliği'nden Başbakan'a destek... 
</HEADLINE>
<TEXT>

     Türk Parlamenterler Birliği Başkanı Zeki Çeliker, Başbakan Tayyip Erdoğan'ın, "Milletvekili maaşı ile geçinmesinin mümkün olmadığı" şeklindeki açıklamasının son derece doğal olduğunu, milletvekillerinin geçim sıkıntısı çektiğini belirterek, "Milletvekillerinin durumunda bir iyileştirmeye gidilmesine şiddetle ihtiyaç vardır" dedi. 
     Çeliker, parlamentoda düzenlediği basın toplantısında, Başbakan Recep Tayyip Erdoğan'ın geçim sıkıntısı çektiği ve bunun için ticaretle uğraştığı yolundaki açıklamalarının son derece doğru ve haklı bir durum tespiti olduğunu söyledi. 
     Çeliker, son yıllarda milletvekillerinin kendilerine yasalarla tanınan tüm hak ve ayrıcalıklarından mahrum bırakıldığını ve milletvekillerinin aldıkları maaşla geçinmelerinin mümkün olmadığını bildirdi. 
     Çeliker, Türk Parlamenterler Birliği olarak milletvekillerinin, ailelerinin, emekli, dul ve yetimlerinin yaşadığı sıkıntıları bildiklerini belirterek, "Maddi manevi tüm birikimini parlamenterlik görevini yürütürken genç yaşta tüketen arkadaşlarımızın sayısı sanılanın çok üzerindedir. 
     Milletvekillerinin geçim sıkıntısı içinde olduğu, yarınından kuşku duyduğu bir ülkede asli görevleri olan yasama görevlerini layıkıyla yerine getirmeleri imkansızdır. Bu gerçek bir takım popülist gerekçelerle göz ardı edilmemeli ve milletvekili maaşları dünyadaki örnekleri ve Türkiye şartları dikkate alınarak belli bir düzeye getirilmelidir" dedi. 
     
</TEXT>
</DOC>
