<DOC>
<DOCNO> 217779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo40.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma 5 yıldızını Gaziantep'e götürmedi 
</HEADLINE>
<TEXT>

     UEFA Kupası 3. tur ilk maçı için bugün Gaziantep'e giden AS Roma, sakatlıklar ve grip nedeniyle beş yıldız oyuncusunu İtalya'da bırakmak zorunda kaldı. 
     Kaptan Francesco Totti, Candela, Antonio Cassano ve Montella'nın yanı sıra kaleci Pelizzoli de grip nedeniyle Türkiye'ye götürülmedi. Teknik Direktör Fabio Capello, Samuel ve Emerson'u ise sakatlık sorunlarını henüz tam atlatamamış olmalarına rağmen Gaziantep'e beraberinde götürmeyi yeğledi. 
     Capello'nun Gaziantepspor'la yarın oynanacak karşılaşmada ileri ikilide John Carew ve Marco Delvecchio'ya görev vermesi bekleniyor. Karşılaşmaya mavi formayla çıkacak olan AS Roma'nın, maçın ardından uçakla İtalya'ya dönmesi öngörülüyor. 
     
     CORRİERE DELLO SPORT 
     Öte yandan, ''Gaziantepspor, lig maçında kendi sahasında aldığı 5-1'lik yenilgiyi unutmayı hedefliyor'' diyen Corriere dello Sport, ''AS Roma, kendi evinde yenilmiş olan Gaziantepspor'u kolay lokma olarak görmemeli. Gaziantepspor, Avrupa'da kendine yer açmak istiyor. Dolayısıyla yarınki karşılaşmada bambaşka bir ruhla oynayacak. Pazar günkü yenilgi nedeniyle de son derece hırslı bir oyun sergileyecek'' yorumunu yaptı. 
     
</TEXT>
</DOC>
