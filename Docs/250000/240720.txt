<DOC>
<DOCNO> 240720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy15.html </URL>
<DATE> 2004/05/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Derviş "Avrupa Türkiye ile birlikte daha güçlü ve modern olacak" 
</HEADLINE>
<TEXT>

     UNESCO Türkiye Milli Komitesi Başkan Vekili ve Büyükelçi Pulat Tacar, Türkiye Cumhuriyeti'nin Avrupa değerleri çerçevesi içinde olduğunu söyledi. 
     Doğuş Üniversitesi tarafından düzenlenen ''AB-Türkiye ilişkileri'' konulu panelde konuşan Tacar, Türkiye'nin Avrupa Birliği AB yolunda büyük ilerlemeler kaydettiğini, ancak hala bazı eksiklikleri olduğunu belirtti. 
     12 Aralık'ta AB Komisyonu'ndan Türkiye için çıkacak raporun tam anlamıyla ne siyah ne de beyaz olacağını, gri bir rapor çıkacağını ifade eden Tacar, ''Tahminime göre, 'havet' çıkacaktır. Aralık ayında diyecekler ki Çok iyisiniz, çok büyük ilerlemeler kaydettiniz. Ama şu eksikliklerinizi içeren listeyi bitiriniz '' diye konuştu. 
     Tacar, şunları kaydetti 
     ''Cumhuriyet Türkiyesi, Avrupa yasalarında kayıtlı bulunan Avrupa değerleri çerçevesindedir. Bazı ufak tefek eksiklikler olabilir. Tekdüze toplum yerine birbirinden farklılıkları ve çeşitlilikleri bulunan, bunlara saygı gösterilmesi gereken, iyi yönetişim ilkelerinin uygulandığı düzenden bahsediyoruz. 
     Bu düzen Türkiye'nin kuruluş çerçevesi içindedir. Sapmalar olduysa, Cumhuriyet'in temel değerlerine geri dönmemiz ve onların uygulanmalarını sağlamamız lazım.'' CHP İstanbul Milletvekili Kemal Derviş de Türkiye'de olduğu gibi Avrupa'da da Türkiye'nin AB'ye girmesini isteyen ve istemeyenlerin bulunduğunu söyledi. 
     AB'yi ortaçağın süper güç modelini yaratmak ve Hıristiyan İmparatorluğu'nun yeniden doğması için yapılandırmak isteyenler olduğunu, bunların Türkiye'yi istemediğini anlatan Derviş, AB'nin 21. yüzyılın gönüllü işbirliğini kurmak, daha müreffeh toplumlar yaratmak ve 2. Dünya Savaşı'nın ortamının bir daha yaşanmaması için ortaya çıkarılmış bir proje olduğunun altını çizdi. 
     Derviş, Avrupa'nın dünyada yeni bir dayanışma modeli, yeni bir işbirliği oluşturmasını isteyenlerin Türkiye'yi bu oluşumun içinde önemli bir unsur olarak gördüklerini vurgulayarak, şöyle devam etti 
     ''Avrupa, Türkiye ile birlikte çok daha güçlü ve modern olacak. İnsanlar ve kültürlerarası çeşitliliğin siyasal mekanizmalara yansıması, yeni medeniyetler çatışmasını önleyecek bir yapı olarak gelişmesi açısından, ayrıca ABD'yi Akdeniz ve Ortadoğu'da dengeleyecek bir unsur olabilmesi için Avrupa'nın Türkiye'ye, Türkiye'nin gücüne ihtiyacı var. Bunu bilen Avrupalılar, samimi olarak Türkiye'yi istiyor.'' 
     
</TEXT>
</DOC>
