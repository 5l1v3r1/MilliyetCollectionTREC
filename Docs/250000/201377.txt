<DOC>
<DOCNO> 201377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko27.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı Moda Fuarı açıldı... 
</HEADLINE>
<TEXT>

     Sanayi ve Ticaret Başkanı Ali Coşkun, bazı kesimlerin yanıltıcı, haksız rekabet yaratan indirim uygulamalarına işaret ederek, ''Teamüldeki indirimlerin dışında, indirim yapmak için odalardan süre ve indirim oranı olarak izin alma sistemini getirmeyi düşünüyoruz'' dedi. 
     RDF Fuarcılık tarafından, CNR EXPO Fuar Merkezi'nde düzenlenen 30. Uluslararası Ayakkabı Moda Fuarı 30. AYMOD 2004 Bakan Coşkun tarafından açıldı. Fuarın açılışında konuşan Coşkun, milletin verdiği güven ve destekle, özel sektör öncülüğünde ekonominin darboğazdan çıktığını söyledi. 
     Coşkun, ''Düne nazaran bugün daha iyiyiz. Yarın daha iyi olacağız. Ekonomik göstergeler de bunları ortaya koyuyor'' dedi. 
     İstanbul'da yaşanan son terör olaylarına değinen Coşkun, şunları kaydetti 
     ''Her ülkede yanlışlıklar olur. Bizde de bu son İstanbul'da olan menfur hadise, insanlık bakımından fevkalade üzücüdür. Ama bunun sadece Türkiye ile ilgili olmadığını herkes kabul etmelidir. Şimdiye kadar terör olaylarını anlayamayan bir gün kendi başına da geleceğini düşünmeden, teröristlere özgürlükçü diye yaşama imkanı veren Avrupalı bazı dostlarımız bile bunun bilincine varmıştır. Üzülelim, ibret alalım, tedbir alalım, ama burada saplanıp kalmayalım.'' Ali Coşkun, basının da bu konudaki tutumunu eleştirerek, ''Hala televizyonlarda, basında abartılarak, bir Türk filminin senaryosu gibi bunlar işleniyor. Fevkalade yanlış'' diye konuştu. 
     Bakan Ali Coşkun, milli geliri kişi başına 1.500 doların altında pay düşen illere yeni teşvikler getireceklerini de anımsatarak, yeni bir yasayı TBMM'ye sevkettiklerini bildirdi. Coşkun, şunları söyledi 
     ''Türkiye genelinde bunu yapmamız şu anda kaynak bakımından yetersiz. O bakımdan kalkınmakta öncelikli yörelerde yüzde 50'ye kadar enerji indirimi, yüzde 100 yeni istihdam edilen işçiden vergi almamak, sigorta primlerinde büyük oranda indirimler yapacak yeni teşvikler getirmek istiyoruz. Yeni kurulacak yatırımlara bedelsiz arsa tahsis edeceğiz. 5 yıl için vergi muafiyeti getiriyoruz. Böylece özellikle KOBİ'lerin kalkınması ve dünya pazarlarına yönelmesi için destek veriyoruz. Bu sene 1.500 KOBİ kuruluşunu ihraç pazarlarına taşımaya çalıştık.'' 
     
     İHTİSAS GÜMRÜKLERİ 

     Türk kültürünün bir parçası olan halıcılığın Çin pazarının tahribatına uğradığını bildiren Coşkun, ''Türk halıcılığı adeta son 3 yılda öldürülmüş, Türk motifleri Çin'de dokunarak Türk pazarına giriyor. İhtisas Gümrükleri hakikaten bir çözüm, halıcılıkda ihtisas fuarını Isparta'da açtık. Deri sektöründe de bu çalışmaları arkadaşlar yapıyor'' dedi. 
     Ali Coşkun, mağazalarda yapılan indirimlere ilişkin olarak da bunun geçmiş yıllarda uygulanan yanlış politikaların bir sonucu olduğunu belirterek, şunları söyledi 
     ''O dönemde sadece ayakta kalabilmek için zararına büyük indirimler yapılıyordu. Bu dönemler geçti. Ama şimdi bu alışkanlık satışları tahrik ettiği için görüyoruz ki bazı kesimler, 2 katı fiyatla malı piyasaya sürüyor, bir-bir buçuk ay sonra da yüzde 50 indirim deyip, satışı tahrik edip, haksız rekabet sağlıyor. Süpermarketlerde, hipermarketlerde belirli sektörleri baskı altına almak için olmayacak indirimler görüyoruz. Piyasadaki teamüldeki indirimlerin dışında indirim yapmak için odalarda, süre ve indirim oranı olarak izin alma sistemini getirmeyi düşünüyoruz.'' 
     
     YALINAYAK ŞİİRİ 

     Ali Coşkun, fuarın açılış konuşmasını, öğrenciyken yazdığı ''Yalınayak'' şiirini okuyarak tamamladı. 
     Nasıl bir ressam sergi açınca mutlu oluyorsa, kendisinin sevgisinin de sanayi olduğunu belirten Coşkun, bu fuarlarda da aynı mutluluğa ulaştığını söyledi. Ali Coşkun, ''O kadar güzel ayakkabı yapmaya başladınız ki, dünyada marka olmaya başladınız. Adeta evde vitrine koyacak biblo gibi geliyor bana'' dedi. 
     Bakan Coşkun'un şiiri şöyle 
''Yalınayak geldik dünyaya, yalınayak geçti çocukluğum, sonra ayakkabılarım oldu sıktı yıllarca ayağımı, ne güzel günlermiş yalınayak günlerim, şimdi marka ayakkabı moda, ne çare yalınayak gömüyorlar mezara, yalınayak gömüyorlar mezara.'' 
Bu arada, Bakan Coşkun, daha önce katılacağı duyurulan Plastikçiler Kooperatifi'nin 3. etap işyeri temel atma törenine katılmadı. 
     
</TEXT>
</DOC>
