<DOC>
<DOCNO> 247145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko39.html </URL>
<DATE> 2004/06/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Hazine gelecek hafta üç ihale düzenleyecek... 
</HEADLINE>
<TEXT>

     Hazine gelecek hafta biri bono, ikisi tahvil olmak üzere 3 ihale birden yapacak. 
     Hazine Müsteşarlığı'ndan yapılan açıklamaya göre Hazine 14 Haziran Pazartesi günü 91 gün vadeli Türk Lirası cinsinden referans bono ihalesi yerine getirecek. 
     İhraç tarihi 16 Haziran Çarşamba olarak belirlenen bono ihalesinde satılacak kağıtların geri ödeme tarihi 15 Eylül 2004 olarak öngörüldü. 
     Söz konusu ihalede net 912 trilyon lira tutarında ihraç yapılacak olup bu miktar Haziran ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 10'u kadar olacak. Bu ihalede ROT ve ihale sonrası teklif yoluyla satış yapılmayacak. 
     Hazine 15 Haziran Salı günü, 3 ayda bir değişken faiz ödemeli Türk Lirası cinsinden devlet tahvili ile 385 gün vadeli Türk Lirası cinsinden iskontolu devyet tahvili ihalesi yerine getirecek. 
     3 ayda bir değişken faiz ödemeli Türk Lirası cinsinden devlet tahvili ihalesinde satılacak kağıtlar yine 16 Haziran Çarşamba günü ihraç edilirken geri ödeme tarihi 14 Haziran 2006 olarak öngörüldü. 
     Söz konusu tahvilin, ilk kupon ödemesi 15 Eylül 2004 tarihinde yapılacak olup kupon ödemesine esas teşkil edecek faiz oranı, 14 Haziran Pazartesi günü gerçekleştirilecek olan 91 gün vadeli referans bono ihalesinde oluşacak dönem faizi ile Hazine'ce uygulanacak olan yüzde 1,5 ek getiriden oluşacak. 
     Yine 15 Haziran Salı günü, ihraç tarihi 16 Haziran Çarşamba ve geri ödeme tarihi 6 Temmuz 2005 olarak belirlenen, 385 gün vadeli Türk Lirası cinsinden iskontolu Devlet Tahvili ihalesi yapılacak. 
     
     SON DURUM 
     Hazine en son 8 Haziran tarihinde 154 gün ve 350 gün vadeli bono ihaleleri düzenlemişti. 
     154 gün vadeli bono ihalesine nominal toplam 2 katrilyon 461.4 trilyon lira teklif gelirken, nominal satış 1 katrilyon 408 trilyon lira, net satış 1 katrilyon 271.4 trilyon lira olarak belirlenmişti. İhalede bileşik faiz yüzde 27.33, basit faiz ise yüzde 25.44 olmuştu. 
     350 gün vadeli bono ihalesine ise 4 katrilyon 298.1 trilyon liralık nominal teklif gelirken, ihalede nominal satış 1 katrilyon 759.1 trilyon lira, net satış ise 1 katrilyon 386.8 trilyon lira oldu. İhalede bileşik faiz yüzde 28.05, basit faiz de yüzde 27.92 olarak belirlenmişti. 
     
</TEXT>
</DOC>
