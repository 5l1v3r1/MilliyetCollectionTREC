<DOC>
<DOCNO> 247799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy15.html </URL>
<DATE> 2004/06/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Serdar Denktaş ''Statümüzün yükselmesi bir ilk adım olacaktır'' 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, İslam Konferansı Örgütü'nün İKÖ 31. Dönem Dışişleri Bakanları Toplantısında KKTC'nin İKÖ'deki statüsünün yükseltilmesinin, uluslararası alanda bir ''ilk adım'' olacağını söyledi. 
     Denktaş, gazetecilerin sorularını yanıtlarken, ''Bu bir ilk adım olacaktır. Bir gösterge olacaktır. Uluslararası kamuoyu da buradaki adımın neticelerini iyi değerlendirecektir'' dedi. 
     Böyle bir adımın ne gibi sonuçları olacağı sorusu üzerine Denktaş, ''Yıllardır cemaat olarak temsil ediliyorduk. Şimdi inşallah ilk kez cemaatten bir adım ileri noktaya taşınıyoruz'' diye konuştu. 
     Şimdiye kadar görüştükleri ülkelerin hepsinden destek aldıklarını belirten Denktaş, ''Karşı çıkacak kimse yok gibi'' dedi. 
     Serdar Denktaş, Suudi Arabistan'ın henüz bir tavır ortaya koymadığını ama aleyhte bir tavırları olacağını sanmadığını da belirtti. 
     
</TEXT>
</DOC>
