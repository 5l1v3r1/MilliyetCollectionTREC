<DOC>
<DOCNO> 212837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/spor/spo01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce garanti verdi 
</HEADLINE>
<TEXT>

   Beşiktaş'ın hocası, baskı nedeniyle Bursa önünde istedikleri futbolu ortaya koyamadıklarını tekrarladı, "Artık olumsuzluklar bitti. Ankaragücü önünde bambaşka bir takım olacak" dedi 
      ORHAN YILDIRIM 

   
   'İzlerini gördük' 
   BURSASPOR karşılaşmasında istedikleri oyunu ortaya koyamadıklarını belirten Beşiktaş'ın teknik patronu, alınan üç puanın önlerini açtığını söyledi. Samsunspor maçında yaşanan olaylar yüzünden futbolcularının büyük bir strese girdiğini, bu durumun da kendilerini olumsuz etkilediğini vurgulayan Lucescu, "Antep önünde oyun bile kuramadık. Bu baskıyı kırmak zor oldu. Bursa maçında da izlerini hissettik" diye konuştu. 
   
   Yüreklere su serpti 
   TAKIM üzerindeki gerginliğin Giunti'nin sakatlığına yol açtığını savunan Rumen hoca, "Sakatlık ille de tekme yiyerek olmaz. En büyük eksiklik kafa olarak bir oyuncunun maça hazır olmamasıdır" yorumunda bulundu. Taraftarlara da müjde veren Lucescu, "Bursa maçının başı ile bitimindeki oyuncuların yüz ifadeleri arasında büyük farklar vardı. Artık olumsuzluklar bitti. Cuma Ankara'da farklı bir takım olacak" dedi. 
   
      Japonya'ya Nina vetosu    Ayak diretti 
   BEŞİKTAŞ'TA, Vissel Kobe kulübü ile aradaki maddi konuları çözerek, transfer teklifine olumlu yanıt veren İlhan Mansız'ın ayrılmasına an meselesi olarak bakılıyor. Ancak golcü oyuncuyu, önündeki tek ve en önemli engel düşündürüyor. İlhan'ın Kobe ile anlaşmasına karşın, hayat arkadaşı Nina'nın Japonya'ya gitme fikrine sıcak bakmadığı vurgulandı. Eskişehir'de ailesi ile durum değerlendirmesi yapan İlhan'a onay çıktığı, Nina'nın da ikna edilmesi halinde transferin gerçekleşeceği öğrenildi. 
   
   Kartal'da kritik hafta    Futbol Federasyonu'nun, Samsunspor maçıyla ilgili kararını perşembe günü açıklaması bekleniyor 
   CEMAL ERSEN 

   4 - 0 tescil edilecek 
   BEŞİKTAŞ - Samsunspor maçında yaşanan olaylar ve hakem Cem Papila'nın gösterdiği beş kırmızı kart nedeniyle müsabakanın tatil edilmesiyle ilgili cezalar hafta içinde kesilecek. Federasyon sonucu 4 - 0 Karadeniz ekibi lehine tescil edecek. Hakem Papila'ya isabet eden kartopu nedeniyle yapılan 3 ve 4 nolu anonslar da PFDK'nın bugün yapılması planlanan toplantısında gündeme gelecek. 
   
   Lucescu da tehlikede 
   HAKEM, gözlemci ve dördüncü hakem raporları doğrultusunda Beşiktaş'a asgari 1 maç saha kapatma veya seyircisiz oynama cezası verilebileceği ifade edilirken, dosyanın tamamlanmaması halinde konunun perşembe karara bağlanacağı vurgulandı. Öte yandan maçtan sonra sarf ettiği sözler nedeniyle savunması istenen Lucescu'nun durumu ise hukuk kurulundaki değerlendirmeden sonra belli olacak. 
   
   Yine, yeni, yeniden    İlhan'ın transferinin gündeme gelmesinin ardından harekete geçen yönetim, bir forvet oyuncusunu renklere bağlamak için düğmeye bastı 
   Arayışlar başladı 
   KOBE ile İlhan Mansız arasındaki flört yönetimi yeni arayışlara itti. İmzanın gerçekleşmesi halinde kasasına yaklaşık 5 milyon dolar girmesi beklenen Beşiktaş, ara transferin bitim süresi olan 6 Şubat tarihine kadar bir forvet oyuncusu almak için düğmeye bastı. Siyah - Beyazlılar'ın Ilie'nin transferi öncesi nabız yoklanan isimlerle yeniden görüşme başlattığı bildirildi. 
   
   Altı aday var 
   GAZİANTEPSPORLU Hasan Özer, Konyasporlu Zafer, Bursasporlu Okan ve İstanbulsporlu Boliç ile temasa geçen yönetimin, kalan kısa sürede bu transferi çözmesi gerekiyor. Çaykur Rizespor ile bağlarını koparan Murat Sözkesen de listede yer alırken, Galatasaray'ın gözden çıkardığı tecrübeli golcü Arif konusunda ise çeşitli görüş ayrılıklarının yaşandığı ileri sürüldü. 
   
   Yönetimde güçbirliği    BEŞİKTAŞ yönetimi, teknik heyet ve takıma duyduğu güveni bir kez daha deklare etti. Başkan Serdar Bilgili, "En iyi dönemde olduğu gibi geçirdiğimiz sıkıntılı günlerde de takıma sahip çıktık. Ben bu takımın her türlü sonuçta yanındayım ve teknik ekip ile oyunculara kefilim" dedi. İkinci Başkan Hüsnü Güreli ise, "Tartışma ortamına çekilmeye çalışıldık ama bunlara en iyi yanıtı sahada verdik" ifadesini kullandı. Futbol şubesinin başına geçirilmesi beklenen Muzaffer Nasıroğlu ile yönetici Erol Obdan da, "Şampiyonluğa bir adım daha yaklaştık" diye konuştular. 
   
   Sinan Engin günah çıkardı    SİYAH - Beyazlı kulübün menajeri Sinan Engin, her hafta bir hakemin kurban olarak seçildiğini, artık bu tür polemiklerden kaçınılması gerektiğini söyledi. Engin, "Geçen hafta Cem Papila, bu hafta da Selçuk Dereli tartışmaya açıldı. Sahadaki oyuncular, kenardaki yöneticiler kadar, hakemin de hata yapma ihtimali var. Bunları normal görmek lazım. Elbette maç heyecanı ile bizler de istemeyerek bu olayların içinde oluyoruz. Ama hakemleri korumamız lazım. Bu lig onlarla bitecek" dedi. 
   
   TÜMER altın anahtar    SİYAH - Beyazlılar, ligde bu sezon Tümer Metin'in gol attığı tüm maçları kazanmayı başardı. Son olarak Bursaspor karşısında takımına üç puanı getiren golü kaydeden Tümer, bu sezon görev aldığı 18 maçın 6'sında rakip fileleri havalandırdı. Beşiktaş, Tümer'in gol attığı 6 lig maçında toplam 18 puan aldı. İki golünü penaltıyla atan yıldız oyuncu, iki de atış kaçırdı. 
   
   Endişeli bekleyiş    BURSASPOR maçında sakatlanan Federico Giunti'nin bugün MR'ı çekilecek. Kulüp Doktoru Ayhan Optur, İtalyan futbolcunun sağ üst adalesinde gerilme olduğunu, durumu hakkında kontrolden sonra karar vereceklerini söyledi. Dün izin yapan Beşiktaş, bugün zorlu Ankaragücü karşılaşması için işbaşı yapacak. Lucescu, cuma günü, kadroda cezaları biten İbrahim ve Pancu'ya da yer açacak. 
   
   
</TEXT>
</DOC>
