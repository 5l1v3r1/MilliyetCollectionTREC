<DOC>
<DOCNO> 231291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko29.html </URL>
<DATE> 2004/04/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ANSİAD Başkanı "Boing Türkiye'nin propagandasını yapacak" 
</HEADLINE>
<TEXT>

     Dünyanın en büyük uzay ve havayolu şirketlerinden Boing'in, kendi stratejilerini belirlemek amacıyla uygulamaya koyduğu ''Küresel Liderlik Programı'' çerçevesinde bu yıl Rusya ile birlikte Türkiye'yi seçtiği bildirildi. 
     Antalya Sanayici ve İşadamları Derneği ANSİAD Yönetim Kurulu Başkanı Hilmi Ünsal, gazetecilere yaptığı açıklamada, ABD'nin Boing firmasının üst düzey yöneticilerinin kendilerini ziyaret ederek, görüş alışverişinde bulunduklarını söyledi. 
     Boing firmasının, strateji ve yeni vizyonun belirlenmesi amacıyla her yıl iki ülke seçtiği ''Küresel Liderlik Programı''nda, bu yıl Türkiye ve Rusya'yı seçtiğini belirterek, Boing Ticari Uçaklar Pazarlama Müdürü ve Fantom Bölümü Direktörü'nün üç hafta boyunca İstanbul, İzmir, Ankara, Trabzon ve Antalya'da, değişik kurum ve kuruluşlarla, politikacılar ve işadamlarıyla, sivil toplum örgütleri temsilcileriyle görüş alışverişinde bulunduklarını anlattı. 
     Ünsal, Boing üst düzey yöneticilerinin ANSİAD'ı da ziyaret ettiğini ifade ederek, kendilerine Antalya ile ilgili bilgiler verdiklerini söyledi. Ünsal ayrıca, Antalya'da hava trafiğinin, İstanbul'dan sonra en yoğun il olduğunu ilettiklerini bildirdi. 
     Boing yetkililerinin, Türkiye -AB ilişkileri, AB ve ABD ile ilgili düşünceleri sorduklarını da anlatan Ünsal, şöyle devam etti 
     ''Boing firması, kendi vizyonunu görme ve stratejilerini belirleme amacıyla ortaya koyduğu Küresel Liderlik Programı nda yer alan ülkelere büyük önem veriyor. Boing firması, bu programda daha önce Hindistan, Çin ve İspanya gibi ülkelere yer vermiş. İspanya'da yatırım konularında girişimler yapmışlar ve bu ülkede araştırma merkezi kurmuşlar. Bu programlarda yer alan ülkeler, Boing'in önem verdiği ülkelerdir.'' Ünsal, ''Boing yöneticileri bu görüşmeler sırasında bize, genel olarak Türkiye'nin geleceğinin çok parlak olduğunu, girişimci ruha sahip olduğunu söylediler. Türkiye'nin propagandasını yapacak 20 kişilik bir kadro da oluşturacaklarını anlattılar. Böylece Boing, önem verdiği Türkiye'nin tanıtımını da yapacak'' diye konuştu. 
     
</TEXT>
</DOC>
