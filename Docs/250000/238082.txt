<DOC>
<DOCNO> 238082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun47.html </URL>
<DATE> 2004/05/07/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Rumsfeld, Irak'taki yapılanların tüm sorumluluğunu kabul etti 
</HEADLINE>
<TEXT>

     ABD Savunma Bakanı Donald Rumsfeld, Irak'ta mahkumlara yapılan işkence ve kötü muameleden ötürü tüm sorumluluğu kabul ettiğini söyledi ve özür diledi. 
     Rumsfeld, Senato'da Silahlı Kuvvetler Komitesi'ne verdiği bilgide, son günlerde, bu skandalın sorumlusunun kim olduğuna dair yoğun tartışmalar yaşandığını belirterek, ''Savunma Bakanı olarak, bu olaylardan sorumlu tutulması gereken kişiyim. Tüm sorumluluğu üstleniyorum'' dedi. 
     Rumsfeld, komitede tanık olarak dinlenirken, istifasını talep eden göstericilerce protesto edildi. Salona giren 10 kadar gösterici Rumsfeld'in konuşmasını uzun süre kesti ve bir süre sonra güvenlik görevlileri tarafından salondan uzaklaştırıldı. 
     Rumsfeld, Iraklıların karşılaştığı muameleye ilişkin olarak, ''çok üzgünüm, kendimi çok kötü hissettim'' dedi. 
     Bu mahkumların, ABD'nin tutukluları olduğunu belirten Rumsfeld, ''ülkemiz, onlara iyi davranmak zorundaydı. Bunu yapmadık. Yanlış olan bu. ABD ordusu mensuplarınca kötü muameleye tabi tutulan bu Iraklılardan çok çok özür diliyorum'' dedi. 
     
     SORUŞTURMA KOMİSYONU 
     Rumsfeld, Ebu Garip hapishanesindeki olayları araştırmak için özel soruşturma komisyonu kurulduğunu açıkladı. 
     Bu olaylarla ilgili tüm bilgilerin henüz tamamen elde edilmediğini, yeni bilgilerin geleceğini de belirten Rumsfeld, yayımlanan fotoğraflara ek olarak, hapishanedeki kötü muameleyle ilgili video kayıtlarının bulunduğunu belirtti. 
     Rumsfeld, henüz yayımlanmamış olan ve ''sadizmi, zulmü'' gösteren başka fotoğrafların bulunduğunu kaydetti. 
     ABD Savunma Bakanı, kötü muamele ve işkenceye tabi tutulan Iraklı mahkumlara tazminat ödenmesinin planladığını ifade etti. 
     
</TEXT>
</DOC>
