<DOC>
<DOCNO> 242723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo15.html </URL>
<DATE> 2004/05/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Aktuğ Haluk Ulusoy'u destekliyoruz, Gökdeniz'i vermeyeceğiz... 
</HEADLINE>
<TEXT>

     Trabzonspor Kulübü Başkanı Atay Aktuğ, Futbol Federasyonu seçimlerinde Haluk Ulusoy'u destekleyeceklerini söyledi. 
     Aktuğ, Mehmet Ali Yılmaz Tesisleri'nde düzenlediği basın toplantısında, Kulüpler Birliği'nin kimsenin şirketi olmayacağını belirterek, ''Kimsenin de patronu değil. Kulüpler Birliği, her kulübün başkanının ve temsilcilerinin gönderdiği bir yer. Kulüpler Birliği, federasyon seçimleri konusunda hiçbir karar alamaz. Alması da yanlış olur. Kulüpler Birliği ancak kulüplerin çıkarı doğrultusunda, federasyon başkanı ve yönetime kim seçilecekse onlara öneriler getirebilir ve bu önerilerin yapılmasını talep eder. Bu önerilerde kulüplerin çıkarlarıdır'' dedi. 
     Kulüplerin çıkarlarının başında da havuz sisteminin geldiğini kaydeden Aktuğ, şöyle konuştu 
     ''Türkiye'de havuz sisteminden sonra kulüpler, profesyonelleşmeye başladı. Bunda naklen yayın gelirlerinin büyük payı var. Bazı kulüplerimiz az aldıkları için sitemde bulunuyorlar. Fenerbahçe'de hepsini biz almamız gerekiyor diyor. Federasyon başkanı da bizden olsun diyor. Ne dersek o olsun diyor. Fenerbahçe için o zaman ayrı bir lig kurulsun. Beykoz ile Üsküdar ile maç oynasın. Biz havuzun bozulmasını istemiyoruz. Ben açık ve net olarak kendi düşüncemi söylüyorum, biz futbol federasyonu seçimlerinde Haluk Ulusoy'u destekleyeceğiz. Ben, kendi kulübümün çıkarını düşünüyorum. Başkası, Ahmet, Mehmet seçilirse, teşvik önlenebilecek mi Şike önlenebilecek mi Hakem hataları önlenebilecek mi , Kulüpler önce kendilerine baksınlar, kendi kafalarını düzeltsinler. Yoksa bunlar sürer.'' 
     
     GÖKDENİZ 

     Aktuğ, Gökdeniz konusunda medyada doğru olmayan haberler çıktığını, ancak bundan etkilenmediklerini ifade ederek, şöyle devam etti 
     ''Sadece futbolda değil, siyasette de, ticarette de böyle haberler çıkıyor. Ancak taraftarlarımız bu konuda üzülüyor. Herkes sabırlı olsun, seçtikleri yönetim kuruluna ve bana güvensinler. Gökdeniz'in kafası da militan yazarların uyduruk haberlerinden dolayı çok karıştırıldı.'' Kendisinin Beşiktaş ve Galatasaray kulüpleriyle görüştüğünü ve bu kulüp başkanlarına sözleşmeleri süren futbolcuların kulüplerin izni olmadan talep edilmemesi gerektiğini ilettiğini kaydeden Aktuğ, ''Canaydın, söylediklerime katıldı. Beşiktaş da katıldı, ancak onlar şimdi genel kurul sürecindeler. Ancak Fenerbahçe bu konuda arzulu ve kulüp başkanları istiyor. Biz de şampiyonlar ligine katılma hedefi olan bir kulüp olarak bu futbolcuyu bırakmayacağız. Aziz Yıldırım istiyor, ancak biz de vermiyoruz'' diye konuştu. 
     Fenerbahçe Kulübü'nden kendilerine resmi bir teklif gelmediğini belirten Aktuğ, şöyle konuştu 
     ''Aziz Yıldırım'ı bir kez Fenerbahçe maçında gördüm. Onun haricinde bir görüşmem olmadı. Yönetime teklif ilettiğini söylüyor, herhalde Trabzon dışındaki yöneticilere veya kulübe yakın kişilere iletmiş olabilir. Benim böyle bir tekliften haberim yok. Kulüp başkanının böyle bir şeyden haberi olmadan yönetime bir teklif getirilmesi de abestir, taktiktir. Gökdeniz'i paraya ihtiyacımız olduğu için satmayacağız. Gökdeniz, Trabzonspor'da mutlu ve kalmak istiyor. Biz kalmak istemeyen oyuncu varsa, yararlı olamayacağını düşünerek satarız. Transfer komitesi de Gökdeniz ile görüşüyor. Gökdeniz, tatile çıkacağını ve dönüşte imza atacağını söyledi.'' Daha önce Konyasporlu Sedat'ın transferi için girişimlerde bulunduklarını dile getiren Aktuğ, ''Sedat'ın kulübü ile anlaştık, ancak o Beşiktaş'ı istedi. Biz de orayı isteyen futbolcuyu kadromuza katmayız. Celaleddin'in transferinde sorun var. Ancak Celaleddin, Trabzonspor'da oynamaktan gurur duyarım diyor. Bu transferi gelecek hafta çözeceğiz'' diye konuştu. 
     Aktuğ, Fatih'in sözleşmesinin uzaması konusunda bir problem olmadığını da kaydederek, ''Trabzonspor'u futbolcular üzerine indirgemek yanlış. Ama biz göndermeyiz diyoruz, onlar da kalmak istiyoruz diyorlar'' dedi. 
     Alt yapıya Lemi Çelik'i getireceklerini kaydeden Aktuğ, ''Lemi Çelik, benim babamın oğlu değil. Ancak biz alt yapıya bilimsellik katmak istiyoruz. Lemi de üniversite eğitimi almış, takım çalıştırmış, camianın içinden biri. Ben dahil kimse Trabzonspor için vazgeçilmez değildir. İşini yapmayan kişi bu kulüpte kalamaz'' diye konuştu. 
     
     ''NOKTA ATIŞI YAPACAĞIZ'' 

     Aktuğ, teknik direktör Ziya Doğan'ın raporunu beklediklerini de kaydederek, ''İzleme komitesinin isimleriyle 30-40 futbolcuyu değerlendirmeye aldık. Ziya Doğan da bu futbolcuları izledi. Bugün gelecek ve yönetime kimlerin alınması gerektiğini bildirecek ve biz belirlenen isimlerle, kulüpleriyle ve futbolculara harekete geçeceğiz. Nokta atışı yapacağız. İki ön eleme turunu geçerek Şampiyonlar Ligi'ne katılmak istiyoruz ve bu doğrultuda bir kadro oluşturacağız' dedi. 
     İstanbul kulüplerinden futbolcu alabileceklerini belirten Aktuğ, ''Eğer, iyi oyuncuları varsa, bizde oynamak istiyorlarsa neden almayalım Fenerbahçe Tuncay'ı versin, alırız. Ancak kadroya giremeyen veya kontenjan boşaltmak için verilecek oyuncuyu almayız. İstanbul, Anadolu ayrımı yapmıyoruz. İstanbul'daki futbolcular da aynı ülkenin vatandaşı'' diye konuştu. 

     
</TEXT>
</DOC>
