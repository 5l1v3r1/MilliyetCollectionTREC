<DOC>
<DOCNO> 228605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun30.html </URL>
<DATE> 2004/04/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bush Türkiye ile birlikte dünyayı daha güvenli hale getiriyoruz 
</HEADLINE>
<TEXT>

     ABD Başkanı George Bush, ''Türkiye ile birlikte dünyayı daha güvenli bir yer haline getiriyoruz'' dedi. 
     Bush, Washington'da Türk-Amerikan Konseyi'nin 23. konferansına gönderdiği mesajda, ''ABD, Türkiye Cumhuriyeti'nin dostluk ve desteğine minnettardır'' derken, iki ülkenin, uzun yıllardır ortak değerler, dostluk ve karşılıklı saygıya dayalı önemli bir ortaklık sürdürdüğünü kaydetti. 
     ABD Başkanı Bush, ''Terörizme karşı küresel savaşta birlikte savaşırken, transatlantik ilişkilerimizi geliştirirken, Güneydoğu Avrupa, Avrasya ve Büyük Ortadoğu'da barışı geliştirirken, bugün ilişkilerimiz güçlü kalmayı sürdürüyor. Birlikte dünyayı daha güvenli bir yer haline getiriyoruz'' dedi. 
     Bush, Türk-Amerikan Konseyi ATC üyelerini, ABD ile Türkiye arasında yatırım, ticaret ve dostluğu geliştirmeye yönelik çabalarından dolayı alkışladığını belirtti. 
     Bugün Washington'da başlayacak ATC konferansında, iki ülkeyi ilgilendiren ticaret, yatırım, dış politika gibi konularda paneller düzenlenecek. 
     
</TEXT>
</DOC>
