<DOC>
<DOCNO> 235407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/dunya/dun03.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol askerler Irak'tan çekildi 
</HEADLINE>
<TEXT>


DIŞ HABERLER SERVİSİ 


İspanyol ordusunun uluslararası tugayı Plus Ultra II'nin Irak'tan çekildiği açıklandı. Konuyla ilgili dün parlamentoda bir konuşma yapan İspanya Başbakanı Jose Luis Rodriguez Zapatero, şu anda Irak'ta sadece destek ve lojistik gücünün kaldığını bildirirken, geri çekilen Plus Ultar'nın şu anda nerede olduğunu söylemedi. Zapatero, 27 Mayıs'a kadar Irak topraklarında hiçbir İspanyol askerinin kalmayacağının öngörüldüğünü, bu tarihe kadar İspanyol askerlerinin ya İspanya'da olacağını ya da evlerine dönmek üzere uluslararası sularda bulanacağını belirtti. El Cezire TV'si ise, Necef'te görev yapan İspanyol askerlerinin dün Divaniye'deki ana üslerine çekildiklerini duyurdu. TV, Necef'ten çekilen İspanyol askerlerin yerini 200 ABD askerlerinin aldığını kaydetti. İspanya'nın yeni Başbakanı Zapatero, görevine başladığı ikinci gün, 18 Nisan'da İspanya'nın Irak'taki 1432 askerinin en kısa zamanda geri çekilmesi talimatını vermişti. 


</TEXT>
</DOC>
