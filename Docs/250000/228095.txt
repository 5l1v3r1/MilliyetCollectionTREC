<DOC>
<DOCNO> 228095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/dunya/adun.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a göre Türkiye İslam cumhuriyeti 
</HEADLINE>
<TEXT>

   ABD Dışişleri Bakanı Powell, Alman ZDF Televizyonu'na, "Irak'ta İslami bir cumhuriyet olacak. Tıpkı başka İslami cumhuriyetler olduğu gibi, Türkiye ve Pakistan gibi" dedi 
      DIŞ HABERLER SERVİSİ 

   
   ABD Dışişleri Bakanı Colin Powell, Türkiye'yi "İslam Cumhuriyeti" olarak niteledi. Powell, önümüzdeki dönemde, Irak'ta da İslam ile demokrasinin, Türkiye'deki gibi bir arada olabileceğini söyledi. Berlin'de bulunan Powell, Alman ZDF Televizyonu'ndaki "Berlin Mitte" programında Maybrit Illner'in sorularını yanıtladı. Röportajın metni, ABD Dışişleri Bakanlığı tarafından da yayımlandı. Röportaj sırasında Illner, Powell'a, "ABD, Irak'ta savaşı kaybetti mi Çünkü görülüyor ki, serbest seçimlerden sonra Irak İslami bir cumhuriyet olacak. Mollalar işbaşına gelecek" şeklinde bir soru yöneltti. 
   Colin Powell, bu soruya şu karşılığı verdi 
   "Hayır, ABD savaşı kaybetmedi. Irak'ta İslami bir cumhuriyet olacak, tıpkı başka İslami cumhuriyetler olduğu gibi, Türkiye ve Pakistan gibi. Fakat bu anayasal bir çerçevede ve Şeriat kanunları içinde olacak. Kur'an hukukun kaynaklarından biri olacak. Irak'ın demokratik bir ülke ve İslami bir devlet olmasını umuyoruz. Çünkü İslamiyet ülkenin en büyük dini. İslamın demokrasiyle yan yana bulunmaması için herhangi bir neden de yok. Bu ikisinin birlikte olamayacakları şeklinde bir değerlendirmemiz yok. Niçin Türkiye gibi bir İslam ülkesi, aynı zamanda Türkiye'deki gibi demokrasi olmasın " 
   Powell'ın, mevcut yönetimin askeri müdahale sonucu işbaşına geldiği ve anayasasının birinci maddesinde şeriata atıfta bulunulan Pakistan'ı demokratik bir ülke olarak gösteren ve Türkiye'yi de bu İslami cumhuriyetler kategorisine sokan bu sözleri, bilgi eksikliğinden kaynaklanan büyük bir gaf olarak değerlendirildi. 
   
   Gül Ne zararı var 
   NATO toplantısı için Brüksel'de bulunan Dışişleri Bakanı Abdullah Gül, Colin Powell'ın Türkiye konusundaki son sözleriyle ilgili bir soruyu yanıtlarken, Powell'ın sözlerinden alınanları ve Türkiye ile İslam kelimesinin yan yana gelmesinin ne zararı olduğunu anlamadığını belirterek, "Türkiye'nin Müslüman bir ülke olduğu doğru değil mi " dedi. 
   
   Edelman Böyle demek istemedi    ABD'nin Ankara Büyükelçisi Eric Edelman, Amerika'nın Türkiye'ye bakışında herhangi bir değişiklik olmadığını ve Dışişleri Bakanı Colin Powell'ın "İslam Cumhuriyeti" sözleriyle Türkiye'de halkın yüzde 98'inin Müslüman olmasını kastettiğini açıkladı. Dün İngiltere'nin Ankara Büyükelçisi Peter Westmacott'la birlikte, Dışişleri Müsteşarı Uğur Ziyal'le görüştükten sonra gazetecilerin Powell'ın sözlerini hatırlatması üzerine Edelman, Bakan'ın, sözü edilen konuşmasında, Türkiye'nin laik ve demokratik bir ülke olarak önemine değindiğini savundu. Edelman, Powell'ın Türkiye'yi neden Pakistan'a benzettiğinin sorulması üzerine de, Bakan'ın birçok ülkeden bahsettiğini, bu ülkelerin hepsinin ayrı gelenek ve tarihlerinin bulunduğunu belirtti. Edelman, Türkiye ile Pakistan'ın uluslararası teröre karşı mücadelede ABD'nin önemli iki müttefiki olduğunu ifade etti. 
   
   
   
</TEXT>
</DOC>
