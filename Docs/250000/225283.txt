<DOC>
<DOCNO> 225283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur33.html </URL>
<DATE> 2004/03/24/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Büyükçekmece'de 5 kişi 26 kg eroinle yakalandı 
</HEADLINE>
<TEXT>

     İstanbul İl Jandarma Komutanlığı ekiplerince Büyükçekmece'de düzenlenen operasyonda, teşekkül halinde uyuşturucu imal ederek sattıkları öne sürülen 5 kişi, 26.3 kilogram eroinle yakalandı. 
     İstanbul Valiliği Basın ve Halkla İlişkiler Müdürlüğü'nden yapılan yazılı açıklamada, bazı şahısların, teşekkül halinde uyuşturucu imal ederek, özellikle eğlence yerleri ve gece kulüplerinde piyasaya sürdükleri, gençliği zehirledikleri bilgilerinin alınması üzerine, şüpheli şahısların adres bilgilerinin tespit edildiği belirtildi. Bu kişilerin, uyuşturucu madde kaçakçılığı yaptıklarının kesinleşmesi üzerine, suç unsuru eroinle birlikte yakalanmaları maksadıyla Ocak ayından itibaren takibe alındıkları kaydedildi. 
     Açıklamada, şüphelilere ait iş ve ev adreslerinde arama yapılabilmesi için arama kararının alınmasına müteakip, 22 Mart 2004 tarihinde, Yakuplu beldesindeki 4 ayrı hedefe İl Jandarma Komutanlığı'na bağlı 8 ekiple operasyon düzenlendiği belirtildi. 
     Operasyonda, şüpheli 5 kişinin yakalandığı bildirilen açıklamada, aramalarda evin kiler bölümünde koli içerisine gizlenmiş, her biri takriben 1 kilogram ağırlığında 26 paket içerisinde, toplam 26 kilogram 332 gram eroin ile uyuşturucuyu taşımada kullanılan zulalı bir aracın ele geçirildiği kaydedildi. 
     
</TEXT>
</DOC>
