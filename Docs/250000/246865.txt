<DOC>
<DOCNO> 246865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy12.html </URL>
<DATE> 2004/06/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Adalet Bakanı Çiçek "Türk yargısına herkes güvenmeli" 
</HEADLINE>
<TEXT>

     Adalet Bakanı Cemil Çiçek, kapatılan DEP'in 4 eski milletvekilinin serbest bırakılmasını değerlendirirken, Türkiye'de işleyen bir demokrasi, devlet ve yargı bulunduğunu, Türk yargısına herkesin güvenmesi gerektiğini bildirdi. 
     Çiçek, TBMM'de gazetecilerin sorusu üzerine yaptığı değerlendirmede, 4 eski milletvekilinin tahliye edilmesinin yüksek mahkemenin bir kararı olduğunu belirterek, şunları söyledi 
     ''Türkiye'de işleyen bir demokrasi var, işleyen bir devlet, işleyen bir yargı sistemi var. Gelişmelere baktığımızda aslında hiçbir konuda bir endişeye, telaşa kapılmaya gerek yok sadece demokratik sabır gerekiyor. Bu karar Türkiye'yi hem dışarıda hem içerde rahatlatmış olur. 
     Türk yargısı büyük bir hassasiyetle, büyük bir hukuk ciddiyeti içerisinde konuyu değerlendirmiş, incelemiş, böyle bir karar vermiştir. Buna hepimizin saygı duyması ve Türk yargısına da herkesin güvenmesi lazım. Bunun altını beş defa kalın çizgiyle çiziyorum.'' Çiçek, zaman zaman yargının bir kademesinde kamuoyunun veya belli kesimlerin tasvip etmediği bir karar çıktığında, bir işlem yapıldığında, ''Türkiye'de uyum yasaları çıkıyor ne oldu '', ''AB'ye selam, filancaya devam'', ''Bu yasalar çıktı, hani uygulama ne oldu '' eleştirilerinin yapıldığını anımsattı. Çiçek, sözlerini şöyle sürdürdü 
     ''Halbuki her işlem bir tek kademede bitmiyor. İster yargı işlemi, ister idari işlem veya bir yasama işlemi, hangisi olursa olsun bir kademede yapılan işe bakarak eyvah, herşey oldu-bitti mahvoldu. Türkiye kötüye gidiyor, geleceğimiz karanlık gibi birtakım endişelere kapılıyoruz. Bu karar, bundan önceki gelişmeler dikkate aldığında artık bu neviden telaşa kapılmalara gerek yok. Hepimize düşen iş demokrasinin standardını daha yükseğe çıkarmaktır. Uyum yasaları bunun için çıkarılıyor, uygulamalar bunun içindir. 
     Daha özgür bir toplum olma noktasında Türkiye çok önemli ve derinden, hem hukuk hem siyaset alanında inşallah idari alanda da köklü bir zihniyet değişimini yaşıyor. Bu noktada hepimizin bardağın biraz dolu noktasından bakmamız lazım gelir.'' TBMM Adalet Komisyonu'nda DGM'lerin kaldırılmasıyla oluşan boşluğu doldurmaya yönelik ve yolsuzlukla mücadeleyi düzenleyen iki önemi tasarının bugün görüşüleceğini belirten Adalet Bakanı Cemil Çiçek, bu tasarıların da önemli adımları oluşturduğunu kaydetti. 
     ''Türkiye çok iyi yoldadır, iyiye gidiyor karamsarlığa kapılmaya gerek yok'' diyen Çiçek, sözlerini şöyle tamamladı 
     ''Türkiye demokratik bir hukuk devletidir. Demokrasi de hukuk da devlet de işliyor. Yeter ki bu işleyişi zorlaştıracak çabaların içerisinde olmayalım. Ben, Yargıtay kararını bu noktada Türkiye'yi rahatlatan, içerde ve dışarıda çok önemli bir karar olarak görüyorum. 
     Zaman zaman yaptığım açıklamalarda da şunu söylemiştim Türkiye'de şüphesiz bu uygulamalarla ilgili herkesin gözünün üzerinde olduğu iki kurum var, biri Emniyet, Jandarma ve İçişleri Bakanlığı öteki de yargıdır. Verilen bir kararla, işlemle Türkiye tartışmalı hale geldiği gibi Türkiye'nin itibarına, demokratik görüntüsüne çok önemli katkı da sağlar demiştim. Bu konuda da yanılmadım. 
     Türk yargısına herkesin güvenmesi lazım. Türk yargısı bugüne kadar çok önemli zorlukları aşıp gelmiştir ve bundan sonra da bu zorlukları aşacaktır.'' 
     
</TEXT>
</DOC>
