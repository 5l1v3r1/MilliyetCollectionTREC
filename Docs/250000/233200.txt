<DOC>
<DOCNO> 233200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy22.html </URL>
<DATE> 2004/04/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ecevit, Yeşilırmak'ta "Ankara'dakiler, kimin malını kime veriyorsunuz '' 
</HEADLINE>
<TEXT>

     DSP Genel Başkanı, eski Başbakan Bülent Ecevit ve eşi DSP Genel Başkan Yardımcısı Rahşan Ecevit, Annan Planı'nda Rum yönetimine devredilmesi öngörülen Yeşilırmak Köyü'nü ziyaret etti. 
     Köy kahvesinde Yeşilırmak sakinleriyle biraraya gelen Ecevit, Kıbrıs'taki son gelişmeler hakkında düşünce ve duygularını paylaşmak için Yeşilırmak'a geldiğini söyledi. 
     Yeşilırmak'ın tarihinde hiçbir zaman Rumlarca yönetilmediğine işaret eden Ecevit, ''Yeşilırmak'ın yerini bile bilmeyen Ankara'dakiler, siz kimin malını kime veriyorsunuz '' diye konuştu. 
     Ecevit, Yeşilırmak'ın halkın çabaları ve çalışkanlığı sayesinde verimli bir cennete dönüştüğünü belirterek, köy halkından referandum öncesinde son 3 gün içinde diğer köylere de giderek oradaki insanları bilgilendirmelerini istedi. 
     Bülent Ecevit, Kıbrıs konusunun Türkiye'nin önemli bir dış politika konusu olduğunu ifade ederek, ''Siz burada bu yaklaşımı benimsemedikten sonra, Orta Asya, Kafkasya ve Ortadoğu'dakilerin size ne kadar güveni kalır '' dedi. 
     Bu arada, köy sakinleriyle konuşmak üzere Yeşilırmak'a gelen emekli jet pilotu Tuğgeneral Ramiz İlker de, Kıbrıs'ın kurtuluşu için canlarını veren şehitlerin unutulmaması gerektiğini söyledi. İlker, ''Sizi kurtaracak tek bir kelime var, o da hayır'' diye konuştu. 
     
</TEXT>
</DOC>
