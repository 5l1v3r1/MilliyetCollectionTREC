<DOC>
<DOCNO> 215280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yazar/yilmaz.html </URL>
<DATE> 2004/02/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
30 bin kişi ile seçim kampanyası 
</HEADLINE>
<TEXT>

   
   CHP'den Şişli ilçesine yeniden aday olan Mustafa Sarıgül seçim kazanmak değil, rekor kırmaktan söz ediyor. Hal böyle olunca sıradan ve bildik yöntemlerle seçim kampanyası yürütülmeyeceğini anlıyoruz. 
   Şişli'de seçim kampanyasını yürütmek üzere 6 aylığına kiraladıkları 5 katlı binanın ilk ziyaretçisiyim, Sarıgül de ilk kez benimle birlikte geziyor. 
   Duvarlarda özenli seçilmiş Sarıgül'ün mahalle çalışmalarından halkla birlikte fotoğrafları asılmış. 
   5 kat ayrı ayrı planlanmış, dayanmış döşenmiş. Halk ile sohbet salonu... Birbiri ile karşılaşmak istemeyen mahalle sakinlerinin toplantı yeri... Partililerin veya proje sahiplerinin masa başında yapacakları büyük toplantı odası... Yemekhane, gelen yemek yesin... Çayhane, seçmenlere... 
   Bundan önce bir başka seçim bürosuna gitmiştim, yine ilk ziyaretçi olarak. Beyoğlu Belediye Başkanı ve İstanbul Büyükşehir AKP aday adayı Kadir Topbaş'ın Gümüşsuyu'ndaki ofisine gitmiştim. Yüksek mimar da olan Topbaş, bu ofiste ürettiği çizimleri gösteriyordu. 
   İki ofis arasında fark ne, derseniz hemen söyleyeyim. Sarıgül'ün ofisi halkı içine alıyor, Topbaş'ın ofisi projeleri. 
   Sarıgül bu durumu şöyle açıklıyor 
   Seçim kazanmaktan değil, yüzde 65'lerin üzerinde oy almaktan, bir Türkiye rekorundan sözediyorum. Normal bir kampanya ile rekor kıramazsınız. Halkımız sandık başına gitmek için çok istekli değildir, seçim çoşkusu yaşatmalıyız ki, sandığa gitsinler. 
   Binanın hemen yan girişinde de seçim malzemesi stokları bulunuyor. Onlara da gidip bakıyoruz. Naylon malzeme kullanmayacaklar, bez bayraklar istiflenmiş. Bir başka yerde Sarıgül amblemli bardaklar... 
   Sarıgül kolilerin içinden paketlenmiş bir eşofman çıkarıyor "GS Başkanı Özhan Canaydın göndermiş, Şişli'deki derneklere vereceğim, ihtiyaç sahiplerine dağıtacaklar" diyor. 
   Sarıgül'ün açıklaması siyasi tabloyu ortaya koyuyor 
   "AKP, kaymakamlar vasıtasıyla millete kömür dağıtıyor. Seçmen alıştırılmış... Biz kaynağımızı açıklayabiliyoruz, onlar şeffaf davranabiliyorlar mı " 
   Kaymakamlıklardan kömür ihalelerini kimler alıyor 
   AKP'nin seçim kampanyasını destekleyen kaynaklar, kişiler... 
   Sarıgül meydana çıkıyor. 
   Bugün 30 bin kişi ile seçim ofisini açacak. 12 bin 500 kişi ile Anıtkabir'e giden, 250 bin kişi ile Cumhuriyet'in 80. Yılı'nda bayrak taşıyan Sarıgül için erişilmesi zor bir kalabalık değil. 
   Bundan iki dönem önce 311 oyla Şişli'yi ANAP'ın adayı Gülay Atığ'a kaptıran, sonraki yıl ise ANAP'a 25 bin oy fark atarak yüzde 45'e yakın bir oyla seçilen Sarıgül'ün yüzde 50 oy oranı ile tatmin olacağı bir skor sayılmıyor. 
   İkinci dönem bir ilçeye başkan olacaksa her okula bilgisayar odası veya her mahalleye sağlık ocağı kurmaktan ötesini yapabilecek gücü olmalı. 
   Şişli Etfal Hastanesi'nin taşınması ve yerinin yeşil alan ve otopark olması... Bomonti Bira Fabrikası'nın kültür merkezi olması, Ali Sami Yen'in Maslak'a taşınması gibi büyük projeler, ancak böyle bir güç ile başarılabiliyor. 
   
      
   
</TEXT>
</DOC>
