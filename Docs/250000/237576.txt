<DOC>
<DOCNO> 237576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo20.html </URL>
<DATE> 2004/05/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hagi Trabzonspor'a sürpriz yapacağız... 
</HEADLINE>
<TEXT>

     Galatasaray Teknik Direktörü Gheorghe Hagi, Trabzonspor ile yapacakları maça mutlaka kazanmak parolasıyla çıkacaklarını belirterek, ''Trabzonspor'a sürpriz yapacağız'' dedi. 
     Hagi, Florya Metin Oktay Tesisleri'nde düzenlediği haftalık olağan basın toplantısında, Trabzonspor'un güçlü bir ekip olduğunu ve kendilerini çok zor bir maçın beklediğini dile getirerek, ''Türkiye Ligi'nin en formda ekibiyle mücadele edeceğiz. 2. devrede mükemmel bir performans sergilediler. Onların sahasında oynayacağız, 2 takım da galip gelmek isteyecek. Onlara sürpriz yapmaya çalışacağız. Galatasaray adının hakkını vermek istiyoruz'' dedi. 
     Taraftarların son İstanbulspor maçındaki takımı sahada görmeyeceklerini de kaydeden Hagi, herkesin bambaşka bir takım izleyeceğini söyledi. 
     Rumen teknik adam, oyuncularının sezonun bitmesini beklediğini kaydederek, bunu bir şekilde normal karşıladığını, çünkü futbolcuların zor bir sezon yaşadığını vurguladı. 
     Her maça kazanmak için çıktıklarını ifade eden Hagi, ancak Türkiye gibi büyük bir ülkede spekülasyonlar yapılmasının normal olduğunu anlattı. Hagi, taraftarların İstanbulspor maçında Trabzonspor lehine tezahüratlarının kendisini ilgilendirmediğini belirterek, Galatasaray'ın maça sadece galip gelmek için çıkacağını kaydetti. 
     
     ''REVİZYON OLABİLİR'' 

     Hagi, bir basın mensubunun ''Takımda gelecek sezon büyük bir revizyon olabilir mi '' şeklindeki sorusuna ''Olabilir, belki'' diye yanıt verdi. 
     Takımda şu ana kadar kimsenin kendisine gitmek istediğini söylemediğini de anlatan Gheorghe Hagi, ''Zaten bunu kimse yapamaz. Gidecek ve kalacakları ben belirlerim. Yakın bir zamanda da bu görülecek. Orta saha ve savunmaya oyuncu alacağız. Zaten herkes nerede zayıf olduğumuzu görüyor. Şampiyon takımı oluşturmak için çalışmalarımız sürüyor. Türk oyuncular çok pahalı. Galatasaray'ın adı ortaya konulunca fiyatlar yükseliyor. Ancak, şimdiye kadar yürütülen transfer çalışmaları iyi yolda'' şeklinde konuştu. 
     Trabzonspor maçı öncesi sadece Emrah'ın sakatlığının önemli olduğunu belirten Hagi, diğer oyuncuların durumlarının gelecek günlerde belli olacağını belirtti. 
     Rumen çalıştırıcı, Ergun Gürsoy ile Hakan Şükür'ün ''Trabzonspor'un şampiyon olmasını istiyoruz'' şeklindeki sözlerini değerlendirmesi istendiğinde de, ''Ben sadece kendi görüşlerimi açıklarım, başkalarının sözlerini değerlendirmem'' diye konuştu. 

     
</TEXT>
</DOC>
