<DOC>
<DOCNO> 230723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur23.html </URL>
<DATE> 2004/04/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Banyoları yok ama internete kavuştular .. 
</HEADLINE>
<TEXT>

     Telekom Erzurum İl Müdürlüğü, İnternet Haftası nedeniyle, deprem bölgesi Kandille Beldesi'nde konteynerde kurulan bilgisayarlarda depremzedelere internet hizmeti vermeye başladı. 
     İnternete kavuşan depremzedeler ise seyyar banyo kurulmadığı için banyo yapamamaktan şikayetçiler. 
     Telekom Erzurum İl Müdür Vekili İzzet Doğan, İnternet Haftası nedeniyle internetin tanıtımını yapmak ve yaygınlaştırılması sağlamak amacıyla düzenledikleri etkinlikler kapsamında, deprem bölgesinde de internet hizmeti vereceklerini söyledi. 
     Konteyner içerisinde kurulan bilgisayarlar ile depremzedelerin internete bağlanacaklarını anlatan Doğan, Kandille Beldesi'nde başlayan internet tanıtımını depremden zarar gören diğer köylerde de gerçekleştireceklerini söyledi. 
     Özellikle depremi yaşayan çocuklara psikolojik olarak destek sağlamak amacıyla internet hizmeti sunacaklarını kaydeden Doğan, ayrıca çocuklara konteyner içerisinde çizgi film gösterimi yapılacağını da anlattı. 
     
     ''BANYOMUZ YOK'' 
     Erzurum Vali Yardımcı Aslan Karanfil'in de katıldığı tanıtım sonrası depremzedeler, yaşadıkları sıkıntıları dile getirdiler. Depremzedeler, banyo yapamadıklarını söylediler. 
     Depremde evinin hasar gördüğünü ve 25 çadırın bulunduğu çadırkentte yaşamını sürdürdüğünü anlatan depremzede Avni Güney, ''3 paket makarna dağıtmakla iş olmuyor'' dedi. Tuvaletlerde su sıkıntısı çekildiğini anlatan Güney, çadırkentte aydınlatmanın da yetersiz olduğunu söyledi. Vali Yardımcısı Karanfil ise ''Ben buraya seyyar banyo geldi biliyorum'' diye konuştu. 
     Emine Yıldım adlı depremzede kadın ise en büyük sıkıntılarının su olduğunu ifade ederek, ''Banyo yapamıyoruz. Tuvaletlerde de su yok'' dedi. 
     
     DEPREMİ MERAK ETTİLER 
     Çadırkentte internete bağlanan çocuklar oyun sitelerine girerken, hayatlarında ilk defa internet kullanan depremzede kadınlar ise Boğaziçi Üniversitesi Kandille Rasathanesi'nin internet sitesine girdiler. 
     Adalet Oral, Zümrüt Alkan ve Oya Hanoğlu adlı depremzedeler, Telekom görevlisinin yardımı ile girdikleri internette gece meydana gelen artçı sarsıntıların büyüklüklerini öğrendiler. 
     
</TEXT>
</DOC>
