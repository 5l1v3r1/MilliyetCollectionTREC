<DOC>
<DOCNO> 210104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun17.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, Irak'ın kuzeyinde gençleri parayla kandırmaya çalışıyor 
</HEADLINE>
<TEXT>

     Terör örgütü PKK KADEK üyelerinin, Irak'ın kuzeyindeki Kürt gençlerine ''kendilerine katılmaları için'' para teklif ettikleri ve onları İtalya'ya gönderme vaadinde bulundukları bildirildi. 
     Adının açıklanmasını istemeyen bir Iraklı Kürt, Mahmur kampından gelen terör örgütü üyelerinin, ''tanıdıkları kişilere kendilerine katılmaları için para teklif ettiklerini'' söyledi. 
     Aynı kişi, teröristlerin özellikle yoksulları ve işsizleri, ''kendilerine katıldıkları takdirde yiyecek ve giyim sıkıntısı çekmeyecekleri ve aylık 200 dolar kazanacakları'' vaadiyle kandırmaya çalıştıklarını belirtti. 
     Örgüte katılan gençlere, 6 ay kadar silahlı eğitimden geçirildikten sonra isteyenlerin İtalya'ya gönderileceği ve orada yerleşmelerinin sağlanacağı vaadinde de bulunulduğunu anlatan Iraklı Kürt şunları söyledi 
     ''Mahmur kampından tanıdığım birkaç kişi, yanıma gelerek kendilerine katılmak isteyip istemediğimi sordu. Bana kendilerine katıldığım takdirde giyim ve yiyecek sıkıntısı çekmeyeceğimi ve ayda 200 dolar maaş alacağımı söylediler. Katıldığım takdirde 6 ay silahlı eğitime katılacağımı ve ardından istersem İtalya'ya gönderilerek oraya yerleşebileceğimi söylediler. Bunları tanıdıklarıma da söylememi istediler ve buraya getireceğim 5 kişi için bana 250 dolar teklif ettiler.'' 
     
</TEXT>
</DOC>
