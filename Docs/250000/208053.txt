<DOC>
<DOCNO> 208053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun04.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Amerika donuyor... Isı -36 dereceye düştü .. 
</HEADLINE>
<TEXT>

     ABD'nin kuzey kesimine Kanada'dan gelen kutup soğukları 10'dan fazla eyaleti etkisi altına alırken en az 3 kişinin de ölümüne neden oldu. 
     Yetkililer New York'ta ısının 1994'ten bu yana en düşük düzeyine indiğini bildirirlerken, Boston'da 1875 yılından bu yana görülen en düşük sıcaklık kaydedildi. 
     ABD'nin Kuzey ovalarından Göller Bölgesi ve kuzeydoğu eyaletlerine kadar uzanan bir alanda etkili olan soğuklar yüzünden New York eyaletinin bazı kesimlerinde ısı eksi 36 dereceye kadar düştü. Bu yerler arasında Saranac gölü ile Fort Drum kasabası da bulunuyor. Montpellier'de ısı eksi 18, Syracuse'de ise eksi 16 oldu. 
     Bu arada Wisconsin, Michigan, Ohio'nun kuzeyi ve Pennsylvania'nın batısı ile New York eyaletinin geniş bir kesiminde yoğun kar yağışı başladı. 
     Meteoroloji yetkilileri en yoğun kar yağışının Michigan, Ontario ve Erie gölleri bölgesinde görüldüğünü ve kar kalınlığının şimdiden 15 santime ulaştığını kaydettiler. Vermont, New Hampshire ve Massachussets'in batı kesimlerinde de kar yağıyor. 
     Bu arada ABD'nin ovalık kesiminde yer alan Montana ve Kuzey Dakota ile Minnesota'nın güneyi de kar yağışı altında bulunuyor. 
     
</TEXT>
</DOC>
