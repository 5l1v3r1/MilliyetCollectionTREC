<DOC>
<DOCNO> 230907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun53.html </URL>
<DATE> 2004/04/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kaçış başladı... Yabancı işçilere 'Irak'ı terk edin' çağrısı 
</HEADLINE>
<TEXT>

     Irak'ta çalışan vatandaşlarının güvenliklerinden kaygı duyan ülkelerin sayısı artıyor. 
     BBC'nin haberine göre, son günlerde yabancılara yönelik saldırılar ve rehin alma eylemlerinin çoğalması sonrası, birçok ülke, vatandaşlarına Irak'tan ayrılmaları yönünde çağrı yapıyor. 
     Irak'taki en büyük Rus müteahhitlik şirketi Tekhpromexport, bu ülkedeki faaliyetlerine son vereceğini açıkladı. 
     Halen bir santral inşa eden şirketin Irak'ta 370 çalışanı vardı. 
     Tekhpromexport'ın kararı, Rusya Dışişleri Bakanlığı'nın bugün yaptığı bir açıklamayı izliyor. 
     Açıklamada, Amerika öncülüğündeki koalisyon güçleri, Irak'ta güvenlikle ilgili sorunun artmasından dolayı sert bir şekilde eleştirilmişti. 
     Fransa ve Portekiz de, vatandaşlarına Irak'tan ayrılmaları tavsiyesinde bulundu. 
     Irak'ta Amerika öncülüğündeki koalisyonu destekleyen ülkelerden Yeni Zelanda ve Tayland da, güvenlik sorunları nedeniyle, askerlerinin görev alanını, Bağdat yakınlarındaki bir üsle sınırladı. 
     Yeni Zelanda Başbakanı Helen Clark da, Irak'ta şideet olaylarının sürmesi halinde, askerlerini bu ülkeden tamamen çekecekleri uyarısında bulundu. 
     
     Irak'ta dört İtalya vatandaşı kayıp 
     Öte yandan Irak'taki yabancılara yönelik rehin alma eylemleri bugün de sürdü. 
     Rus bir enerji şirketinde görevli üçü Rusya, beşi Ukrayna vatandaşı sekiz mühendis, dün Bağdat'ta rehin alınmalarının ardından bugün serbest bırakıldı. 
     Bu gelişmeden kısa bir süre sonra ise İtalya hükümeti, bir güvenlik şirketinde görevli dört vatandaşının kayıp olduğunu açıkladı. 
     İtalya olay hakkında ayrıntılı açıklama yapmazken, uydudan Arapça yapan El Cezire televizyonu, kayıp İtalyan vatandaşlarının görüntülerini yayınladı. 
     Görüntülerde İtalya vatandaşlarını kaçırdıkları sanılan kişilerin, Irak'taki İtalyan askerlerinin geri çekilmelerini istedikleri görüldü. 
     Bu kişilerden biri de, okuduğu bildiride Irak'ta gözaltındaki tün din adamlarının serbest bırakılmalarını istedi. 
     Japonya Savunma Bakanı Shigeru Ishiba, güvenlik sorunları yüzünden Irak'ın güneyindeki Japon askerlerine yapacağı ziyareti iptal etti. 
     Irak'ta halen kayıp ya da kaçırılmış yabancılar arasında, üç de Japonya vatandaşı bulunuyor. 
     
</TEXT>
</DOC>
