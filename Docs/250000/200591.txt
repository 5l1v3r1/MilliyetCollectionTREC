<DOC>
<DOCNO> 200591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko11.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul ve Kerkük'te bekletilen kamyonlar yük boşaltmaya başladı 
</HEADLINE>
<TEXT>

     Devlet Bakanı Kürşad Tüzmen, depoların dolu olması nedeniyle, mallarını boşaltmak için yaklaşık bir aydır Musul ve Kerkük'te bekletilen Türk kamyon şoförlerinin sorunlarının çözümü konusunda önemli ilerlemeler sağlandığını bildirdi. 
     Tüzmen, Dışişleri Bakanlığı ve kendilerinin yaptıkları girişimler sonucunda, hafta sonunda 200'den fazla Türk kamyonunun yükünün boşaltılmasını sağladıklarını söyledi. 
     Türkiye'den, Birleşmiş Milletler Petrol Karşılığı Gıda Programı çerçevesinde Irak'a mal götüren bin 100'den fazla Türk kamyonunun, Musul ve Kerkük'teki depolar dolduğu için yüklerini boşaltamadığını ve yaklaşık bir aydır beklemek durumunda kaldığını hatırlatan Tüzmen, şu bilgiyi verdi 
     ''Yapılan görüşmeler sonucunda, Musul ve Kerkük'teki depolardaki malların Irak'lı şoförlerce Bağdat'a ve Irak'ın diğer yörelerine taşınması, boşaltılan bu yerlere de öncelikle Türk kamyon şoförlerinin mallarının konulması konusunda anlaşma sağlandı. Bu kapsamda boşaltılan depolara, kış şartlarından etkilenme ve bozulma ihtimaline karşı öncelikle gıda ürünleri konuluyor. Depoların boşalmasına bağlı olarak diğer mallar da kısa sürede buralara aktarılacak. Sorunun uzun vadeli çözümü için Irak ve ABD'li yetkililer ile görüşmeler sürüyor.'' Tüzmen, söz konusu program kapsamında Irak'a sevkıyatın devam ettiğini de kaydetti. 
     Verilen bilgiye göre Türk yetkililerin Irak'tan, malların boşaltılması için boş bir alan gösterilmesini istemesi üzerine, çalışma yapıldığı kaydedildi. 
     Yüklerini boşaltamadıkları için Musul ve Kerkük'te yaklaşık bir aydır mahsur kalan Türk kamyon ve TIR şoförleri, bölgedeki Amerikan yönetiminin mallarını Bağdat ve diğer merkezlere taşımaları isteğini, güvenlik gerekçesiyle kabul etmemişlerdi. 
     
</TEXT>
</DOC>
