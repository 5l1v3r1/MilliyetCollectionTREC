<DOC>
<DOCNO> 234435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo02.html </URL>
<DATE> 2004/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ezeli rekabette 308. randevu... 
</HEADLINE>
<TEXT>

     Türk futbolunun iki temel taşı Beşiktaş ile Fenerbahçe, yarın yapacakları lig maçıyla birlikte 308. kez karşı karşıya gelecek. 
     İki ekip arasında 28 Kasım 1924'te, Fenerbahçe'nin 4-0 galibiyetiyle başlayan 80 yıllık ezeli rekabette Beşiktaş'ın galibiyet sayısında üstünlüğü bulunuyor. 
     Bugüne dek yapılan 307 maçta Beşiktaş 114, Fenerbahçe ise 112 galibiyet alırken, 81 karşılaşmada ise taraflar birbirlerine üstünlük sağlayamadı. 
     Ezeli rekabette Fenerbahçe'nin toplam 411 golüne, Beşiktaş 385 golle karşılık verdi. 
     
     LİGDE DE BEŞİKTAŞ ÖNDE 
     1959 yılından beri yapılan lig maçlarında ise taraflar bugüne dek 93 kez karşılaştı. 
     Ligde geride kalan maçlarda, genelde olduğu gibi, galibiyet sayısında Beşiktaş'ın 2 farklı üstünlüğü bulunuyor. 
     ''Kara Kartallar''ın 32 galibiyetine karşı, ''Sarı Kanaryalar'' 30 kez sahadan galibiyetle ayrılırken, ezeli rakipler 31 kez de eşitliği bozamadılar. 
     Siyah-beyazlıların ligdeki toplam 97 golüne, sarı-lacivertliler 85 golle karşılık verdi. 
     
     SON 2 MAÇ 
     Sezonun ilk yarısında Kadıköy'de yapılan lig maçı Sergen Yalçın, Ahmed Hassan Kamel ve Pierre van Hooijdonk'un 2 karşılıklı golleriyle 2-2 berabere sonuçlanmıştı. 
     BJK İnönü Stadı'nda geçen sezon yapılan lig maçında ise gülen taraf, Pascal Nouma ve Sergen Yalçın'ın golleriyle 2-0'lık sonuçla Beşiktaş olmuştu. 
     
</TEXT>
</DOC>
