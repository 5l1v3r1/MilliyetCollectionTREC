<DOC>
<DOCNO> 221297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo25.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia Ankara'da... Başkan Alandi Gençler'den korkuyoruz 
</HEADLINE>
<TEXT>

     İspanyol temsilcisi Valencia, UEFA Kupası 4. tur ilk maçında Gençlerbirliği ile yapacağı maç için Ankara'ya geldi. 
     Özel uçakla Esenboğa Havalimanı'na gelen, teknik heyet, futbolcular, yöneticiler, 19 gazeteci ve 5 taraftardan oluşan yaklaşık 60 kişilik Valencia kafilesini Gençlerbirliği Menajer Yardımcısı Hasan Eroğlu karşıladı. 
     Alandan otobüslerle kalacakları Hilton Oteli'ne hareket etmeden önce bir açıklama yapan Valencia Kulübü Başkan Yardımcısı Vicente Silla Alandi, Gençlerbirliği'nin büyük bir ekip olduğunu bildiklerini, ancak 3. turda eledikleri Beşiktaş kadar iyi tanımadıklarını belirterek, ''Büyük bir ekip olduğunun farkındayız. Çok iyi tanımıyoruz. Buradan beraberlikle ayrılırsak memnun oluruz. Gençlerbirliği'nden korkuyoruz'' dedi. 
     Valencia, bu akşam, yarın maçın oynanacağı 19 Mayıs Stadı'nda saat 19.00'da antrenman yapacak. Antrenman öncesinde Valencia Teknik Direktörü Raphael Benitez, saat 18.30'da toplantısı düzenleyecek. 
     
</TEXT>
</DOC>
