<DOC>
<DOCNO> 215528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur07.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu... Bomba ekiplerine kar engeli... 
</HEADLINE>
<TEXT>

     Bolu'da bir bankanın önüne konulan şüpheli paketi bomba imha ekipleri aralıksız yağan kar yüzünden 2.5 saatte imha ettiler. 
     İzzet Baysal Caddesi'nde bulunan Ziraat Bankası önünde bir ağaçta asılı şüpheli paket olduğu ihbarının alınması üzerine olay yerine bomba imha ekipleri gönderildi.Ekipler, şüpheli paketin bulunduğu ağaç ve çevresinde önlem aldı. 
     Paketi etkisiz hale getirmek için çalışma yapan bomba imha uzmanı,özel kıyafetleriyle yaklaştığı şüpheli paketi imha etmek için fünyeyi yakarak uzaklaştı. Kar yağışı nedeniyle fünye sönünce patlama olmadı. Bomba imha ekipleri, uzun süren çalışmalardan sonra şüpheli paketi 2.5saat sonra fünye ile patlattılar. Poşetin içinden taş parçaları çıktı. 
     Şüpheli paketin bulunduğu bölgede çevre güvenliği alan polisler, itfaiye ekipleri ve 112 Acil Yardım ekipleri 2.5 saat boyunca aralıksız yağan karın altında bekleyince, adeta kardan adama döndüler. 
     Vatandaşlar ekiplerin çalışmalarını ilgiyle izledi. 
     
</TEXT>
</DOC>
