<DOC>
<DOCNO> 222042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sponsorluk Yasası ile basketbolumuz önemli bir ivme kazanacak" 
</HEADLINE>
<TEXT>

     Basketbol Federasyonu Başkanı Turgay Demirel, Sponsorluk ve Özerklik Yasası'nın yürürlüğe girmesiyle Türk basketbolunun çok önemli bir çıkış yakalayacağını söyledi. 
     Turgay Demirel, Olay TV'de katıldığı programda Sporsorluk ve Özerklik Yasası hakkında görüşlerini açıkladı. 
     ''Bu yasanın çıkması ile basketbolumuzun çok önemli bir ivme kazanacağını biliyoruz'' diyen Demirel, şunları söyledi 
     ''Futbolun özerk olduktan sonra elde edilen başarılar zaten ortada. Biz bugüne kadar basketbolu yarı özerk bir yapıda yürüttük. Önümüzde çok önemli engeller vardı. Bu durumdan kaynaklanan hukuki durumlar ve dava konuları ile karşı karşıya bırakıldık. Özerklik ile birlikte artık bu sorunlar ortadan kalkacak. 
     Bu dakikadan itibaren bizim sorumluluğumuz da artacak. 12 yıllık birikimimiz ve federasyon bünyesinde çalışan fevkalade başarılı arkadaşlarımın tecrübesi ile bunun altından kalkacağımızı düşünüyorum. Türk sporuna örnek olacak şekilde özerkliğe geçeceğimizi ve basketbolumuzun gelişiminin hız kazanacağını düşünüyorum.'' 
     
     LİGLERİN YENİDEN YAPILANDIRILMASI 
     Özerklik ile birlikte liglerin yeniden yapılanması konusuna değinen başkan Demirel, kulüpler için belirli kriterler getireceklerini belirterek, konuşmasına şöyle devam etti 
     ''2010 projesi adı altında değerlendirdiğimiz ve Türk basketbolunun geleceği açısından çok önemli olduğuna inandığımız projeler içinde liglerimiz ile ilgili yeniden yapılanma düşüncelerimiz de var. Ama tabii ki bu fikirler her zaman olduğu gibi yine kulüplerimizin fikirleri alınarak karara bağlanacak. Özerklik ile birlikte kulüpler federasyona bağlı olacak. Burada amaç onların içişlerine karışmak değil, kulüp yapılarını, organizasyonlarını hepbirlikte tartışarak onları daha üst seviyelere getirmektir. Nasıl ki futbolda UEFA bir takım kriterleri kulüplere uygulatacaksa, biz de bunları yapacağız. 
     Bunlar bir yıl içinde olabilecek ve hemen uygulamaya sokulabilecek şeyler değil. Biz öncelikle kulüplerin ortak hedeflerinin daha fazla artmasını istiyoruz. Şu anda bazı takımlarımızın sadece lig değil, Avrupa kupalarında da mücadele etmesinden dolayı bir takım hedef farklılıkları var. Dolayısı ile bütçelerin farklılığını da buna bağlamak mümkün. Ortak hedefleri artırıp, bir bütçe dengesi oluşturmaya çalışırken kesinlikle güçlü olanları aşağıya çekmeyi değil, zayıf olanları daha güçlendirerek bunu başarmak hedefindeyiz.'' 
     
     TÜRK BASKETBOLUNUN GELECEĞİ 
     Türk basketbolunun Anadolu'da yaygınlaşması ve Anadolu'daki potansiyelin kullanılması için çalışmaları olduğunu belirten Turgay Demirel, 2010 Dünya Şampiyonası organize etme hedeflerine ulaşmaları halinde bu atalımın Anadolu basketbolu için de büyük yarar getireceğini dile getirdi. Demirel, şunları kaydetti 
     ''2010 projemiz içinde en önemli temel maddelerden bir tanesi 2010 yılında yapılacak olan Dünya Şampiyonası organizasyonunu ülkemize getirebilmek. Şu anda 7 aday ülke bunun için FIBA'ya resmi başvurusunu yaptı ve kasım ayında karar verilecek. İlk hedefimiz Türkiye'yi bir basketbol ülkesi olarak dünyaya tanıtabilmek. Bu büyük organizasyonu ülkemize getirebilirsek öncelikle mevcut salonlarımızın altyapılarında önemli değişiklikler ve geliştirmeler olacak. Böyle olunca daha düzgün salonlarda, ilin basketbol kapasitesini karşılayabilecek salonlarda çok daha güzel ortamlarda basketbol oynanacak. Basketbol ligimizin daha çok şehirden katılan takımlarla olmasını istiyoruz. Salon altyapılarının geliştirilmesi bu konuda çok önemli bir faktör olacak.'' 
     
     MİLLİ TAKIM ANTRENÖRLÜĞÜ 
     Turgay Demirel, A Milli Erkek Basketbol Takımı'nın başına getirilecek antrenör konusunun en geç bir ay içinde kesinlik kazanacağını vurgulayarak, şöyle konuştu 
     ''Milli takımımızın artık çok büyük hedefleri ve vizyonu var. Çok önemli oyunculardan kurulu çok güçlü bir takımımız var. FIBA'nın milli maçları eylül ayı içinde toplaması sonrasında bizim de bu antrenör konusu için bir hayli araştırma zamanımız oldu. Tabii bir de bu konu içinde özerkliğin çıkmasını bekliyorduk. 
     32-33 yaşında Yugoslav Milli Takımı'nın başına getirilmiş, İtalya ile Avrupa şampiyonluğu kazanmış, bu dönemde 9 kez karşılaştığı Yugoslav takımını 8 kez mağlup etme başarısını gösteren Bogdan Tanjeviç ile görüşmelerimiz oldu. Bu görüşmeler içinde fikir birliği içinde olduğumuzu gördük. Zannediyorum bir ay içinde bu konu kesinlik kazancak.'' 
     
     ABD MİLLİ TAKIMI'NIN GELİŞİ 
     Ağustos ayında İstanbul'a gelecek ABD Milli Takımı konusuna da değinen Turgay Demirel, bu organizasyonun Türk basketbolu için çok heyecan verici olduğunu belirtti. Demirel şunları kaydetti 
     ''Dream Team ile 12 Dev Adam konseptinin bir araya gelecek olması inanılmaz heyecan verici. NBA'in en büyük yıldızlarını ülkemizde ağırlayacağız. Oynayacağımız karşılaşmayı yüzmilyonlarca insan izleyecek. Bizim 9 Ağustos Pazar günü ABD Milli Takımı ile yapacağımız karşılaşma ABD'de ABC ve ESPN kanallarından canlı yayınlanacak. Bunun sadece Türk basketbolu için değil, ülke tanıtımımız için ne kadar büyük bir fırsat olduğu zaten ortada. Gerçekten çok heyecan verici olacak.'' 
     
</TEXT>
</DOC>
