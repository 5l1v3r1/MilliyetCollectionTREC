<DOC>
<DOCNO> 240827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/guncel/gun01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koleksiyonuna dokunan yok 
</HEADLINE>
<TEXT>


Dinç Bilgin'in mallarına, 5020 sayılı yasa uyarınca haciz ve tedbir kararı konuldu. Ancak kayıtlı 191 tarihi eserine el konulmadı. TMSF Başkanı Ertürk, "Koleksiyondan haberimiz yok" dedi 

Ömer Erbil 

Bazı batık banka sahipleriyle yöneticilerinin malvarlıklarına 5020 sayılı yasa kapsamında Tasarruf Mevduatı Sigorta Fonu'nca TMSF el konulması için tedbir ve haciz uygulanırken, Dinç Bilgin'e ait 191 tarihi eserden oluşan koleksiyona dokunulmadı. TMSF Başkanı Ahmet Ertürk de koleksiyondan haberleri olmadığını açıkladı. 
İstanbul Arkeoloji Müzesi'ne kayıtlı koleksiyonu için Bilgin, 1992'de Kültür ve Turizm Bakanlığı'ndan koleksiyoner belgesi aldı. 

Defteri kaybetmiş 
Dinç Bilgin, geçen yıl şubat ayında koleksiyoner defterini kaybettiğini öne sürdü. Kültür ve Turizm Bakanlığı, defterin aranarak bulunmasını istedi. Bakanlık yetkilileri, kaybolan defterin sorun çıkarmayacağını, bulunamaması halinde eserlerin fotoğrafları ile birlikte boyutlarını, tarihlerini ve kimliğini ortaya koyan orijinal bir kopyasının bakanlıkta mevcut olduğunu, buradan eserlerin takibinin yapılabileceğini belirttiler. 

Dördüne haciz geldi ama... 
Dinç Bilgin'e ait koleksiyondan 4 esere Mayıs 2003'te başka bir alacaklı tarafından haciz koyduruldu. Sarıyer 2. İcra Müdürlüğü, eserlerin satılabilmesi için İstanbul Arkeoloji Müzesi Müdürlüğü'nden izin istedi. Müze, Roma dönemine ait sürahi, sürahi formlu kap, pirinç bakır şamdan ve bronz şamdanın ancak kendi denetimlerinde satılabileceğini, müzelik değer bulunursa 2863 sayılı yasa gereği el konulabileceğini belirtti. Ne İcra Müdürlüğü, ne de Bilgin bir daha eserler hakkında bildirimde bulunmadı. 
İstanbul Arkeoloji Müzesi yetkilileri, TMSF'nin Dinç Bilgin koleksiyonuyla ilgili bir başvurusu olmadığını, sadece Zeynep Tuana Bilgin koleksiyonuna el konulduğunun bildirildiğini belirtti. Ayrıca müzenin bilgisi dahilinde Dinç Bilgin'in isterse koleksiyonundaki parçaları satabileceği kaydedildi. 
Bilgin'in gelini Zeynep Tuana Bilgin'e ait çeşitli depolarda tutulan 62 esere geçen ay haciz işlemi yapılmış, Uzanlar'a ait 98 parça tarihi eser de daha önce el konularak Topkapı Sarayı'nda koruma altına alınmıştı. 

191 adet toprak altı eser var 

Koleksiyonda, Roma, Bizans, Selçuklu ve Osmanlı dönemlerine ait 191 adet toprak altı tarihi eser var. Selçuklu dönemine ait k se, vazo, sürahiler, Helenistik ve Roma dönemlerine ait heykelcik, figürin, testi, cam eserler ile Urartu ve ilk çağlara ait pişmiş toprak eserler koleksiyonun nadide parçaları. 
Koleksiyonun bulunduğu adres olarak önce Havuzbaşı Mevkii, Özel Köşk Yolu, No 29 gösterildi. Daha sonra koleksiyonların Sarıyer Büyükdere Caddesi Topçu Karakol Sokak, Alsit Villaları A-11 adresinde bulunduğu müzeye bildirildi. 

Ertürk Koleksiyonla ilgili bir bilgimiz yok 

TMSF Başkanı Ahmet Ertürk, sorularımızı yanıtladı - Dinç Bilgin'e ait tarihi eser koleksiyonunun varlığından haberdar mısınız 
Koleksiyonla ilgili bizde bir bilgi yok. Bize bildirip de müdahale etmediğimiz bir şey de yok. 
- Yani hiç bildirilmemiş mi 
Sizin ne tespit ettiğinizi bilemediğimiz için tam bir şey söyleyemiyorum. Ancak bilsek zaten işlem yaparız. Böyle bir işlem yapılmış değil. 
- Dinç Bilgin üzerindeki koleksiyoner defterindeki 191 eser Sarıyer'deki villa adresinde görünüyor. 
Bizde bu bilgiler yok. Zeynep Tuana Bilgin üzerine kayıtlı koleksiyon da ihbar üzerine ortaya çıktı. 
- Belki TMSF el koymuştur ama Kültür Bakanlığı'na bildirilmemiştir diye tereddüt ettik. O yüzden sizi aradık. 
Hayır. Bizim el koyup da kamuoyunun bilmediği bir şey yok. 


</TEXT>
</DOC>
