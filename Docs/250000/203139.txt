<DOC>
<DOCNO> 203139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/altan.html </URL>
<DATE> 2003/12/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ölü sevicilikle, ölü soyuculukta bir azalma oldu mu 
</HEADLINE>
<TEXT>

   
   Günler kısaldıkça kısaldı. 3 gün daha kısaldıktan sonra, yeniden başlayacak uzamaya... 
   Bendeniz doğmadan önce de böyleydi babam, dedem, dedemin dedesi doğmadan önce de... 
   Günler kısaldıkça kısalırken, kara kış da bastırdıkça bastırıyor. Başkentimiz Ankara bile kışa teslim olmuş ve okullar dahi 1 günlüğüne tatil edilmiş dün... 
   Ne başbakanlar engelleyebiliyor günlerin iyice kısalmasıyla, kara kışın bastırmasını ne baş olmayan bakanlar... 
   
   İstanbul'un nüfusu henüz daha yarım milyon kadarken Fazıl Ahmet, kışla dalga geçen manzumeler yazardı 
   Soğuk, karın yanında 
   İnatçı bir komiser. 
   İhtimal ki yarın da, 
   Ayaz Paşa kol gezer. 
   Kimsenin şehir vapurlarında, tramvaylarda, banliyö trenlerinde ulu orta "siyaset" konuşmadığı günlerdi. 
   Ne türban konusu girmişti gündeme, ne KKTC sorunu... 
   Ökçesi yırtılmış çoraplar içine oval, cilalı tahta bir yumurta sokularak yamanırdı tabanı delinmiş ayakkabılara da pençe yapılırdı. 
   Bebek'te denize karşı bir apartman dairesinin kirası 30 - 40 lira hizmetçi aylığı 5 lira Yenice sigarasının paketi 11 kuruştu. 
   Derken 2. Dünya Savaşı patladı ve ekmek de vesikaya bindi. 
   
   Bir değişim, bir değişim ki sormayın... 
   Buralarda asıl büyük değişim, İstanbul'daki kadastrosuz Hazine arazilerinin, hızlı bir taşra yağmasına uğramasıyla ve eski köşklerin, kat karşılığında yap satçılara devredilerek, gökdelen özentilerine dönüşmesiyle olmadı sadece kadınların, sevişince gebe kalmalarını önleyen spiral ve doğum kontrol haplarının yaygınlaşmasıyla da oldu... 
   İç, hatta dış turizm patlaması da, bu sayede oldu sevişirken gebe kalmayacağından emin olan kadınlar sayesinde... 
   
   İslam dini, erkek libidosunun ne haltlar karıştıracağından herhalde emin olmalı ki kadınların ölünce, erkeklerden daha derine gömülmesini emreder... 
   Ne de olsa ölü sevicilik, yani "nekrofili" din, iman, kural, kaide tanımayan cinsel sapıklıklardan biri... 
   Tıpkı - cinsel bir sapıklık olmasa da - ölü soyuculuk, yani "nebbaşlık" gibi, yine mezarlıklara musallat bir illet... 
   Acaba onca değişim sonucu Türkiye genelindeki, "nekrofili" ve "nebbaşlık" olaylarında da bir azalma, yahut bir çoğalma oldu mu 
   Nedense hiç kimsenin kurcalamadığı bakir konulardan biri işte... 
   
   Hoş, günümüzde dünya medyasında da, suyuna tirit, beylik sorularla yasak savma kolaycılığı yaygın... 
   Örneğin kimse Başkan Bush'a 
   - Gelecek başkanlık seçimlerine kadar, yeryüzünü şiddet eylemlerinden arıtma çabalarınız sırasında, acaba ortalama kaç kişi şiddete kurban gidecek, bir öngörünüz var mı, diye sormuyor. 
   
   Bizde ise, ta öteden beri kimsenin dilini anlamadığı "kutsal kitabı" Cami hocaları açıklayıp anlatır cemaate... 
   Bu gelenek, kutsal olmayan konuları da kapsayarak, sürüp gitmiştir kuşak kuşak... 
   Üniversite öğrencileri dahi, "hukuk" gibi, "devlet" gibi, "mutluluk" gibi, "başarı" gibi, "sevmek - beğenmek" gibi, "tümden gelim - tüme varım" gibi soyut kavramların tanımlamasını, genellikle pek merak etmezler. Ve birilerinin çıkıp, tıpkı Arapça "Kuran - ı Kerim"i açıklayan Cami hocası gibi kendilerine anlatmasını isterler bu kavramları... 
   Sonra da zekalarını gösterme dürtüsüyle sorarlar 
   - Sizce "vatan sevgisi", kendi kültür ve geleneklerine bağlı kalmakla kanıtlanmaz mı 
   Gülerek yanıtlarsınız 
   - Elbette... Elektrik yerine çıra yakmak otomobile binmek yerine eşeğe binmek, internet yerine posta tatarı kullanmak daha çok kanıtlar "vatan sevgisi"ni... 
   
   Arşimed'e kim öğretti ki, tahtanın neden yüzüp, taşın neden battığını 
   Merak etmek, yahut etmemek işte sorun... 
   Gelecek yılın sonunda, günler iyice kısıldığında o kadar çok şey değişmiş olacak ki... Merak etsek de, etmesek de... Enseyi karartmayın. 
   
      
   
</TEXT>
</DOC>
