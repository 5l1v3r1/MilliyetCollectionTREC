<DOC>
<DOCNO> 210058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yasam/yas01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya Mirası' talan ediliyor 
</HEADLINE>
<TEXT>

   UNESCO'nun 'Dünya Mirası' listesinden çıkarmak üzere olduğu ahşap evleri inceleyen ekibin araçları da, soyulmaktan son anda kurtuldu 
      ÖNAY YILMAZ İstanbul 
   
   Yeterince korunmadığı gerekçesiyle UNESCO'nun Birleşmiş Milletler Eğitim Bilim ve Kültür Örgütü 'Dünya Mirası' listesinden çıkarmaya hazırlandığı Zeyrek ve Süleymaniye'deki tarihi ahşap yapılar, hırsızlarca talan ediliyor. Hırsızlar öyle gözükara ki, yapıları inceleyen Ulusal Ahşap Birliği üyelerinin araçlarını da soymaya kalktılar. 
   Yapıları korumak için 'Tarihe Sağlam Bir Çatı' kampanyası başlatan Ulusal Ahşap Birliği üyeleri, bakıma alınacak binaları saptamak için gittikleri Zeyrek'te müthiş bir talanla karşılaştı. Hırsızlar tahta bırakmadığı için, bazı ahşap yapıların etrafının, Fatih Belediyesi'nce alüminyum perdeyle çevrildiği gözlendi. İnceleme sürerken çevredeki hırsızlar, birlik üyesi mimar Esat Demirel'in cipinin camını kırıp müzik setini almak istedi. Hırsızlar mahallelilerin müdahalesiyle kaçarken birlik üyeleri, "Elimizi çabuk tutmazsak hırsızlar koruyacak tek bir ahşap bile bırakmayacak" dedi. 
   
   Türkiye'ye sarı kart 
   Birlik Başkanı Prof. Dr. Nurgün Erdin ise yaklaşık 100 yıllık ahşap evlerden birçoğunun yıkılması üzerine UNESCO'nun Haziran 2003'te Türkiye'ye 'sarı kart' gösterdiğini kaydederek, şu uyarılarda bulundu 
   "UNESCO, binalarda tarihi doku kaybı sürerse bölgeyi Dünya Mirası listesinden çıkarıp Tehlikede Olan Dünya Mirası listesine alabileceği uyarısında bulundu. Bunun üzerine resmi ve sivil toplum kuruluşları, büyük bir koruma kampanyası başlattı. Birçok ünlü ismin de destek verdiği kampanya ile yıkılmak üzere olan yapılara 'acil yardım' hedefleniyor. Tarihi evler, çatıları onarılarak ya da yeniden yapılarak, öncelikle dış etkenlerden korunacak. Daha sonra da otantik özellikleri korunarak, tamamen onarılacak." 
   
   
</TEXT>
</DOC>
