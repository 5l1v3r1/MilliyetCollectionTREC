<DOC>
<DOCNO> 239257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/spo15.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Derya 8. oldu 

İSPANYA'NIN başkenti Madrid'te yapılan 27. Avrupa Yüzme Şampiyonası'nda finale kalan ilk Türk sporcu olan Derya Büyükuncu, erkekler 100 metre sırtüstünde 55.14'lük derecesiyle sekizinci sırada yer aldı.Erkekler 200 metre bireysel karışıkta Orel Oral 27., bayanlar 100 metre serbest seçmelerinde Gizem Papila 31., Zehra Balkan ise 34. olarak elenmekten kurtulamadı. 

Ahmet Cömert başlıyor 

19. Uluslararası Genç Erkekler ve Büyük Bayanlar Ahmet Cömert Boks Turnuvası bugün İstanbul'da başlayacak. Ahmet Cömert Spor Salonu'nda 5 gün sürecek olan turnuvaya 4 kıtada yer alan 24 ülkeden yaklaşık 250 sporcu katılacak. Turnuvanın açılış töreni bugün saat 18.30'da yapılacak. 

Yıldızlar geçidi 

TMOK, 6 Temmuz'da İstanbul'da yapılacak Olimpiyat Meşalesi koşusunda, meşaleyi taşıyacak isimleri açıkladı. Listede Dünya Güzeli Azra Akın, Beşiktaş Başkanı Serdar Bilgili, şampiyon atletlerimiz Süreyya Ayhan, Elvan Abeylegesse, Modacı Atıl Kutoğlu, yönetmen Ferzan Özpetek, bilardocu Semih Saygıner, NBA oyuncusu Mehmet Okur, ünlü sanatçılar Demet Akbağ ve Ediz Hun yer aldı. 

Buzayev kaldı 

BU sezon Vakıfbank Güneş Sigorta'yı Avrupa ve Süper Lig şampiyonu yapan Antrenör Vladimir Buzayev, kulübüyle sözleşme yeniledi. Daha önce üç yıl birlikte çalıştığı Sarı - Kırmızılılar ile geçen sezon ayrılıp ülkesinde genç milli takımının başına geçen Buzayev, 2003 - 2004 sezonunda Güneş Sigorta'nın başına tekrar getirilmişti. 

Çalımbay bıraktı 

ANKARAGÜCÜ Teknik Direktörü Rıza Çalımbay, görevinden istifa ettiğini açıkladı. Çalımbay, "Yönetim, benim isteklerimi bir türlü yapmıyor. Hem Türkiye içinden hem de dışarıdan transfer edilmesini istediğim futbolcuların alınması kabul edilmiyor. Bu şartlarda devam edemezdim" diye konuştu. 

Aras şoku 

AVRUPA Karate Şampiyonası'nda açık sıklette ve kumite takımı ile altın madalya kazanan Yıldız Aras'ın artı 60 kiloda yarışacağını açıklamasına karşın ortadan kaybolması kafaları karıştırdı. Aras'ın maça çıkmamasında kulüp antrenörü Ersoy Çırlar'ın rolünün olduğu ve konunun araştırıldığı bildirildi. 

Bayanlar üçüncü 

ÇEK Cumhuriyeti'nin Brno kentinde devam eden Bahar Kupası'nda Genç Bayan Milli Takımımız, Slovenya'ya 3 - 2 yenildi. Grubunda üçüncü olan Ay - Yıldızlı ekibimiz, perşembe günü Estonya - Avusturya galibi ile karşılaşacak. 

Arıca'dan veda 

SAMSUNSPOR Teknik Direktörü Erdoğan Arıca, sezon sonunda Karadeniz ekibinden ayrılacağını açıkladı. Gençlerbirliği ile prensipte anlaştığını açıklayan Arıca, "Kimseye kırgın değilim. Baha ihtiyaç olursa yine gelebilirim. Bursaspor maçı benim için veda günü olacak" dedi. 


</TEXT>
</DOC>
