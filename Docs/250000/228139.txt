<DOC>
<DOCNO> 228139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy20.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Muhalefet, TBMM'ye Denktaş'ı istedi 
   CHP, TBMM Başkanlığı'na başvurarak, Kıbrıs görüşmelerine KKTC Cumhurbaşkanı Rauf Denktaş ile Başbakan Mehmet Ali Talat'ın da çağrılmasını istedi. CHP Grup Başkan Vekili Haluk Koç, "6 Nisan'daki görüşmelerin yararlı olabilmesi için Denktaş ve Talat'ın görüşlerini açıklamaları uygun olacaktır. Böylelikle Kıbrıs sorununun tüm boyutlarıyla TBMM'nin bilgisine sunulmuş olacağı inancındayız" dedi. İstanbul Bağımsız Milletvekili Emin Şirin de TBMM Başkanı Bülent Arınç ile CHP ve DYP liderlerine mektup yazarak, 6 Nisan'daki görüşmeye Denktaş'ın davet edilmesini istedi. 
   
   AB ve Türkiye, vize için masaya oturacak 
   Referandumlardan "evet" çıkması halinde 1 Mayıs'ta AB'ye üye olacak Birleşik Kıbrıs Cumhuriyeti'ne BKC , birlik üyesi olmayan Türkiye vatandaşlarının giriş ve ikamet koşulları için Türkiye ile AB masaya oturacak. Annan Planı'nın son halinde, "Yunanistan ve Türkiye vatandaşlarının adaya giriş ve yerleşme konusunda eşit haklara sahip olmaları" prensibi getirildi. AB'nin giriş ve ikamet politikasıyla ters düşmemek şartıyla BKC, Türk vatandaşlarına, Yunan vatandaşlarının sahip olduğu giriş ve ikamet koşullarının aynısını sağlamak zorunda olacak. AB ile Türkiye, 6 ay içinde Türk vatandaşlarının adaya gidiş ve ikamet koşullarını belirlemek için masaya oturacak. 
   
   TÜSİAD, hükümetin politikasını övdü 
   TÜSİAD Başkanı Ömer Sabancı, hükümetin Kıbrıs'ta "kutlanması gereken bir politika izlediğini" belirtti. Bandırma'da TÜSİAD Platformu Başkanlar Kurulu'nda konuşan Sabancı, hükümetin Kıbrıs meselesinde kapsamlı bir siyasal ve toplumsal uzlaşmadan güç aldığını belirterek, "Bu iradeyi göstermek Kıbrıs Türk halkına egemenlik, refah ve mutluluk yolu açmaya yönelik bir bakış açısıyla, inisiyatifi elinde tutma yaklaşımı sayesinde mümkün olmuştur" dedi. Sabancı,Yunanistan Sanayicileri Platformu Kuzey Kıbrıs ve Güney Kıbrıs işadamları dernekleriye 14 Nisan'da Atina'da bir araya gelmek istediklerini söyledi. 
   
   Powell'dan Gül'e alkış 
   ABD Dışişleri Bakanı Colin Powell, Kıbrıs müzakerelerinde Türkiye'nin takındığı uzlaşmacı tutum nedeniyle Dışişleri Bakanı Abdullah Gül'ü alkışlayarak karşıladı. NATO Konseyi gayri resmi toplantısı için Brüksel'de bulunan Gül, dün Powell'la görüştü. "Uyum senedi AB parlamentolarının onayından geçecek" diyen Gül, Powell'a İsviçre'deki Kıbrıs müzakere sürecinde ilgili taraflara gösterdiği yardım ve destekten ötürü teşekkür etti. Powell da desteklerinin süreceğini ve süreçte ilerleme sağlanmasından memnun olduklarını söyledi. AB'nin bir sonraki dönem başkanı Hollanda'nın Dışişleri Bakanı Ben Bot da Kıbrıs'la ilgili olarak Gül'e, "Üzerimden yük aldınız" dedi. 
   
   Avrupa Konseyi Planı anlatın 
   Avrupa Konseyi Genel Sekreteri Walter Schwimmer, Kıbrıs'ta kalıcı çözüm için Annan Planı'na tam destek verdiğini belirterek taraflara referandumda barış için bu şansın kaçırılmaması çağrısında bulundu. Walter Schwimmer, Kıbrıs'ta daha iyi bir geleceğin kapısını açtığına inandığı planın ilgili devletler ve Kıbrıslı liderler tarafından halka anlatılmasını istedi. "Referanumun Kıbrıslılar'a kalıcı barış için vazgeçilmez bir fırsat oluşturduğunu" kaydeden Genel Sekreter Walter Schwimmer, "planın bir tarafa, diğer taraf üzerinde zafer sağladığı şeklinde algılanmaması gerektiğini, bunun zararlı olacağını" ifade etti. 
   
   İşte referandumda yanıtlanacak soru 
   24 Nisan'da Annan Planı'nın referandumu için sandığa gidecek Kıbrıs Rum Kesimi seçmenleri ile KKTC'li seçmenler planda yazılı şu soruya "evet" ya da "hayır" yanıtını verecek "Rumlar ve Türkler referandum için Kıbrıs'ın bir bütün olarak AB'ye girdiği yeni devlet düzenini getiren kurucu anlaşmayı, tüm ekleriyle ve Kıbrıslı Rumlar Kıbrıslı Türklerin devletinin anayasasını ve yürürlüğe girecek yasalarla düzenlemeleri onaylıyor musunuz " 
   
   İngiltere Türkiye AB'ye üye olmalı 
   İngiltere'nin Ankara Büyükelçisi Peter Westmacott, Türkiye'nin AB'ye katılım süreciyle ilgili aralıkta olumsuz bir karar çıkmasının ülkesi için büyük hayal kırıklığı olacağını belirterek, "İngiliz hükümeti her zaman Türkiye'nin AB'ye tam üye olmasını görmek istemiştir" dedi. Adalet Bakanı Cemil Çiçek ve Westmacott, 9250 h kim ve savcının insan hakları eğitiminin üçüncü aşamasına geçilmesi nedeniyle basın toplantısı düzenledi. Eğitim çalışmalarıyla yasalar ve uygulama arasındaki farkların asgariye ineceğini söyleyen Westmacott, "Hükümetimiz, aralıkta AB - Türkiye katılım sürecinin başlamasını umut ediyor ve istiyor" dedi. 
   
   ABD BM'nin son Kıbrıs planı adil 
   ABD Dışişleri Bakanlığı Sözcüsü Adam Ereli, Kıbrıs'ta BM Genel Sekreteri Kofi Annan'ın taraflara sunduğu son planın adil bir uzlaşma getirdiğine inandıklarını söyledi. Konuya ilişkin açıklamalarda bulunan Ereli, Rum gazetecilerin, Rum Kesimi'nin, Annan'ın son planına değil "izlenecek sürece onay" verdiğini savunmaları üzerine şu karşılığı verdi "Uluslararası toplum, on yıllardır kendisini meşgul eden probleme bir çözüm öneriyor. Annan ve diğer yetkililerle birlikte, bu planın desteklenmesi için çalışacağız." Ereli, plana destek için ciddi bir mali yardıma hazırlandıklarını da sözlerine ekledi. 
   
   'Helenizmin çıkarı önemli' 
   Yunanistan ana muhalefet partisi PASOK'un lideri Yorgo Papandreu, Atina'nın Kıbrıs konusunda kendisine h kim olması gerektiğini kaydederek, "Ülkenin ve Helenizmin çıkarları için aklı başında olarak dengeli bir şekilde tartışarak kararlar almalıyız" dedi. Önceki gün parti yetkilileriyle Kıbrıs toplantısı yapan Papandreu, şunları söyledi "Bu an hepimiz için önemli bir sorumluluk anıdır. Bu konuda her çeşit particilik çekişmelerini ve ayrımcılığı aşan, milli açıdan sorumlu bir tavır oluşturuyoruz. Çünkü, şu anda ülkenin ve Helenizmin çıkarları için aklı başında olarak, dengeli bir şekilde tartışarak kararlar almalıyız." 
   
   AB liderlerine 'evet kampanyası' çağrısı 
   İngiliz iş çevrelerinin etkin sesi The Financial Times gazetesi, İsviçre'deki görüşmelerden sonra Kıbrıs sorununa bir çözüm bulunmasına bu kadar çok yaklaşılmışken, ortaya çıkan tarihi fırsatın kaçırılmaması için AB liderlerinin Ada'ya gitmesini, referandumlardan "evet" çıkması için ağırlıklarını koymasını istedi. 
   Başyazısında hem Ankara hem de Atina hükümetlerine, Kıbrıs'taki iki kesime Annan Planı'nın kabul edilmesi yolunda baskı yapmaları çağrısında bulunan gazete, aynı zamanda AB liderlerinin de harekete geçmesinin zamanının geldiğini vurguladı. 
   
   Şinasi Öktem'den Derviş'e tepki... 
   CHP İstanbul İl Başkanı Şinasi Öktem, CHP Genel Başkan Yardımcısı Kemal Derviş'in "İl örgütleri rant peşinde" açıklamasına, "Örgüt rantçı ve çıkarcı değildir. Değişime açıktır ama, Altı Ok'u tartışmaz, revizyona açmaz" diye yanıt verdi. İl örgütülerini ağır şekilde suçlayan Derviş'i örgütü tanımamakla suçlayan Öktem, ortaya atılan iddiaların yeni bir tradejiyi ortaya koyduğunu söyledi. Öktem, Derviş'e, "Seçim çalışmalarında sizi görmek mümkün olmadı. Ya hastaydınız, ya yurtdışındaydınız." diye seslendi. Öktem, şöyle konuştu 
   "Bu sergilemekte olduğunuz, trajedinin son sahnelerinden biri. Henüz final sahnesine gelmediniz. Anlaşılan yeni bir final beklemeli sizden." 
   
   Mühür artık Kadir Topbaş'ta 
   Kadir Topbaş, İstanbul Büyükşehir Belediye Başkanlığı görevini dün törenle Ali Müfit Gürtuna'dan devraldı. Gürtuna Topbaş'ı belediyenin kapısında çiçekle karşıladı. Başkanlık mührünü alan Topbaş, İstanbul'un bir emanet olduğunu, daha önce Fatih Sultan Mehmet'e, Atatürk'e, Recep Tayyip Erdoğan'a, Gürtuna'ya emanet edildiğini söyledi. Topbaş, tebrikleri salı günü saat 19.00'da Cemal Reşit Rey Salonu'nda kabul edeceğini söyledi. 
   
   Yeni muhtara önce tebrik sonra dayak 
   Kadıköy'de Küçükbakkalköy Mahalle Muhtarı seçilen Yusuf Altay, tebrik bahanesiyle gelen bir kişi tarafından dövüldü. Çarşamba günü muhtarlığa gelen Adem Büyük, kapıda karşılaştığı Altay'a "Hayırlı olsun, tebrik ederik" diyerek elini uzattı. Altay tokalaşmak için elini uzattığı sırada saldırgan üst üste yumruk atmaya başladı. Gözlüğü de kırılan Altay kendini kaybederken, Büyük kaçtı. 
   
   
   
</TEXT>
</DOC>
