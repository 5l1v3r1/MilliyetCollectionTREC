<DOC>
<DOCNO> 227050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/asiy.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan özel rica 
</HEADLINE>
<TEXT>

   Türk tarafı, 4. planı ana hatlarıyla "tatmin edici" bulurken Başbakan Erdoğan, Kofi Annan'a "Kıbrıs bana seçimde tam 6 puan kaybettirdi. Taleplerimizi karşılayın" dedi 
      Utku Çakırözer 

   
   Türkiye, Yunanistan, KKTC ve Güney Kıbrıs Rum Kesimi'nin İsviçre'de yürüttüğü Kıbrıs görüşmeleri bugün sona eriyor. İsviçre'de bulunan Başbakan Tayyip Erdoğan, BM Genel Sekreteri Annan'a, "Kıbrıs meselesi başıma çok iş açtı. Son seçimlerde 6 puanımı MHP'ye ve muhalefete kaptırdım" diyerek, Türkiye'nin taleplerinin karşılanmasında ısrarcı oldu. Annan'ın verdiği taslağı ana hatlarıyla "dengeli ve tatmin edici" bulan Türkiye, planın Rumlar lehinde değiştirilmemesi ve biraz daha iyileştirilmesi için diplomatik mücadelesini sabaha kadar sürdürdü. 
   
   Son pazarlıklar yapılıyor 
   4. planı önceki gün masaya koyan Annan, dün 12.00'ye kadar dört tarafın değişiklik taleplerini topladı. Türkiye 8 - 10 maddelik listesini, Annan'a ileten ilk taraf oldu. Daha sonra Yunanistan, Güney Kıbrıs ve KKTC taleplerini iletti. Değişiklik taleplerini toplayan Annan, daha sonra al - ver süreci başlattı. Bir yandan BM'yle görüşen taraflar, Annan'ın bugün son halini masaya koyacağı planı etkilemek için yoğun bir diplomatik trafiğe girişti. Annan, bu sabah taraflara vereceği metnin imzalanmasını istedi. Papadopulos ve Talat'tan metni referanduma götürecekleri ve garantör ülkelerden de referandum sonuçlarını tanıyacakları için imza atmaları istendi. MGK toplantısı öncesi Erdoğan'ın bu imzayı atıp atmayacağı belirsizliğini korurken, Türk heyetinin tavrının "İmza, planın onaylandığı anlamına gelmez, referandum sonucunun kabul edileceği anlamına gelir" olduğu kaydedildi. Erdoğan, Bürgenstock'ta yaptığı yazılı açıklamada da, "Omuz omuza müzakere süreci yürütülüyor. Tek hedefimiz kazan - kazan anlayışıyla olumlu netice çıkmasıdır" dedi. 
   
   İşte bizim taleplerimiz    204 sayfalık planı inceleyen Türk heyetinin Annan'a sunduğu listede şu talepler yer alıyor 
   Türk devletine geri dönmelerine izin verilecek Rumların oranı yüzde 16'ya indirilsin. 
   Rumların Türkiye aleyhine AİHM'de açtıkları davaların sorumluluğunu yeni Kıbrıs devletinin üstlenmesi konusunda taslaktaki öneri yetersiz. 
   Türkiye'den KKTC'ye giden ve ortak devletin vatandaşlığı verilecek 45 bin Türk'ün çocukları bu sayıya dahil olmasın. 
   Karpaz konusunda tazminat. 
   1 Temmuz 2004'e kadar öngörülen Kıbrıs'ın eşbaşkanlıkla yönetilmesi süresi 12 - 15 aya çıkarılsın. 
   Türk askerinin harek t ve tatbikat sınırları genişletilsin. 
   Sınırlar daha düz hale getirilsin. 
   
   
   
</TEXT>
</DOC>
