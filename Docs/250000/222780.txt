<DOC>
<DOCNO> 222780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko21.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacı Odası Yeni kararname ile 1000-1500 eczane kapanır 
</HEADLINE>
<TEXT>

     İstanbul Eczacı Odası Başkanı Zafer Kaplan, geçen ay yürürlüğe giren İlaç Fiyat Kararnamesi'nin ''bir an önce iptal edilmesi gerektiğini'' savundu. 
     Galatasaray Kültür Merkezi'nde, İstanbul, Bursa, Samsun, Kastamonu, Kocaeli ve Diyarbakır Eczacı Odaları, yeni ilaç fiyat kararnamesine ilişkin ortak basın toplantısı düzenledi. 
     Odalar adına açıklamayı yapan Zafer Kaplan, ''kararnameyle birlikte Türkiye'de ilaç fiyatlarının 'ucuzluyormuş' gibi görüntü vermesine rağmen, çok kısa süre sonra ilaç fiyatlarının katlanarak artacağını'' ileri sürdü. 
     Kaplan, ilaçtaki ucuzlamanın, KDV'nin yüzde 8'e düşürülmesi ve ithal ilaçların döviz kuruna bağlı olarak güncellenmesi olduğunu kaydederek, bu ucuzlamanın yıllar önce yapılması gerektiğini söyledi. 
     ''Yaklaşık 1 yıldır ithal ilaçların fahiş fiyatlarla ülke insanına yutturulduğunu'' iddia eden Kaplan, bunun devlete maliyetinin 500 milyon dolar olduğunu, faturayı da halkın ödediğini bildirdi. 
     Kararnameyle birlikte ilaç fiyatlarının Avrupa Birliği'nin AB Euro cinsinden ilaç fiyatlarına endeksleneceğini anlatan Kaplan, sözlerini şöyle sürdürdü 
     ''Bugün Türkiye'de asgari ücret 200 Euro iken, AB ülkelerinde ortalama 1200 eurodur. Oysa ilaç fiyatları neredeyse eşit hale gelecektir. Euro'daki artışlar, ilaç fiyatlarının otomatik olarak artmasına neden olacaktır. AB ülkelerinde ilaç fiyatlarını belirleyen ekonomik parametreler, Türkiye ile aynı değildir. İlaç fiyatlarının oluşumundaki gerçek maliyet unsurları Türkiye'deki fiyatlarla değil, AB stantardlarına göre belirlenecektir. Bu giderleri eşit kabul ederek ilaç fiyatının belirlenmesi doğru değildir.'' 
     
     TALEPLER 

     Zafer Kaplan, eczacılar olarak taleplerini de şöyle dile getirdi 
     ''Yeni ilaç fiyat kararnamesi iptal edilmelidir. İlaç fiyatları devlet tarafından gerçek maliyet unsurlarıyla belirlenmelidir. İlaçta KDV tamamen kaldırılmalıdır. Eczacı meslek hakkı, insanca yaşayabilme standardında yeniden belirlenmelidir.'' Bazı ilaçların Avrupa ile Türkiye'deki fiyatlarını da karşılaştıran Kaplan, Türkiye'de bugün 1 milyon liradan satışa sunulan Aspirin'in Belçika'da 3.5 milyon, Fransa'da 5 milyon liraya satıldığını, yine Türkiye'de 1.5 milyon olan Nurofen adlı ilacın satış fiyatının da Belçika'da 6 milyon, Fransa'da 5 milyon lira olduğunu söyledi. 
     ''Kararnamenin hayata geçirilmesiyle birlikte eczacıların sistem dışına itileceğini'' ileri süren Kaplan, ''İstanbul'da 1000-1500 eczanenin kapanacağını düşünüyoruz. Belli sermaye gruplarının eczane zincirleri oluşturmasından endişe ediyoruz. Ancak eczacılar birbirlerine bağlıdır. Böyle bir oluşuma izin vermeyeceklerdir'' dedi. 
     İstanbul Eczacı Odası Başkanı Kaplan, ''kararnameyle birlikte ilaç fiyatlarındaki ucuzlama ile yerel seçimler öncesi siyasi rant amaçlandığını'' da iddia etti. 
     
</TEXT>
</DOC>
