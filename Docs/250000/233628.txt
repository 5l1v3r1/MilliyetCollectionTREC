<DOC>
<DOCNO> 233628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas02.html </URL>
<DATE> 2004/04/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
"Gelişmenin yolu kız çocuklarını eğitmekten geçiyor" 
</HEADLINE>
<TEXT>

     Kızların eğitimine yapılan küçük yatırımların ekonomik büyüme, siyasal katılım, kadın sağlığı ve hastalıkların önlenmesinde büyük katkılar sağlayacağı belirtildi. 
     Uluslararası İlişkiler Konseyi'nin CFR Evrensel Eğitim Merkezi için, Clinton yönetiminin Ulusal Ekonomi Danışmanı Gene Sperling ve ABD Uluslararası Kalkınma Ajansı uzmanlarından Barbara Herz tarafından hazırlanan rapor, Senatör Hillary Clinton'ın da katılımıyla kamuoyuna açıklandı. 
     Kızların eğitilmesi için gerçek bir küresel girişim başlatılması için ABD'nin liderlik yapması gerektiğini belirten Hillary Clinton, ''Çünkü bugünün dünyasında, ancak çocuklarımıza ve yetişkinlerimize nefret yerine matematik ve bilim öğrettiğimiz zaman daha güvende olacağız'' dedi. 
     Raporda yer alan verilere göre, dünyada 6-11 yaşları arasında okula gitmeyen çocukların sayısı 104 milyonu buluyor ve bunların 60 milyonunu kız çocukları oluşturuyor. 
     Yaklaşık 76 ülkenin BM tarafından belirlenen ve 2005 yılında cinsler arası eşitliği öngören Binyıl Kalkınma Hedefi'ne ulaşmasının imkansızlığına dikkat çekilen raporda, 86 ülkenin ise 2015 yılı için öngörülen evrensel temel eğitim hedefine ulaşamayacağı belirtiliyor. 
     Eğitimdeki geriliğin daha çok Afrika, Güney Asya ve Ortadoğu'da yaygın olduğu belirtilen raporda, bu bölgelerde kız çocuklarının okula gitme oranının erkek çocuklarına göre çok daha düşük olduğuna işaret ediliyor. 
     Kız çocuklarının eğitiminin getirdiği faydaları somut verilerle gösteren rapora göre, kız çocukları, kendilerine verilen temel eğitimin her yılı için ileriki yaşamlarında yüzde 10-20 civarında daha yüksek gelire sahip oluyor. Orta öğretimin her yılı için ise bu oran yüzde 15-25 olarak çıkıyor. 
     Kadınların aldığı eğitimin her yılı için çocuk ölümlerinde yüzde 5-10 arası azalma olduğu belirtilen raporda, kadınların eğitiminin AIDS'in çocuklar arasında yayılmasını engellemeye de yardımcı olduğu kaydediliyor. 
     Aile planlamasının en kolay ve en ucuz yolunun da kızların eğitilmesinden geçtiği ifade edilen raporda, Brezilya'da yapılan bir çalışmanın, okuma yazma bilmeyen kadınlar ortalama 6 çocuğa sahipken, okuma yazma bilen kadınların en fazla 3 çocuğa sahip olduklarını, çocuklarına daha iyi bakım ve gelecek sağladıklarını gösterdiği ifade ediliyor. 
     Kız çocuklarının eğitiminin kolaylaştırılması için yönetimlere tavsiyelerde de bulunulan raporda, okul ücretlerinin düşürülmesi, burs, sağlık hizmetleri ve beslenme programları aracılığıyla masrafların karşılanması, kız öğrencilerin yaşadıkları yerlere yakın okullar inşa edilmesi, okullarda kızların güvenliklerini artıran bir ortamın yaratılması, kız öğrenciler için daha fazla kadın öğretmen sağlanması ve eğitimin kalitesinin artırılması için öğretmenlere temel eğitim verilmesinin sağlanması isteniyor. 
     
</TEXT>
</DOC>
