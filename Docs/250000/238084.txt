<DOC>
<DOCNO> 238084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun49.html </URL>
<DATE> 2004/05/07/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Avrupa Komisyonu, Türkiye'deki Anayasa değişikliğinden memnun 
</HEADLINE>
<TEXT>

     Avrupa Komisyonu, TBMM'de kabul edilen Anayasa değişikliklerini memnuniyetle karşıladığını açıkladı. 
     Komisyon tarafından bugün yapılan yazılı basın açıklamasında, ''yeni paketin, Türkiye'nin siyasal reform sürecine ve Kopenhag siyasal kriterlerini yerine getirmeye olan bağlılığını bir kez daha teyit ettiği'' belirtildi. 
     Açıklamada, ''bu reform programında getirilen yenilikler, adli alandan sivil-asker ilişkilerine, basın özgürlüğünden, kadın-erkek eşitliğine değin bir dizi alana değiniyor. Devlet Güvenlik Mahkemelerinin kaldırılması, Milli Güvenlik Konseyi'nin YÖK'teki temsilcisinin çekilmesi gibi bazı değişiklikler, özellikle önemli'' denildi. 
     Yapılan anayasa değişikliklerinin bazılarının, ''Komisyon'un olağan raporunda ve Avrupa Konseyi'nin 2003 yılı Aralık ayında aldığı kararlarda anılan belirli konularla ilgili olduğunun'' da kaydedildiği açıklamada, Türkiye'ye, ilerisi için de bir çağrı yapıldı. Komisyon, açıklamasında Ankara'ya, ''Kopenhag siyasal kriterlerinin karşılanması ile ilgili kalan diğer tüm noktaları da ele alması, yaptığı reformların bütünüyle ve etkili bir biçimde uygulanmasını güvence altına alması'' çağrısı yaptı. 
     Açıklamada, ''Komisyon, Kopenhag siyasal kriterlerine uyum ile ilgili durumu, Türk yetkililerle olağan temasları sırasında ve 18 Mayıs'taki Ortaklık Konseyi toplantısında detaylarıyla tartışma imkanına sahip olacaktır'' denildi. 
     
</TEXT>
</DOC>
