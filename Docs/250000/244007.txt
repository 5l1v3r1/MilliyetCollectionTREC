<DOC>
<DOCNO> 244007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo23.html </URL>
<DATE> 2004/05/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bisikletçi, yarışta turiste çarptı... 
</HEADLINE>
<TEXT>

     Muğla'nın Marmaris İlçesi'nde düzenlenen triatlon yarışına katılan bisikletçi, yolun karşısına geçmek isteyen turiste çarptı. 
     Triatlon Federasyonu Başkanı Halil Kılıçoğlu ve Marmaris Belediye Başkanı Ali Acar'ın verdiği startla başlayan Marmaris 1. Triatlon Yarışı'nda, yaya ve araç trafiğine kapatılan Kemal Seyfettin Elgin Bulvarı'nda 70 yaşındaki Esther Nır adlı İsrailli kadın turist karşıya geçmek için aniden yola fırladı. Nır, ferdi sporcu Sinan Duymaz'ın bisikletinin çarpması sonucu yaralandı. 
     İlk yardım ekibinin olay yerinde müdahale ettiği Nır'ın sağlık durumunun iyi olduğu bildirildi. 
     Bisikleti hasar gören ve kolundan hafif şekilde yaralanan Duymaz, yarışı yarıda bırakmak zorunda kaldı. 
     Piste süratle giren ve sağlık görevlileriyle ambulansa çarpmamak için hız kesen bisikletçilerin zincirleme kazasındaysa herhangi bir yaralanma olmadığı bildirildi. 
     Yıldızlar, gençler ve büyükler kategorisinde 11 takım ve 80 sporcunun katılımıyla gerçekleşen Marmaris 1. Triatlon Yarışı sürüyor. 
     
</TEXT>
</DOC>
