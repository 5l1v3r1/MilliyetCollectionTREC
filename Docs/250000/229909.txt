<DOC>
<DOCNO> 229909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko14.html </URL>
<DATE> 2004/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İşsizlerin yeni umudu özel istihdam büroları... 
</HEADLINE>
<TEXT>

     Geçen yıl çıkarılan 4904 sayılı Türkiye İş Kurumu Yasası uyarınca kurulmalarına izin verilen ve işsizlerin yurtiçi ve yurtdışında elverişli oldukları işlere yerleştirilmelerine aracılık edecek olan Özel İstihdam Büroları'nın oluşturulması süreci devam ediyor. 
     Türkiye İş Kurumu il müdürlüklerine 22 Mart 2004'ten bu yana yapılan başvurular, Genel Müdürlük bünyesinde oluşturulan ''İstihdam Danışma Başkanlığı''nın görüşü doğrultusunda Türkiye İş Kurumu Yönetim Kurulu'nca değerlendirilecek. Bürolar, bu prosedür izlenerek alınacak izin belgelerinin ardından faaliyete başlayabilecek. 
     İzin belgesini alıp çalışmalarına başlayacak Özel İstihdam Büroları, yurtiçinde ve yurtdışında iş ve işçi bulma faaliyetlerinde bulanabilecek, ancak kamu kurum ve kuruluşlarına iş ve işçi bulmaya aracılık edemeyecek. Kamu kurum ve kuruluşlarının iş ve işçi bulma faaliyetleri, yine Türkiye İş Kurumu tarafından yürütülecek. 
     Özel İstihdam Büroları, iş arayanlardan, her ne ad altında olursa olsun menfaat temin edemeyecek ve ücret alamayacak, ancak profesyonel sporcu, teknik direktör, antrenör, fotomodel, manken, genel müdür ve buna eş ya da daha üst düzeydeki kişilerden iş yerleştirmeler karşılığında ücret alınabilecek. Bürolar, işe yerleştirme hizmetleri karşılığında işverenlerden belli bir ücret talep edebilecek. 
     
     3 YIL SÜRELİ İZİN 

     Yurtiçinde veya denkliği MEB ile YÖK tarafından kabul edilen yurtdışındaki en az dört yıllık fakülteler ile yüksekokullardan mezun olan Türk vatandaşları, Özel İstihdam Büroları kurabilmek için başvurabilecek. 
     12 milyar 850 milyon liralık kati ve süresiz banka teminat mektubu verilecek başvuruların Türkiye İş Kurumu Yönetim Kurulu tarafından onaylanmasının ardından alınacak 3 yıllık çalışma izin belgeleri ile birlikte Özel İstihdam Büroları faaliyete başlayacak. 
     3 yıllık izin belgesi süresinin dolmasının ardından, bürolar, faaliyetlerini sürdürebilmek için yeniden kuruma başvuruda bulunacak. 
     İşe yerleştirme karşılığında işsizlerden ücret talep eden, faaliyettte bulundukları 18 ay içinde işe yerleştirme gerçekleştiremeyen ve başvuru şartları sonradan ortadan kalkan büroların izin belgeleri iptal edilecek. 
     
     ILO'NUN 96 SAYILI SÖZLEŞMESİ 

     Türkiye İş Kurumu yetkilileri, Türkiye'nin, Özel İstihdam Büroları'nın kurulmasına ilişkin 96 sayılı ILO sözleşmesini daha önceden imzaladığını anımsatarak, bu sözleşmenin yerine getirilmesi amacıyla 4904 sayılı Türkiye İş Kurumu Yasası ile bu büroların kurabilmesine olanak tanındığını bildirdiler. 
     Özel İstihdam Büroları'nın Avrupa'nın hemen hemen tüm ülkelerinde faaliyet gösterdiğini ve işe yerleştirmede başarılı olduğunu anlatan yetkililer, büroların Türkiye'de de istihdamın artmasına önemli katkı sağlayacağına innadıklarını kaydettiler. 
     Başvuruların Türkiye İş Kurumu il müdürlüklerine yapıldığını belirten yetkililer, başlangıç tarihi olan 22 Mart'tan bu yana Ankara'da 2 başvurunun yapıldığını da bildirdiler. 

     
</TEXT>
</DOC>
