<DOC>
<DOCNO> 247761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko25.html </URL>
<DATE> 2004/06/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tansaş'tan 3 ayda 211 trilyon liralık net satış 
</HEADLINE>
<TEXT>

     Tansaş Genel Müdürü Servet Topaloğlu, Uluslararası Finansal Raporlama Standartları'na UFRS göre bu yıl yaklaşık 1 katrilyon lira net satış ve 40 trilyon liralık operasyonel karlılık hedeflediklerini bildirdi. 
     Tansaş Yönetim Kurulu Aclan Acar ve Servet Topaloğlu'nun katılımıyla, şirketin 2004 yılı ilk çeyrek sonuçları ile kısa ve orta dönem hedeflerine ilişkin bir basın toplantısı düzenlendi. 
     Topaloğlu, Tansaş'ın yılın ilk çeyreğinde önceki yılın aynı dönemine göre enflasyondan arındırılmış ve UFRS bazında satışlarını yüzde 28 artırarak 211 trilyon liraya yükselttiğini, TL bazında önceki yılın aynı döneminde 5.7 trilyon lira ekside görünen operasyonel karın ise 3.1 trilyon liraya çıkarak düzelme kaydettiğini söyledi. 
     Bu yılın ilk 3 ayında 2 bin 209 metrekarelik 3 yeni mağaza açtıklarını, son 6 ayda metrekare bazındaki büyümenin 3.5 yıllık büyümeye tekabül ettiğini belirten Topaloğlu, ''İnşaat ve proje aşamasındaki diğer mağazalar da dikkate alındığında, 2004 yılında 25 bin metrekarelik yıllık hedefimize ulaşacağız'' dedi. 
     Servet Topaloğlu, ilk çeyrekte müşteri sayısının yüzde 15 arttığını, buna ek olarak Mart 2004 itibarıyla Tansaş fiyat endeksindeki artışın yüzde 5.3 ile TÜFE'nin 6.5 puan altında kalmasına rağmen sepet hacminde yüzde 21'lik bir büyüme yaşandığını kaydetti. 
     2004 yılı sonu hedeflerine değinen Topaloğlu, ''Yıl sonunda UFRS'ye göre yaklaşık 1 katrilyon lira net satış ile 40 trilyon liralık operasyonel karlılık hedefliyoruz'' diye konuştu. 
     
     ''2006 YILINDA KARA GEÇECEĞİZ'' 
     Bu yıl içinde İstanbul, İzmir, Ankara, Muğla, Balıkesir ve Antalya illerinde yaklaşık 10 bin metrekare ilave satış alanı yaratan 12 yeni mağaza açtıklarını anlatan Topaloğlu, mağaza yatırımlarına toplam 41 trilyon lira harcama öngörüldüğünü, diğer yatırımlarla birlikte 2004 yılı yatırım bütçesinin 56 trilyon liraya ulaşacağını kaydetti. 
     Şirketin geçen yıl Mart sonu itibarıyla 36.8 trilyon lira olan net zararının bu yılın aynı döneminde 19.7 trilyon liraya gerilediğine işaret eden Topaloğlu, ''Tansaş, 2005'te eski yüklerinden arındırılmış bir bilançoyla net kar yaratabilen kuruluş olacak'' dedi. 
     2005'in Tansaş'ın bilançoda zarar yapmama dönemi olacağını ifade eden Topaloğlu, 2006 yılında da kara geçeceklerini söyledi. 
     Tansaş Yönetim Kurulu Başkanı Aclan Acar, basın mensuplarının soruları yanıtlanırken, şirketin bugünkü büyüme yapısının sıfırdan mağazalar açarak organik büyüme şeklinde olduğunu, büyük mağaza zincirleri satın alarak büyüyebileceklerini ifade etti. Acar, şu an için buna ilişkin görüştükleri herhangi bir şirketin bulunmadığını kaydetti. 
     
</TEXT>
</DOC>
