<DOC>
<DOCNO> 247027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/siy02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, insan hakları denetiminden çıkar' 
</HEADLINE>
<TEXT>


ANKARA Milliyet 


Avrupa Konseyi AK Genel Sekreteri Walter Schwimmer, eski DEP milletvekillerinin tahliyesi sonrasında, Türkiye'nin Konsey'in insan hakları ihlalleri nedeniyle denetim altında tuttuğu ülkeler listesinden çıkarılacağını umduğunu, bunun AB'ye Türkiye ile müzakerelere başlama yönünde tavsiye anlamına geleceğini belirtti. 
Adalet Bakanlığı ile AK'nin ortaklaşa yürüttüğü Türkiye'de Yargının Modernizasyonu ve Ceza Reformu Projesi'nin başlatılması için Ankara'ya gelen Schwimmer, Dışişleri Bakanı Abdullah Gül'le görüştükten sonra soruları yanıtladı. 
AK'de kısa süre önce Türkiye ile ilgili alınması beklenen olumlu kararın eski DEP'lilerin durumu nedeniyle ertelendiğini söyleyen Schwimmer, "Tahliyeleri ve Kürtçe konusunda atılan adımları AK parlamenterleri takdir edecektir. Bence bunlar izleme komitesinin olumlu rapor yazarak denetleme sürecinin bitirilmesini önereceği koşulları sağlayacaktır" dedi. 
Schwimmer, "Türkiye'nin gözetim sürecinden çıkması AB'ye görüşmelere başlaması yönünde dolaylı bir tavsiye olacaktır" diye konuştu. 


</TEXT>
</DOC>
