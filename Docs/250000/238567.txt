<DOC>
<DOCNO> 238567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun29.html </URL>
<DATE> 2004/05/09/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Raffarin "Türkiye'ye kapıyı sonsuza kadar kapalı tutamayız" 
</HEADLINE>
<TEXT>

     İngiltere Başbakanı Tony Blair, ''Türkiye'nin AB üyeliğiyle ortaya çıkacak sorunların bir kenara itilmesi yerine, bu sorunların üstesinden gelinmesi gerektiğini'' söyledi. 
     Avrupa Günü dolayısıyla Paris'te bulunan Blair, Fransız televizyon haber kanalı LCI'yi yaptığı açıklamada, Türkiye'yi ilke olarak AB'ye kabul etme kararının alındığını hatırlattı ve Ankara'ya diğer aday ülkelerle aynı kriterlerin uygulanması gerektiğini belirtti. 
     Fransa Başbakanı Jean-Pierre Raffarin de aynı kanala yaptığı açıklamada, Türkiye'ye kapıyı sonsuza kadar kapalı tutmanın söz konusu olmadığını ifade etti. 
     Türkiye'nin kısa dönemde AB üyeliğinin arzu edilmediği yolundaki Paris yönetiminin görüşünü yineleyen Raffarin, Ankara'nın kriterlere saygı konusundaki değişim sürecini başarıyla tamamlamasını arzu ettiklerini kaydetti. 
     
</TEXT>
</DOC>
