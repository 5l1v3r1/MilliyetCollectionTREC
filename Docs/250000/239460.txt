<DOC>
<DOCNO> 239460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur13.html </URL>
<DATE> 2004/05/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ekmekte bayatlamayı geciktirecek formül bulundu 
</HEADLINE>
<TEXT>

     Hacettepe Üniversitesi, ekmekte bayatlamayı geciktirici formül geliştirdi. 
     Hacettepe Üniversitesi'nin ekmekte bayatlamanın geciktirilmesi konulu araştırma tezi, Ankara Büyükşehir Belediyesi Halk Ekmek Fabrikası'nın desteğiyle uygulandı. 
     Hacettepe Üniversitesi Mühendislik Fakültesi Gıda Teknolojisi Ana Bilim Dalı Başkanı Prof. Dr. Hamit Köksel, ekmek israfını önlemek amacıyla böyle bir proje geliştirdiklerini söyledi. 
     Prof. Dr Köksel, Hacettepe Üniversitesi'nin ekmekte bayatlamayı geciktirmek, bayatlama nedenleri, ekmeğin raf ömrünü uzatma konusundaki tezini Halk Ekmek Fabrikası'nın desteğiyle uygulama imkanı bulduklarını bildirdi. 
     Türkiye'de her gün 100 milyon ekmek üretildiğini belirten Prof. Dr. Köksel, araştırmalara göre üretilen ekmeğin yüzde 10'unun çöpe atıldığını söyledi. Türkiye'nin bu nedenle trilyonlarca lira kayba uğradığına dikkati çeken Prof. Dr. Köksel, atılma nedenlerinin başında bayatlamanın geldiğini, Türk insanının bayat ekmek sevmediğini vurguladı. 
     Prof. Dr. Köksel, ''bayatlamayı geciktirerek israf azaltılabilir mi '' sorusundan hareket ettiklerini kaydederek, şöyle devam etti 
     ''Öğrencilerimizle bayatlamayı geciktirme konusunda değişik formüller üzerinde çalıştık. Bu formüllerin bazılarının sonuç verdiğini gördük. 
     Ekmekte bayatlamaya neden olan nişastadır. Nişasta ekmeğin sertleşmesine neden olur. Birinci formülde nişasta zincirlerini kırdığımız zaman bayatlama azaldı. Ayrıca ekmekteki sertleşmeyi azaltmak için undaki pentozanları parçalayacak bir enzim ilave ederek de ikinci ekmeğimizi hazırladık bu da bayatlamayı geciktirdi. Unun bileşiminde yağ vardır, bu da bayatlamada önemli bir faktördür. Undaki yağ oranında doğal yoldan değişiklik yaparak elde ettiğimiz üçüncü örnekte de başarılı olduk. Ekmeklerimizi yarın Hacettepe Üniversitesi'nde sergileyerek tanıtacağız.'' 
     
</TEXT>
</DOC>
