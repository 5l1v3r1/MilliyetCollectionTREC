<DOC>
<DOCNO> 245742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun18.html </URL>
<DATE> 2004/06/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bush, Reagan'ın hatırasını Fransa'da selamladı 
</HEADLINE>
<TEXT>

     ABD'nin eski başkanlarından Ronald Reagan'ın 93 yaşında ölümünün ardından, dünyadaki eski ve yeni liderler taziye mesajları yayınladı. 
     2. Dünya Savaşı'nın kaderini değiştiren Normandiya çıkarmasının 60. yıldönümü dolayısıyla Fransa'da bulunan ABD Başkanı George Bush, Colleville-sur-mer'deki Amerikan mezarlığında bir kez daha Reagan'ın hatırasını selamlarken, Almanya'nın eski başbakanı ve iki Almanya'nın birleşmesinin mimarı Helmut Kohl, ''Reagan, dünya ve Avrupa için bir büyük bir kazançtı'' dedi. 
     Reagan'ın ölümüyle Almanların büyük bir dostunu kaybettiğini söyleyen Kohl, onun Almanya ile Avrupa arasındaki bölünmüşlüğün ortadan kaldırılmasına katkılarını hatırlattı ve ''Ronald Reagan'ın 1987'de Brandebourg kapısı önünde, 'Sayın Gorbaçov, bu kapıyı açın, bu duvarı yıkın' dediği anı hiçbir zaman unutmayacağım'' dedi. 
     Bundan 2 yıl sonra duvarın yıkıldığını belirten Kohl, 11 ay sonra da iki Almanya'nın birleştiğini hatırlattı. 
     İsrail hükümeti de Amerikan hükümetine ve halkına taziyelerini sundu. 
     İsrail Başbakanlığı'ndan yapılan yazılı açıklamada, ''Başkan Reagan İsrail dostuydu ve başkanlığı boyunca iki ülke arasındaki ilişkiler anlayış ve işbirliği temeline dayanıyordu'' ifadesi kullanıldı. 
     Açıklamada, İsrail hükümetinin, Ronald Reagan'ın eşi Nancy Reagan ve ailesinin acılarını paylaştığı ifadesine de yer verildi. 
     Portekiz Başbakanı Jose Manuel Durao Barroso, Reagan'ın ölümünden duyduğu derin üzüntüyü, radyodan yaptığı açıklamayla dile getirdi. 
     Barroso, ''Özgürlüğe değer veren bütün insanların Ronald Reagan'a şükran borcu vardır'' ifadesini kullanırken, Normandiya'daki kutlamalar dolayısıyla Fransa'da bulunan Hollanda Başbakanı Jan Peter Balkenende, Reagan'ın soğuk savaş döneminin sona ermesine damgasını vurduğunu söyledi ve ''O, ABD'nin önemli başkanlarından biriydi'' dedi. 
     İtalya Başbakan Yardımcısı Gianfranco Fini de Reagan'ın ABD'nin önemli başkanlarından biri olduğunu belirttiği açıklamasında, ''Tarih kitapları onu yıldızlar savaşı stratejisiyle SSCB'nin patlamasına katkılarıyla hatırlayacak'' ifadesini kullandı. 
     
     WALESA 
     Polonya'nın Nobel barış ödüllü eski devlet başkanı Leh Walesa da Reagan'ın vefatıyla ilgili açıklamasında, ''Reagan, komünizmin düşüşüne katkıda bulunmuştur'' dedi. 
     Doğu Avrupa'nın ilk bağımsız sendikası olan Dayanışma Sendikası'nın tarihi lideri Walesa, ''Reagan, bu aptal ve ölümcül komünist sistemi çökertmek için işbirliği yapanlardan biriydi. Reagan, François Mitterrand ve başka birkaç kişiyle komünizmi yıkmak için çalıştık ve başardık'' diye konuştu. 
     
     İRAN'DAN YORUM YOK 
     İran ise Reagan'ın ölüm haberini yorum yapmadan duyurdu. 
     İran Dışişleri Bakanlığı sözcüsü Hamid Rıza Asefi, kendisine Reagan'ın ölümüyle ilgili yorum yapıp yapmayacağını soran gazetecilere, ''Hayır'' yanıtını verdi. 
     İran'da resmi medya kuruluşları da Reagan'ın ölümünü yorum yapmadan duyurdu. 
     İran ile ABD, İslam Devrimi'ni takiben 1979 , Tahran'daki Amerikan Büyükelçiliği'ndeki rehin alma olayının ardından, diplomatik ilişkilerini kesmişti. 
     
</TEXT>
</DOC>
