<DOC>
<DOCNO> 245603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo05.html </URL>
<DATE> 2004/06/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Sadettin Saran, savunmasını verdi... 
</HEADLINE>
<TEXT>

     Fenerbahçe Kulübü'nde bir gazeteye verdiği demeç nedeniyle Haysiyet Divanı'na sevk edilen eski yönetici Sadettin Saran, sözlü ve yazılı savunmasını verdi. 
     Kalamış'taki Fenerbahçe Kulübü'ne gelen ve Haysiyet Divanı toplantısına katılan Saran, burada sözlü ve yazılı savunmasını yaptı. 
     Toplantı sonrası bir açıklama yapan Haysiyet Divanı Kurulu Başkanı Tuncer Erdoğan, Saran'ın tüzüğün öngördüğü şartlara uygun olarak savunmasını yaptığını belirterek, tahkikatlarının sürdüğünü, kararlarını daha sonra açıklayacaklarını söyledi. 
     Sadettin Saran ise söylediklerinin arkasında olduğunu ifade ederek, ''Kastettiğim şey, sayın Yıldırım'ın da defalarca tekrarladığı ve müzdarip olduğunu söylediği şeylerdi. Hem çirkin iftira ve yakıştırmaları, hem de menfaat karşılığında oy bekleyenleri kastetmiştim. Haysiyet Divanı'nın kararını bekliyorum'' dedi. 
     
</TEXT>
</DOC>
