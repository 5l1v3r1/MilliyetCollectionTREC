<DOC>
<DOCNO> 248743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy12.html </URL>
<DATE> 2004/06/17/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Erbakan hakkındaki iddialar... Saadet Partisi'nden savcıya tepki... 
</HEADLINE>
<TEXT>

     Saadet Partisi Genel Başkan Yardımcısı Cevat Ayhan, Ankara DGM Cumhuriyet Savcısı'nın Necmettin Erbakan hakkındaki iddialarını üzüntü ile karşıladıklarını ifade ederek, ''Savcının, çok kesin belgeler olmadan, sadece topluma mal olmuş değil, normal vatandaşlara bile kalıcı iz bırakacak bu tür iddialarda bulunmaması gerekir'' dedi. 
     Ayhan, Saadet Partisi Genel Merkezi'nde düzenlediği basın toplantısında, önceki gün vefat eden İzmir Büyükşehir Belediye Başkanı Ahmet Piriştina'nın yakınlarına, sevenlerine ve CHP camiasına başsağlığı diledi. 
     Türkiye'de gelir dengesizliğini mevcut iktidar döneminde artığını ifade eden Ayhan, Refah-Yol iktidarında yaşanan olumlu gelişmeleri istatistiklerle anlattı. Türkiye'nin borç batağına düşürüldüğünü dile getiren Ayhan, AK Parti iktidarını eleştirdi. 
     Asgari ücret konusuna da değinen Ayhan, ortada bir ''sefalet'' ücretinin bulunduğunu, bugünkü ücretle bir ailenin nasıl geçineceğini, çocuklarını nasıl okutacağını ''insafla düşünerek'' hareket edilmesi gerektiğini bildirdi. 
     Buğday üreticilerinin hasada başladığını ve destek beklediğini de ifade eden Ayhan, bu kesime, bugüne kadar Hükümet'ten hiçbir destek gelmediğini söyledi. 
     
     DEMOKRATİKLEŞME 
     Türkiye'de, demokratikleşme sürecinin hızlanması yönünde uyum yasalarının önceki iktidarların ardından bu Hükümet döneminde de sürdüğünü ve bunun memnuniyet verici olduğunu kaydeden Ayhan, ancak demokratikleşme yolunda ilerlerken terörün tekrar başlamasını endişeyle karşıladıkları belirtti. Terörün hiçbir çeşidini haklı göremeyeceklerinin kaydeden Ayhan, teröre cesaret verecek, toplumu gerecek, taşkınlıklardan kaçınılması gerektiğini dile getirdi. 
     
     '' EROİN KAÇAKÇISI DA DEDİLER'' 
     Ayhan, bir gazetecinin sorusu üzerine, Ankara DGM Cumhuriyet Savcısı Ömer Süha Aldan'ın hazırladığı ''Neşter Davası'' iddianamesinde Necmettin Erbakan ile ilgili iddiaları da değerlendirdi. 
     Ayhan, ''Savcının, çok kesin belgeler olmadan topluma mal olmuş değil, normal vatandaşlara bile kalıcı iz bırakacak bu tür iddialarda bulunmaması gerekir'' dedi. ''Hoca'' diye nitelendirdiği Erbakan'ın ömrünü ''millete vakfettiğini'' ifade eden Ayhan, 1980'li yıllarda da Necmettin Erbakan için ''eroin kaçakçısı'' diye ''çirkin ve rezil'' iftiralarda bulunulduğunu anımsattı. 
     Yargının bir görevinin de ''insanların şeref ve haysiyetlerini korumak'' olduğunu kaydeden Ayhan, söz konusu savcının iddia ve beyanlarını yargı adına üzüntü ile karşıladıklarını sözlerine ekledi. 
     
</TEXT>
</DOC>
