<DOC>
<DOCNO> 210736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur35.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ İstanbul'da doğalgaz kesintisi söz konusu değil 
</HEADLINE>
<TEXT>

     İstanbul Gaz Dağıtım Sanayi ve Ticaret A.Ş'den İGDAŞ yapılan açıklamada, ''İstanbul'da doğalgaz kesintisi söz konusu değil. Kara teslim olmayan tek kurum İGDAŞ'' denildi. 
     İGDAŞ'ın konuya ilişkin yazılı açıklamasında, şunlar kaydedildi 
     ''Son yılların en şiddetli kış günlerinin yaşandığı İstanbul'da, doğalgaz, kara teslim olmadı. İGDAŞ ekiplerinin geceli gündüzlü ve özverili çalışmaları sayesinde, İstanbul'un hiçbir yerinde doğalgaz kesintisi meydana gelmedi. Ancak, bazı bölgelere elektrik verilemediği için ısınmada problemler yaşandı. 
     İstanbul'da 8 bin kilometrelik doğalgaz şebekesini haftanın 7 günü 24 saat kontrol altında tutan İGDAŞ ekipleri, kentin yaşadığı olağanüstü kış şartlarında da üzerlerine düşen görevi yerine getirerek, İstanbullular'ın mağdur olmaması için elinden geleni yapıyor. Dün bütün gün boyunca şiddetli bir şekilde yağan karın İstanbul'da hayatı felç etmesiyle beraber en yüksek derecede alarm durumuna geçen İGDAŞ ekipleri, elektrik idaresinden kaynaklanan problemlerin doğalgaza yansımasından ortaya çıkan sorunları çözmeye çalışıyor.'' Açıklamada, doğalgazla ilgili herhangi bir sıkıntısı olanların ''187 Doğalgaz Acil'' hattını aramaları istendi. 
     
     DEVLET TİYATROLARI 
     Bu arada, İstanbul Devlet Tiyatrosu Müdür Yardımcısı Zafer Algöz, kötü hava koşulları nedeniyle bütün sahnelerindeki temsillerini 26 Ocak Pazartesi gününe kadar iptal ettiklerini bildirdi. 
     Öte yandan, Koç Üniversitesi'nde yarın ve pazar günü yapılması planlanan sınavların da ertelendiği açıklandı. 
     
</TEXT>
</DOC>
