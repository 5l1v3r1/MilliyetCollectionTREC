<DOC>
<DOCNO> 203714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko19.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş Ceo'su Bene Hem elverişli, hem de kırılgan bir dönemdeyiz 
</HEADLINE>
<TEXT>

     TOFAŞ Ceo'su Antonio Bene, Türk otomotiv endüstrisinin tarihsel ve çok elverişli, ama bir o kadar da kırılgan bir dönem içinde bulunduğunu belirterek, ''Türkiye, yakın gelecekte sadece araba üretmekle kalmayacak, yeni tasarımlar ortaya koyabilecek konuma gelecektir'' dedi. 
     Bene, TOFAŞ mekanik tören salonunda düzenlenen ''1. Sürekli İyileştirme Paylaşım Konferansı'nda, TOFAŞ'ın gücünü, satış teşkilatı, tedarikçi ve çalışanlarla birlikte, en etkin fikirleri, en son teknikleri birlikte paylaşarak, rekabet gücünü ve iyileştirme sürecini üst seviyelere çıkarmaya çalışacaklarını söyledi. 
     ''Türk otomotiv endüstrisi tarihsel ve çok elverişli, ama bir o kadar da kırılgan bir dönem içinde bulunmaktadır. Biz bu ülkede, gücümüzü hesaba katarsak tahminen 1 milyon otomobil üretecek kapasitedeyiz'' diyen Bene, TOFAŞ, Oyak Renault, Ford ve Toyota'nın bu üretim kapasitelerini, en verimli şekilde kullanabilmek için müthiş bir çaba içerisinde bulunduğunu vurguladı. 
     
     ''TÜM DÜNYAYA SATMALIYIZ'' 

     Bene, üretilen bu araçların tüm dünya ülkelerinde satılması gerektiğini, bu konuda önemli mesafeler katedildiğini ifade ederek, TOFAŞ'ın 60, OYAK Renault'un da 80 ülkeye ihracat yaptığını kaydetti. 
     Bütün bunların yapılabilmesi için ''ürün kalitesi'' ve ''rekabet edebilme gücü'' gibi zorunlu koşulların yeri getirilmesinin önemine dikkat çeken Bene, bu çabaların devamlılığının gayreti içinde olmak ve asla durmamak gerektiğini dile getirdi. 
     Bene, TOFAŞ'ın, üretimden satışa kadar tüm süreçlerde yer alanlarla ''sürekli iyileştirme'' konusunu tartışmak istediğini ifade ederek, şunları söyledi 
     ''Bunun içindir ki bu müşterek çabamızın devamlılığının gayreti içerisinde olmak ve asla durmamak gerekmemektedir. Diğer ülkelerdeki şirketler durup bizi izlemiyorlar, hatta beklemezler de. Daha bugünden, 4 yıl içerisinde Çin'in, Avrupa ve ABD'ye araba ihraç edeceğinden bahsediliyor. Son yıllarda Koreli şirketlere, Hyundai ve Kia'ya bakarsanız, neler yaptığını görüyorsunuz. Ayrıca Japonların da ne yaptığını biliyorsunuz. Bizim yarınki ürünlerimizin çok daha iyi olması, bugünkülerden çok daha fazla rekabet edebilir düzeyde güce sahip olması gerekmektedir.'' ''Kaliteyi daha fazla iyileştirebilmek için maliyet ve fiyatların düşürülmesinin mümkün olamayacağı düşüncelerini öne sürerek, kendimizi savunma yollarına gitmemeliyiz'' görüşünü dile getiren Bene, daima yeni fikirler üretmek, yeni çözümler bulmak ve yeni üretim yöntemleri geliştirmek durumunda olduklarını söyledi. 
     
     YENİ TASARIMLAR... 

     Bene, 6 yıldır Türkiye'de bulunduğunu, yan sanayii kuruluşlarını ve kapasitelerini iyi bildiğini ifade ederek, şöyle devam etti 
     ''Yakın gelecekte Türkiye sadece araba üretmekle kalmayacak, yeni tasarımlar ortaya koyabilecek konuma gelecektir. Bu yüzden, şirketlerimizi geliştirmek durumundayız. Bu, hepimizin titizlikle üstlenmesi gereken bir vazifedir. Ben bu ülkenin otomotiv sanayisine güveniyorum. Çünkü biz, eşi daha bulunmayan genç idarecilere ve iş gücüne sahibiz. Bugün ulaştığımız bu sonuçların tadını çıkaralım.'' Bene, 2004 Türkiye pazarındaki öngörüler çerçevesinde, otomobil ve ticari araç üretiminin, toplam 450 bin adede ulaşacağının tahmin edildiğini bildirdi. 
     
     İHRACAT YÜZDE 10 ARTACAK 

     Bene, konuşmasının ardından 2004 yılı öngörülerinin sorulması üzerine, kriz zamanlarında ihracata yönelik çalışmalar başladığında, karlılığı koruyabilmek için mühendislik ve üretim faaliyetlerini tamamıyla buna göre ayarlamak durumunda kaldıklarını söyledi. 
     Türkiye gibi ülkelerde, ihracat ve yerel faaliyetlerin bir denge içinde sürdürülmesi gerektiğini vurgulayan Bene, ihracat sayesinde birtakım verimsizlikleri giderme fırsatını yakaladıklarını, önümüzdeki 3 ay içinde bu dengeyi sağlamış olacaklarını belirtti. 
     Bene, bu yıl Türkiye pazarının yüzde 75'inin ithal otomobillerden oluştuğuna dikkat çekerek, ihracatın artırılması gerektiğini, ancak yerli piyasadaki varlıklarını da yine artırmak durumunda olduklarını vurguladı. 
     ''TOFAŞ'ın ihracatı bu yıla göre, 2004'te yüzde 10 daha fazla olacaktır'' diyen Bene, şunları kaydetti 
     ''2004'ten sonraki yıllar içinse daha büyük programlar düzenliyoruz. İç pazarda da 2004'te bu yıla göre en azından yüzde 2 daha yüksek bir pazar payı gerçekleşecektir. 1.3 multijet motorumuz, Doblo, Palio ve Albea ile piyasadan çok fazla talep gördük. Satışların artacağına inanıyorum. Bunun yanı sıra, Punto çok iyi gidiyor. İdeal yeni bir teknoloji ürünü. Türk pazarında yerini bulacak. Doblo, hakikaten çok başarılı, başka versiyonlarını da bu yıl çıkaracağız.'' 
     
</TEXT>
</DOC>
