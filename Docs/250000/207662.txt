<DOC>
<DOCNO> 207662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/spor/spo06.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Daşgün, Fevzi Tuncay, Nesim Özgür 
</HEADLINE>
<TEXT>

      Bir zamanlar manşettiler Ebru Köksaldı - 2 

   
   Fiziğini güçlendiremeyen, disipline olamayan örnek model    Tarık Daşgün    Şikayet ediyordu kadroya giremediği için. Birkaç güzel hareketle gönlünü kolayca çaldırabilen kamuoyu da, Tarık da hep teknik adamları suçladı 
   "Sahanın en ölü bölgeleri olan çizgi kenarlarında nasıl oynamak gerekir ustalığının dün akşamki zekasıydı Tarık... Eski takımı Gençlerbirliği karşısında Brezilya'dan esintiler getiren bu sarışın çocuğun, ilk yarıda Boliç tarafından atılan Fenerbahçe golünde rakip defansın solunu bayıltan asistliği tartışılmazdı." 
   Rahmetli ustamız İslam Çupi böyle anlatmış Tarık Daşgün'ü, 1996'daki Gençlerbirliği - Fenerbahçe maçında. İri rakip futbolcu duvarlarının arasından bir yağ gibi akıp sıyrılabilen sarışın, çelimsiz ve kırılgan çocuktan hep bu Brezilyalı'ya benzediği anları yaşatacağı günleri bekledik durduk. Ama Gençlerbirliği'nde iyice parlayan kariyeri, Fenerbahçe'de yerini kimlik sorgulamasına bıraktı adeta. Tekniği süper, ama onu bir türlü zenginleştirip fiziğini güçlendiremeyen, disipline olamayan bir model olup çıktı. Hep şikayet ediyordu kadroya giremediği için. "Birkaç güzel hareket"le gönlünü kolayca çaldırabilen kamuoyu da, Tarık da hep teknik adamları suçladı. Ama 1995 - 96'da başlayan Fenerbahçe'deki 3 sezonu boyunca 4 hoca geldi geçti Tarık eninde sonunda kenarda kalıyordu. 1997'de Bariç onu, o da Fenerbahçe'yi sildi attı. 
   Her an ağlayacakmış gibi bakan gözleri ve annelerimizin bağrına basıp "evladım" diye taçlandırdığı çocuk havası ve şefkat isteyen duruşuyla Tarık şimdilerde ASAS Gençlerbirliği ile antremanlara çıkıyormuş. Sakaryaspor'da geçirdiği bir dönemden sonra. 
   
   Yeteneğinden önce transfer sansasyonu ile çabuk kaybolan acemi    Nesim Özgür    Galatasaray'da modası geçmiş bir kıyafet gibi görüldü. Unutuldu, unutturuldu. Huzuru, başlamadan biten büyük takım hayallerine tercih etti 
   "Nesim'i yeteneğini konuşmaya fırsat bırakmayan bir transfer sansasyonu ile tanıdık. Belki de başkalarını suçlamaya en fazla hakkı olan futbolculardandı. 
   10 yaşında Bulgaristan'da futbola başlayan, 89'da Türkiye'ye göç eden ve bu sosyal değişimin getirdiği ekonomik zorluklarla yüzleşen Nesim için de büyük takıma transfer olmak kurtuluş demekti. Ama Fenerbahçe ve Galatasaray'ın arasında sıkıştı kaldı, kurtulamadı. Fenerbahçe ile antremanlara çıkarken kendisini kaçıran Galatasaray'a da imza atıp kendi deyimiyle bilinçsizliği ve acemiliğinin kurbanı oldu. Federasyon 1 yıl futboldan men etti, kimin formasını giyeceği 1 yıl tartışıldı. Ailesinin en büyük maddi umudu iken o parasız geçen 1 sene babasını intihara sürükledi. Ceza bittiğinde federasyon "Sen Sarı - Kırmızı formayı giyeceksin" kararını verdi Mayıs 1992 . 
   Adeta iki kulübün güç ve prestijini kurtarma savaşının kuklası olmuştu. Bir kulüp onu elde etmiş ve oyun bitmişti. Aylarca Galatasaray'dan imza için haber bekledi, imzaladı, ama modası geçmiş bir kıyafet gibi görüldü. Unutuldu, unutturuldu. Huzura, başlamadan biten büyük takım hayallerini tercih ederek sessiz sedasız İstanbulspor'lu oldu, 6 yıl o formayla ter döktü. 
   Bir röportajında şunları söylüyordu Nesim "İlk transferini gerçekleştirecek olan bütün genç futbolcular, çeşitli hayaller kurarlar, gelen teklifler karşısında tereddüte düşerler. Heyecanla delilik de yapabilirler. Benim onlara tavsiyem, transfer görüşmelerine akıllı, doğru, dürüst birileriyle gitsinler, yalnız gitmesinler, kandırılmasınlar." 
   Bu uzun boylu, çakır gözlü, bir zamanların umut veren defans oyuncusu Trabzonspor'dan sonra 2003 yazında doğduğu topraklara, Bulgaristan'a gitti ve Lokomotiv Plovdiv ile çılgın kalabalıktan uzakta yaşamayı tercih etti. 
   
   Özel yaşamın gölgesinde savrulmuş bir portre    Fevzi Tuncay    Recep ve Volkan'ın etrafında dönen güvensizlik rüzgarı, onun da önünde hep daha tecrübeli bir isim çıkarılmasına neden oluyordu. 
   "Kafasını kale direğine sinirle vuran bir kaleci. Adeta bir öfke nöbeti içinde, tüm hayatı boyunca yaptığı hatalarının bedelini kendisine ödetiyormuş gibi... 3 Kasım 2001'deki Beşiktaş - Rizespor maçından akılda kalan tek şey, topu elinden kaçırıp gol yedikten sonra Fevzi'nin gösterdiği bu dramatik tepki idi. Golü atan Ümit Ozan'ı bile üzen, neredeyse o vuruşu yaptığına pişman eden, milyonlarca izleyiciye "Beşiktaş kazansa da şu çocuk vicdan azabı çekmese" dedirten bir görüntü. Tıpkı Oktay gibi özel yaşamının gölgesinde savrulan bir kariyer portresi Fevzi de. İstanbul dışına çıkıp, bir nebze kurtuldu ve Malatyaspor'da mütevazılığa sığındı. 
   1997'de Mrmiç'in yokluğuyla bulduğu şansı değerlendirip gündeme gelen 20 yaşındaki Fevzi, Bayern Münih maçındaki kurtarışlarıyla ihtiyacı olan özgüveni de kazanıyordu. O günlerde Beşiktaş bu genci kaptırmama formülleri arıyordu. Fevzi de, "Ayrılmayı düşünmem. Daha gidilecek çok yolum var. Hedefim Rüştü gibi genç yaşta Milli Takım kalesini korumaktır" diyordu. Ama Recep ve Volkan etrafında dönen güvensizlik rüzgarı onun da önünde hep daha tecrübeli bir isim çıkarılmasına sebep oluyordu. Aumann, Mrmic, Shorunmu, Kjaer. 
   "Bir gün kale senin" denen genç yavaş yavaş kulübedeki halini kabullenmeye başlamıştı. Ama o da Recep ve Volkan gibi kalede sıkıntı olduğunda, esas oğlanlar çekip gittiğinde kurtarıcı diye daha büyük bir manevi yükün altına sokuluyordu. Fevzi bir iyi, bir kötü ötesine geçmiş, tokatladığı, ayağının altından kaçırdığı toplarla takımının yediği gollerde başrole soyunmuştu. Teknik Direktörü Daum'un şevk kırıcı sözleriyle son nokta konmuştu. 
   
   
   
   
</TEXT>
</DOC>
