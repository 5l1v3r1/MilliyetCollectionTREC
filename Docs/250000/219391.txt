<DOC>
<DOCNO> 219391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/spo15.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Şiddete son    SPORDA şiddeti önleme yasası dün TBMM'de kabul edildi. Futbol dahil spor müsakalarında olay çıkaranlara verilecek ceza 500 milyar liraya yükseltildi. Altı aydan üç yıla kadar hapis cezası kabul edilirken kulüplerin özel güvenlik birimi kurması benimsendi. Yasa teberrulu bilet satışını yasaklarken aykırı davranan kulüplere ağır hapis ve para cezası getirdi. 
   
   Bravo Tüzün    AVUSTRALYA'NIN Sydney kentinde devam eden Atıcılık Dünya Kupası'nda sporcumuz Oğuzhan Tüzün, trap erkekler dalında altın madalyanın sahibi oldu. Tüzün'ün geçen yıl olimpiyat oyunlarında şampiyon olan Avusturalyalı Mıchaiel Dıamond'u geride bıraktığı organizasyon 8 Mart'ta sona erecek. 
   
   Disipline gittiler    DERBİ maçında tribünlerde meydana gelen olaylar, sahaya atılan tehlikeli maddeler nedeniyle Fenerbahçe ve Galatasaray dün gözlemci raporları doğrultusunda PFDK'ya gönderildi. İki kulübe de ihtar ve 2.5'ar milyar lira para cezası verilmesinin gündemde olduğu kaydedildi. 
   
   Biyediç'ten imza    ÜMİT Kayıhan ile yollarını ayıran Bursaspor, dün Nejat Biyediç ile 1 yılı opsiyonlu olmak üzere 1.5 yıllık anlaşma sağladı. Biyediç, imza töreninin ardından takımın başında ilk antrenmanına çıktı. 
   
   Ceza yağmuru    PROFESYONEL Futbol Disiplin Kurulu, Fenerbahçe maçında tribünlerde çıkan olaylar yüzünden Gaziantepspor'a bir maç seyircisiz oynama cezası verdi. Kurul ayrıca Ankaragücü maçı nedeniyle de Denizlispor'un sahasını bir maç kapadı. Yeşil - Siyahlılar'dan Serdal ile Ali Akdeniz ise ikişer maç ceza aldı. 
   
   Aydın'a görev    MERKEZ Hakem Kurulu, Avrupa Şampiyonası'na hazırlanan Portekiz'in İtalya maçına Ali Aydın'ı görevlendirdi. Portekiz Futbol Federasyonu'nun bu önemli karşılaşma için Türkiye'den hakem talebinde bulunduğu, bunun üzerine Aydın'ın adı verildiği ifade edildi. 
   
   Gerginlik dizboyu    DİYARBAKIRSPOR'A kendi sahasında yenilen Akçaabat Sebatsporlu futbolcuların devre arasında önce tartıştıkları, sonradan kavga ettikleri öğrenildi. Orhan Kaynak'ın, arkadaşlarına bağıran Semavi'ye tepki gösterdiği, tartışmanın büyümesi üzerine Orhan'ın yumruk attığı öne sürüldü. 
   
   Kavgacılar yandı    SAKARYASPOR ile Kocaelispor, geçen hafta sonu yapılan maçlarda çıkan olaylar nedeniyle Disiplin Kurulu'na sevk edildi. PFDK'nın iki takıma da asgari birer maç saha kapatma cezası vereceği öğrenildi. 
   
   İlginç iddia    VÜCUT Geliştirme Federasyonu Başkanı Eryetiş Kurtaral'ın, Uluslarası Vücut Geliştirme Federasyonu'ndan IFBB gelen orijinal diplomaları renkli fotokopi ile çoğalttığı iddia edildi. İddia sahipleri, Kurtaral'ın bunları 100'er Euro'ya sattığını ileri sürdü. 
   
   Rüştü için Türkçe    RÜŞTÜ Reçber ile Barcelona'da birlikte oynayan Ronaldinho, takım arkadaşına destek vermek için Türkçe kelimeler öğrenmeye başladı. Bu arada Brezilyalı futbolcu, bir reklam çekimi sırasında topa rövaşata ile vurarak bir katedralin camını kırdı. 
   
   
</TEXT>
</DOC>
