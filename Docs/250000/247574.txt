<DOC>
<DOCNO> 247574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonspo03.html </URL>
<DATE> 2004/06/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konyaspor, transferde gizli ilerliyor... 
</HEADLINE>
<TEXT>

     Transferde artık gizli ilerleyen Konyaspor, ismi açıklanmayan bir forvet ve stoper ile hafta içinde sözleşme imzalayacak. 
     Kulüp basın sözcüsü Sefa Ortaç, transfer çalışmalarında anlaşma zemini aranan futbolcuların isimlerinin açıklanması durumunda diğer takımların da aynı futbolcuya talip olması nedeniyle ücretlerde inanılmaz artışların ortaya çıktığını söyledi. 
     Transfer sezonunda Birinci Süper Lig'deki tüm takımların kadrosunu güçlendirmeyi hedeflediğini bunun da bazen aynı futbolcuların tercih edilmesi nedeniyle futbolcu borsasına tavan yaptırdığını vurgulayan Ortaç, şunları kaydetti 
     ''Anadolu takımlarının bütçeleri ortada. Kulüpler arasındaki rekabet fiyatı yükseltince biz de kendi çıkarlarımız açısından geri çekiliyoruz. Öyle ki, ilk görüşmemizde belirtilen ücretle daha sonra ifade edilen ücret arasında inanılmaz fark oluyor. Bu yüzden sözleşme imzalayana kadar isim açıklamama kararı aldık. Transferde artık gizli ilerleyeceğiz.'' Şu anda bir forvet ve stoperle prensip anlaşmasına vardıklarını ifade eden Ortaç, ''Bu futbolcularla diğer takımlar da ilgileniyor. Hafta içinde bu futbolcularla sözleşme imzalayacağız. Böylece taraftarımıza da sürpriz olacak'' diye konuştu. 
     Bu arada Cenk ile parasal konuda anlaşma sağlanamadığı, büyük olasılıkla Cenk'in gelecek sezon yeşil-beyaz formayı giymeyeceği öğrenildi. 
     
</TEXT>
</DOC>
