<DOC>
<DOCNO> 231659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko22.html </URL>
<DATE> 2004/04/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Unakıtan Kendimizi başarılı kılmak için rakamların arkasına sığınmayız 
</HEADLINE>
<TEXT>

     Maliye Bakanı Kemal Unakıtan, yerel yönetimlere yönelik yeni bir proje üzerinde çalıştıklarını belirterek, ''Belediyelerin mali durumlarına yönelik yönlendirici katkılarımız olacak. Ama bu para vermek manasında değildir'' dedi. 
     İzmir programı çerçevesinde ilk olarak Tesco-Kipa'ya ait Gaziemir Alışveriş Mağazasını gezen Bakan Unakıtan, Tesco-Kipa İcra Kurulu Başkanı Steve Hammett ve Yönetim Kurulu Başkanı Şinasi Ertan'dan bilgi aldı. 
     Daha sonra İzmir Büyükşehir Belediye Başkanı Ahmet Piriştina'yı makamında ziyaret eden Unakıtan, Piriştina'yı, göreve tekrar gelmesinden dolayı kutladı. 
     Piriştina'nın İzmir'e hayırlı hizmetler vermesini temenni eden Unakıtan, ''İzmir bizim gözbebeğimiz, hizmet eden herkesin başımızın üzerinde yeri var. Kazanan tüm arkadaşların yanındayız. Bizim birbirimize destek vermemiz ve yardımcı olmamız lazım'' dedi. 
     Ahmet Piriştina da, aradığı zaman Bakan Unakıtan'ın, sadece kendi bakanlığıyla ilgili olarak değil, her konuda arzularını sabırla dinlediğini belirtti. 
     Gazetecilerin sorularını yanıtlayan Unakıtan, Seçim öncesinde ''AK Parti'li belediye başkanlarını seçerseniz, Maliye Bakanı'nı memnun edersiniz'' biçimindeki sözlerinin kamuoyunda tepkiye neden olduğunun hatırlatılması üzerine, ''Dedik tamam ama söylemek istediğimizin dışında yorumlar yapıldı. Seçim atmosferinde biz de ses çıkarmadık. Ben Türkiye'nin Maliye Bakanı'yım. Piriştina da İzmir'in büyükşehir belediye başkanıdır. Biz artık el ele verip, İzmir'e nasıl hizmet ederiz, ona bakmamız lazım'' dedi. 
     Yerel yönetimlerin borçlarının tahkimi ile ilgili bir beklenti oluştuğu yönündeki soruya ise Bakan Unakıtan, şu karşılığı verdi 
     ''Maliye Bakanlığı olarak belediyelerin mali durumlarına yönelik yönlendirici katkılarımız olacak. Bu, para vermek manasında değildir. Dünya Bankası ile ortak olarak yeni mahalli idarelerin bazı projelerinin gerçekleşmesine yönelik çalışma yapacağız. Bu tahmin ediyorum, Mayıs ayında olacak. Bu model, bizim Yap-İşlet-Devret'e benzeyen fakat onu dezavantajlarını kaldıran bir model. Bu model üzerinde belediye başkanlarını da davet ederek, bir çalışma yapacağız. Mahalli idarelerin mali yönlerinin güçlendirilmesi için de Başbakanlık'ta bir çalışma yapılıyor. Gayemiz, mahalli idareleri daha iyi hizmet verebilecek, daha güçlü duruma getirebilmektir. Ama bu borçların tahkimi bütçeden para vermek manasında değildir.'' 
     
     ''DEVİR NOKTASINA GELİNDİ'' 
     Bakan Unakıtan, daha sonra İzmir Defterdarlığı'nı ziyaret etti. Defterdarlıkta, Tüpraş'ın devir sözleşmesinde gecikme olup olmayacağına ilişkin bir soru üzerine Unakıtan, teknik görüşmelerin biraz uzayabileceğini, ancak bunların önemli şeyler olmadığını kaydetti. 
     Tüpraş'ın satış sürecinde son noktaya, devir noktasına gelindiğini dile getiren Bakan, alıcıların para problemi olmadığı için burada bir sorun yaşanmayacağını belirtti. 
     Bakan Unakıtan, vergi tahsilat oranlarındaki artışın, gerçekçi olmadığı yönündeki iddialara ise şu yanıtı verdi 
     ''Artış gerçekçi olmadı diye bir şey yok. Artış benim kasama girdi mi, girdi. Bankalardan mı girdi, evet. Zaten internette bunların hepsini detaylı şeklinde açıklıyoruz. Şuydu-buydu demenin alemi yok. Şeffaflık bizim için en önemli unsur. Topladığımız paraları harcadığımız yerleri de, göreve geldiğimiz günden beri açıklıyoruz. Rakamlarımız Web sayfamızda mevcuttur. Biz kendimizi illa başarılı kılmak için bir takım rakamların arkasına sığınmayız. Başarılıyız veya değiliz, buna millet karar verir.'' Maliye Bakanı Unakıtan, İzmir'deki Buca cezaevinin taşınması konusunda Adalet Bakanı ile ilk bakanlar kurulu toplantısında görüşeceğini belirterek, bu konuyu halledeceklerini tahmin ettiklerini sözlerine ekledi. 
     
</TEXT>
</DOC>
