<DOC>
<DOCNO> 242942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko19.html </URL>
<DATE> 2004/05/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
100 bin liraya toplu taşıma... 
</HEADLINE>
<TEXT>

     Erzincan'ın Tercan İlçesi'nde belediyeye ait otobüsler, öğrencileri 100 bin, diğer vatandaşları ise 250 bin liraya taşıyor. 
     Tercan Belediye Başkanı Adnan Korkmaz, amaçlarının, ilçelerinde yaşayan vatandaşlara en iyi hizmeti sunmak olduğunu belirterek, 28 Mart yerel seçimleri sonrası toplu taşımada fiyat artırmama kararı aldıklarını söyledi. 
     İlçe içerisinde 2 kilometrelik mesafede Karşıyaka Mahallesi, Yatılı İlköğretim Okulu ve Kredi Yurtlar Kurumu semtlerine çalışan belediye otobüslerinin son bir yıldır öğrencilerden 100, diğer vatandaşlardan ise 250 bin lira aldığını anlatan Korkmaz, şunları kaydetti 
     ''Belediye olarak halkımıza en iyi hizmeti vermek için çalışıyoruz. Benden önceki Belediye Başkanı İlhan Gülırmak 1 yıl önce böyle bir indirim yapmış. Biz de ilk iş olarak otobüs bilet fiyatlarını artırmamaya karar verdik. Elbirliğiyle Tercan'ı daha iyi bir konuma getirmeye çalışacağız.'' Karkmaz ayrıca, ilçelerine 100'er kilometre mesafede bulunan Erzincan ve Erzurum illerine giden belediye otobüs seferlerinde ise indirim yaptıklarını belirterek, daha önce 2.5 milyon lira olan tam biletin 2 milyon, 2 milyon lira olan öğrenci biletinin de 1.5 milyon liraya düşürüldüğünü bildirdi. 
     Tercanlı vatandaşlar ise, belediyenin otobüs bilet fiyatlarında artış yapmamasından memnun olduklarını belirterek, eski başkan Gülırmak ve mevcut Belediye Başkanı Korkmaz'a teşekkür ettiler. 

     
</TEXT>
</DOC>
