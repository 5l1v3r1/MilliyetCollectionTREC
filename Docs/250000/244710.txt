<DOC>
<DOCNO> 244710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko22.html </URL>
<DATE> 2004/06/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
OYAK Renault sonbaharda yeni işçi alacak... 
</HEADLINE>
<TEXT>

     OYAK Renault Genel Müdürü Alain Gabillet, üretimde bu yılki hedeflerine ulaşabilmek için sonbaharda 3. vardiyaya geçerek, yeni işçi almayı planladıklarını bildirdi. 
     Gabillet, Bursa'da gazetecilere yaptığı açıklamada, OYAK Renault olarak 2003 yılında 130 bin adet üretim ve 1 milyar dolarlık ihracat yaptıklarını belirterek, 2004 yılı hedeflerinin bu rakamın üzerine çıkmak olduğunu söyledi. 
     Bu yıl 200 bin adetlik üretimi hedeflediklerini ifade eden Gabillet, ''Şu an, OYAK Renault bünyesinde 3 bin 800 çalışan var. Üretimde bu yılki hedefimize ulaşabilmek için, sonbaharda 3. vardiyaya geçerek, yeni işçi almayı planlıyoruz. Üretim arttığı için, yüzde 70'ini ihracata göndereceğiz. Bu seneki ihracat ciromuzun geçen senenin yüzde elli üzerinde olmasını bekliyoruz'' dedi. 
     Gabillet, hükümetin ÖTV indirimini düşürmesine ilişkin de bu sene otomobil pazarının yılbaşından itibaren büyük canlılık gösterdiğini anlatarak, kararın bu canlılığı yavaşlatacağını öne sürdü. 
     Buna rağmen, kararın kendilerini etkilemeyeceğini kaydeden Gabillet, ''Biz üretimimizin yüzde 70'ini ihracata gönderdiğimiz için telafi etme imkanımız var. Ancak, pazarda frenleyici bir karar'' dedi. 
     
</TEXT>
</DOC>
