<DOC>
<DOCNO> 209400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yasam/ayas.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya kadınları türban için yürüdü 
</HEADLINE>
<TEXT>

   Fransa'daki okullarda başörtüsünü yasaklayan yeni laiklik yasasını protesto etmek için tüm dünyada binlerce kadın pankart açıp yürüyüşe geçti... 
      DIŞ HABERLER SERVİSİ 
   
   Devlet okullarından başörtüsünü yasaklayan Fransız Parlamentosu'nun 4 Şubat'ta oylaması beklenen yeni laiklik yasası dün, Fransa'nın yanı sıra Avrupa başkentlerinde, İslam ülkelerinde ve İstanbul'da protesto edildi. 
   Paris'te Republique Meydanı'nda düzenlenen gösteriye katılan 20 bin türbanlı genç kız ve kadın, "Laikliğe ihanet edildi", "Demokrasi için utanç" yazan pankartlar taşıdı. Marsilya, Lille, Toulouse, Nice ve Bordeaux kentlerinde de gösteriler yapıldı. 
   Berlin'de Müslüman dernekleri tarafından düzenlenen gösteriye ise yaklaşık 1000 kişi katıldı. Protestocular, "Başörtüsü siyasi bir simge de değil, dinin gereği. Dinlere eşit davranılmasını istiyoruz" sloganları attı. 
   
   "Demokrasi buysa biz almayalım" 
   Londra'da, Fransa Büyükelçiliği karşısında toplanan 3000 kişi, "Eğer demokrasi buysa teşekkür ederiz, biz almayalım" sloganlarıyla tepkilerini gösterdiler. 
   Bağdat'taki El Muntasiriya Üniversitesi'nde yapılan gösteriye de 100 kişi katıldı. Eylemciler Cumhurbaşkanı Chirac'a yazdıkları mektubu camilerde dağıttı. 
   Kahire'de Fransız elçiliği önünde düzenlenmesi planlanan gösteri ise hükümet tarafından yasaklandı. Bunun üzerine, 100 kadın sembolik bir gösteri yaptı. Şam'da da Fransa Kültür Merkezi önünde 20 kişi oturma eylemi yaptı. Beyrut'taki Fransız elçiliği önünde başörtülü binlerce Sünni genç kız gösteri düzenledi. 
   İstanbul Beyoğlu'nda yapılan gösteride ise, Özgür - Der üyesi bir grup kararı, Fransızca yazılı döviz ve pankartlarla protesto etti. Göstericiler, Fransız Konsolosluğu önünde gerçekleşen eylemde, "ABD bombayla, Fransa kanunla. Hedef Müslümanlar" yazılı dövizler taşıyarak, "Türbana uzanan eller kırılsın" diye slogan attı. 
   
   
</TEXT>
</DOC>
