<DOC>
<DOCNO> 233400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun10.html </URL>
<DATE> 2004/04/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"Gıda karşılığı petrol yolsuzluğu"... BM yetkilileri de işin içinde mi 
</HEADLINE>
<TEXT>

     Irak'a yıllarca uygulanan ''gıda karşılığı petrol'' programı sırasında yapılan yolsuzluklara, aralarında üst düzeyde 3 BM yetkilisinin de bulunduğu 22 ülkeden yaklaşık 300 siyasetçinin karıştığı iddia edildi. 
     Amerikan ABC TV'si, Irak Petrol Bakanlığı belgelerine dayanarak dün gece geçtiği haberde, BM programına başkanlık eden Benon Sevan'ın da yolsuzluk iddialarına adı karışanlar arasında bulunduğunu öne sürdü. Habere göre, Sevan Irak petrolünden yasadışı yollardan 3.5 milyon dolar kazanç elde etti. 
     Devrik Irak lideri Saddam Hüseyin'in bu program sayesinde 5 milyar doları zimmetine geçirdiğini de iddia eden ABC, yılbaşından bu yana Avustralya'da tatilde olan Sevan'ın, hakkındaki suçlamalara yanıt vermeyi reddettiğini kaydetti. 
     ''Gıda karşılığı petrol'' programı, uluslararası ambargonun Irak halkına verdiği zararı azaltmak amacıyla 1996'da başlatılmıştı. Program kapsamında 19 Kasım 2003'e kadar en az 40 milyar dolarlık fon oluşmuştu. 
     Bu program çerçevesinde yolsuzluk yapıldığı daha önceleri de iddia edilmişti. Amerikan yönetimi, 10 milyar dolarlık yolsuzluktan söz etmişti. 
     Irak'ta yayımlanan bir gazete de, önceki ay çeşitli ülkelerden yaklaşık yüz kişinin yolsuzluklara bulaştığını yazmıştı. 
     BM Güvenlik Konseyi'nin konuyu bugün ele alması ve BM yetkilileri hakkında bağımsız soruşturma başlatması bekleniyor. 
     
</TEXT>
</DOC>
