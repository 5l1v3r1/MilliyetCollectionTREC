<DOC>
<DOCNO> 235007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur09.html </URL>
<DATE> 2004/04/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bu yaz ABD'ye gitmek isteyenler acele etsin... 
</HEADLINE>
<TEXT>

     ABD'nin Ankara Büyükelçiliği ile İstanbul Başkonsolosluğu, ABD Başkanı George Bush'un Türkiye'ye yapacağı ziyaret nedeniyle 14 Haziran-30 Haziran 2004 tarihleri arasında vize hizmetlerini veremeyecek. 
     ABD Büyükelçiliği'nden yapılan yazılı açıklamada, Bush'un Haziran ayında Türkiye'ye yapacağı ziyaret hatırlatılarak, bu ziyaret nedeniyle başgösteren iş yoğunluğu yüzünden ABD'nin Ankara Büyükelçiliği ile İstanbul Başkonsolosluğu'nun, 14 Haziran-30 Haziran günlerinde göçmen ve göçmen olmayan vize hizmetlerini veremeyeceği bildirildi. 
     Amerika Birleşik Devletleri'ne yaz aylarında gitmeyi planlayanların vize başvurularını mümkün olan en kısa sürede yapmalarında fayda olduğuna dikkat çekilen açıklamada, büyükelçilik ya da başkonsolosluğa bu süre içinde elektronik posta ve benzeri müracaatların yapılmaması da önerildi. 14-30 Haziran günleri arasında Büyükelçiliğe ya da Başkonsolosluğa gönderilecek olan elektronik posta ve diğer soruların 1 Temmuz 2004 tarihinden sonra yanıtlanacağı belirtildi. 
     
</TEXT>
</DOC>
