<DOC>
<DOCNO> 230719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur19.html </URL>
<DATE> 2004/04/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gül Sakıp Ağa'ya en büyük vefa çalışmak çalışmak çalışmak 
</HEADLINE>
<TEXT>

     Başbakan Vekili, Dışişleri Bakanı Abdullah Gül, Sakıp Ağa'ya gösterilecek en büyük vefanın, bu ülke için çalışmak, çalışmak, çalışmak olduğunu düşündüğünü belirterek, ''Gelin hep birlikte O'nun idealindeki Türkiye'yi yaratmak için tüm gücümüzle çalışalım, üretelim'' dedi. 
     Hükümet adına Sabancı Center'da düzenlenen törende konuşan Başbakan Vekili ve Dişişleri Bakanı Abdullah Gül, bugün Sabancı Center'da bir büyük insana son görevi ifa etmek için toplandıklarını belirterek, ''O'nun için ne söylersek söyleyelim fikriyatımızı anlatmak imkansızdır. Ben kadim bir dostumu, tecrübesiyle bizlere rehberlik eden bir büyüğümüzü, yarattığı eserlerle gurur kaynağı olan bir hemşehrimi kaybettim. O nedenle acımız çok büyüktür'' diye konuştu. 
     Sabancı'nın kaybıyla Türk milletinin kaybının bu acıların çok daha üzerinde olduğunu dile getiren Abdullah Gül, sözlerini şöyle sürdürdü. 
     ''Sakıp Ağa'nın edebiyete intikaliyle iş dünyamız duayenini, siyaset dünyamız açık sözlü rehberini, eğitim ve kültür dünyamız en büyük hamilerinden birini kaybetmiştir. Halkımız kendini anlayan, onun diliyle konuşan, bu topraklardan aldığını gene bu topraklara veren insanlara aş iş ve umut dağıtan bir evladını, ülkemizin en büyük hayırseverini ve bir gönül adamını kaybetmiştir. 
     Türkiye Sakıp Ağa'nın kısa olmakla birlikte bir o kadar dolu yaşam hikayesiyle özdeşleşen iktisadi gelişmesinin aynasını kaybetmiştir.'' 
     
     ''SAKIP AĞA'YA EN BÜYÜK VEFA ÇALIŞMAK...'' 

     Türk ekonomisinin risk alabilen, riski yönetebilen, bir vizyon ve misyon adamını kaybettiğine işaret eden Gül, şunları söyledi 
     ''Türk diplomasisi, ülkemizin iktisadi ve beşeri kalkınmasına olan değerli katkılarıyla Türkiye'nin uluslararası camianın birinci ligine taşınmasının bayraktarı, destekçisi ve gönüllü büyükelçisini kaybetmiştir. Ancak bugün, burada halkımızın ve devlet ricalinin hüzünlü ve gönüllü bir şekilde edebiyete uğurladığı Sakıp Sabancı'nın bıraktığı eserler ve O'nun örnek kişiliğiyle daha da anlamlı hale gelen fikirleri ve misyonunun sonsuza kadar yaşayacak olması, tek teselli kaynağımızdır. 
     Sabancı Ailesi ve Topluluğunun kederli üyeleri Sizler için hem gurur hem de teselli kaynağı olan bu eserleri inkişaf etmek yönünde elinizden gelen çabayı göstereceğinizden hiç şüphemiz yoktur. Halkımız ve devletimiz kendine hizmet edenlere olan vefasıyla bilinir. Sakıp Ağa'ya gösterilecek en büyük vefanın bu ülke için çalışmak, çalışmak, çalışmak olduğunu düşünüyorum. Gelin hep birlikte O'nun idealindeki Türkiye'yi yaratmak için tüm gücümüzle çalışalım üretelim.'' Abdullah Gül, konuşmasının sonunda Sabancı Ailesi'ne Sabancı Topluluğuna ve tüm Türk milletine başsağlığı diledi. 
     Gül, ''Gönüllerimizi fetheden Sakıp Ağa'ya Allahtan rahmet, kederli ailesine sabır niyaz ederim. Mekanı cennet olsun'' diyerek sözlerini tamamladı. 
     
</TEXT>
</DOC>
