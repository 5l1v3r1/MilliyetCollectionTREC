<DOC>
<DOCNO> 213525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/soneko09.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilikte tercih, TL ağırlıklı fonlar... 
</HEADLINE>
<TEXT>

     Emeklilik Gözetim Merkezi EGM Dış İlişkiler ve Bilgilendirme Müdürü Gökhan İyigün, bireysel emeklilik sisteminde tercihlerin, risk içermeyen Türk lirası ağırlıklı fonlardan oluştuğunu bildirdi. 
     Bireysel emeklilik sistemine ilişkin, AA muhabirinin sorularını yanıtlayan İyigün, 29 Ocak 2004 tarihi itibarıyla sistemdeki katkı payı tutarının 11 trilyon 991 milyar 713 milyon lira olduğunu, bunun da 11.4 trilyon liralık kısmının yatırıma yönlendirildiğini belirtti. 
     İyigün, sistemde fona yönlenmiş sözleşme sayısının 31 bin 412, katılımcı sayısının ise 29 bin 755 kişi olduğunu söyledi. 
     Bazı kişilerin birden fazla sözleşme yaptıklarını ifade eden İyigün, ''Katılımcılar farklı şirketlerden sözleşmeler alabiliyorlar ya da aynı şirketin farklı ürünlerini denemek isteyenler çıkabiliyor'' dedi. 
     
     KATILIMCILARIN ÇOĞUNLUĞU 25-34 YAŞ ARASI 
     Bireysel emeklilik sistemindeki katılımcıların ağırlıklı yaş ortamasının 25-34 yaş arası olduğunu bildiren İyigün, katılımcıların yüzde 35'ini 25-34 yaş arası, yüzde 34'ünü 35-44 yaş arası, yüzde 23'ünü 45-55 yaş arasının oluşturduğunu belirtti. 
     Gökhan İyigün, 56 yaş üzeri katılımcı payının yüzde 2, 25 yaş altı katılımcı payının da yüzde 6 olduğunu kaydetti. 
     Sözleşmelerin para birimine göre dağılımına bakıldığında ise, yüzde 71'inin Türk Lirası, yüzde 22'sinin euro, yüzde 7'sinin dolar cinsinden olduğunu ifade eden İyigün, ''Tercihleri şu aşamada risk içermeyen Türk Lirası ağırlıklı fonlar oluşturuyor'' diye konuştu. 
     İyigün, mevzuat gereği en az yüzde 30 kamu borçlanma araçlarını içeren fonlara yatırım yapmak gerektiğini, bu nedenle de gelir amaçlı kamu borçlanma araçları fonlarının ön plana çıktığını söyledi. İyigün, bunun dışında ön plana çıkan fonların likit ve az risk içeren fonlar olduğunu belirtti. 
     Gökhan İyigün, katkı payını ödeme periyodu tercihlerine bakıldığında da, katılımcıların yüzde 48'inin ödemeleri aylık, yüzde 42'sinin yıllık, yüzde 6'sının üç aylık, yüzde 4'ünün de 6 aylık yapmayı tercih ettiklerini kaydetti. 
     
     10 BİN KİŞİLİK İSTİHDAM YARATTI 
     Sistemde pazarlamayı, tanıtımı yapan aracıların sayısının yaklaşık 10 bin kişi olduğunu açıklayan İyigün, ''Sistemde 7 bin 185'i üniversite, 2 bin 568'i lise, 215'i de üniversite üzeri eğitime sahip bireysel emeklilik aracısı var' dedi. 
     İyigün, bireysel emeklilik şirketlerinin hedefler doğrultusunda bugün gelinen noktayı normal gördüklerini, grup satışları ve birikimli hayat sigortalarından sisteme devirler yapılmaya başlanmasıyla gerçek satışlara ulaşılacağının beklendiğini kaydetti. 
     
</TEXT>
</DOC>
