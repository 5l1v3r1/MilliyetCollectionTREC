<DOC>
<DOCNO> 237588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo32.html </URL>
<DATE> 2004/05/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Beşiktaş'ta Mehmet Kazancı, başkanlığa aday olmayacağını açıkladı... 
</HEADLINE>
<TEXT>

     Beşiktaş Kulübü'nün 30 Mayıs'ta yapılacak olağanüstü genel kurul toplantısına doğru, adı başkan adayları arasında geçen işadamı Mehmet Kazancı, aday olmayacağını resmen açıkladı. 
     Siyah-beyazlı kulüpte Serdar Bilgili'nin ilk kez başkanlığa seçildiği 2000 yılındaki kongrede başkan adayı olan Mehmet Kazancı, kulüp binasına gelerek, bir süre divan kurulu başkanı Şeref Nasır ile görüştü. Kazancı, çıkışta gazetecilere yaptığı açıklamada, ''Küfürlerin arkasından aday olmayı içimize sindiremedik'' diyerek başkan adayı olmayacağını açıkladı. 
     Kazancı, şöyle konuştu 
     ''Fenerbahçe maçından sonra kötü olaylar oldu. Kulübümüze yakışmayan olaylardı. Bunları tasvip etmiyoruz. İsterdik ki bu küfürlerden sonra başkanımız ısrarla yerinde dursun, gitmesin ve bunlara prim vermesin. Kendisinin gitmesine üzülüyoruz. Küfür edenleri ve ettirenleri de kınıyorum. Başkanlık için bu seçimde düşüncem vardı. Ama arkadaşlarımızla yaptığımız toplantıda, Beşiktaş ahlakına uymayan bu davranışlardan sonra başkan adayı olmayı kendimize yakıştıramadığımız için, aday olmamaya karar verdim. Zaten kulüpte ciddi bir aday enflasyonu da oluştu. İnşallah bundan sonra gelen yönetim Beşiktaş'ın problemlerine çözüm bulur.'' Mehmet Kazancı, bir soru üzerine, herhangi bir oluşum içinde bulunmayı da düşünmediğini ifade ederek, başkan adaylarının birleşmesinden yana olduğunu, bunun Beşiktaş'ın çıkarına olacağını kaydetti. 
     Seçilecek başkana başarılar dileyen Kazancı, ''Bu görüntüden sonra aday olunup olunmamasını herkesin bir kez daha gözden geçirmesi gerekir. İktidara gelecek olanın da takipçisi olacağız'' diye konuştu. 
     Kazancı, Beşiktaş'ta göreve gelecek yeni yönetimin en büyük hedefinin, siyah-beyazlı takımı Avrupa'da başarıya taşımak olması gerektiğini sözlerine ekledi. 
     
</TEXT>
</DOC>
