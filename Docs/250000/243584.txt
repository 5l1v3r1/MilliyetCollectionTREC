<DOC>
<DOCNO> 243584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy13.html </URL>
<DATE> 2004/05/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ecevit 80 yaşında... 
</HEADLINE>
<TEXT>

     Burcu Bilgin bildiriyor 

DSP Genel Başkanı Bülent Ecevit, 80. yaşına girdi. Ecevit, yaş günü kutlaması yapmayacağını belirterek, ''Aslında ben doğum günümü hatırlamam bile, Rahşan da hatırlamaz. Sağolsun eş, dost hatırlatır'' dedi. 
     Bir toplantıya katılmak üzere Eskişehir'e giderken, otobüste gazetecilerin sorularını yanıtlayan Ecevit, 80. yaşına eşiyle birlikte Oran'daki evlerinde girmekten mutluluk duyduğunu söyledi. 
     Doğum günlerini hiç bir zaman hatırlamadığını dile getiren Ecevit, ''Sağlık durumum da iyi. Yürüme dışında herhangi bir sorunum yok. Onun da sık sık yürüyerek aşılabileceğini söylediler. Buna da şimdi daha çok vakit buluyorum'' diye konuştu. 
     DSP'nin yok olduğu yönündeki görüşlere katılmadığını ifade eden Ecevit, partisinin canlılığını koruduğunu, eğer erken seçim tuzağına düşmeselerdi, ekonomideki sorunları da 1.5 yıl içinde aşabileceklerine inandığını belirtti. 
     Yerine, Genel Başkan Yardımcısı Zeki Sezer'i önerdiğini ve gözünün kesinlikle arkada kalmadığını dile getiren Ecevit, Sezer'in parti içindeki başarılı çalışmalarıyla bunu hak ettiğini ifade etti. 
     
     BİRAZ BURUK 

     Genel Başkan Yardımcısı Zeki Sezer de Ecevit'in bu önerisini hem gurur, hem de buruklukla karşıladığını söyledi. DSP'nin, Ecevit'lerin yıllar süren çalışmalarıyla sağlam bir temele oturduğunu anlatan Sezer, bugün kendilerine oy vermeyenlerin yüzde 90'nın gelecek seçimlerde oyunu DSP'ye vermeyi düşündüğünü savundu. Kendi ismini genel başkanın ağzından duyduğunda şaşırdığını anlatan Sezer, ''Hem zor, hem buruk, hem gurur verici. Çünkü Sayın Ecevit, Türkiye'de çok önemli işlere imza atmış, bir tarihi kişilik. Onun beni önermesi gurur verici, ama buruk'' diye konuştu. 
     Sezer'in bu sözleri üzerine Ecevit, ''Bu yeri hakeden başka arkadaşlarımız da olabilir, ama kendisi çok başarılı. Herhalde o bakımdan doğal karşılamıştır'' yanıtını verdi. 
     Ecevit'in rahatsızlanarak hastaneye kaldırıldığı dönemde hastane çıkışında, 1-2 gün içinde Parti Meclisi'nin toplanmasını istediğini kaydeden Sezer, ''Sayın genel başkanımız hastanede görüştüğümüzde, bize kurultay yapılması gerektiğini söylüyordu. Ama o sırada bölünmeler başladı'' dedi. 
     
     ÖĞRETİM ÜYELERİ MUHALEFETİ 

     DSP Genel Başkanı Ecevit, hükümetin seçim sisteminden kaynaklanan bazı sıkıntılar nedeniyle büyük bir çoğunlukla işbaşına geldiğini ve ''her istediğini yapabileceğini öngören'' bir yaklaşım sergilediğini savundu. 
     Ancak bunun böyle olmadığının yavaş yavaş ortaya çıktığı görüşünü dile getiren Ecevit, bugüne kadar görülmemiş bir öğretim üyeleri muhalefetinin şu anda hükümetin karşısında durduğunu söyledi. 
     YÖK Yasa Tasarısı'nın şu anda Cumhurbaşkanı Ahmet Necdet Sezer tarafından incelendiğini hatırlatan Ecevit, ''Sayın Cumhurbaşkanımız, laik, demokratik, hukuk devletine çok kararlı ve bilgili olarak sahip çıkıyor'' dedi. 
     
</TEXT>
</DOC>
