<DOC>
<DOCNO> 205803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo13.html </URL>
<DATE> 2004/12/31/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Konyaspor, Beşiktaşlı Ronaldo ile anlaştı... 
</HEADLINE>
<TEXT>

     Konyaspor, Beşiktaş'ta forma giyen Brezilyalı oyuncu Ronaldo ve Galatasaraylı Sinan'ı renklerine bağladı. 
     Konyaspor Kulübü Asbaşkanı Ahmet Sert, teknik heyetin verdiği rapor doğrultusunda eksik olan mevkiler için transfer görüşmelerinin sürdüğünü, ikinci yarıya daha güçlü girmeyi hedeflediklerini söyledi. 
     Alper ve Baliç'in transferinin ardından Beşiktaş'ta forma giyen Brezilyalı Ronaldo ve Galatasaraylı Sinan'ı da kiraladıklarını ifade eden Sert, şunları kaydetti 
     ''Ronaldo, bu sezon sonuna kadar kiralık olarak Konyaspor forması giyecek. Konyaspor, bu futbolcunun performansından memnun kalırsa bu sözleşme 1 yıl daha uzatılabilecek. Sinan da sezon sonuna kadar kiralandı. Fenerbahçe, Beşiktaş ve Galatasaray'dan 3 futbolcuyla daha görüşmelerimiz sürüyor. Konyalılar, sürpriz transferlere hazır olsun.'' Sert, kupa maçında Konyaspor'un statü gereği galip gelmesi durumunda hasılatın yüzde 60, yenilgide ise yüzde 40'ını alması gerektiğini, ancak Beşiktaş'ın cezası nedeniyle maçın seyircisiz yapılacak olmasından dolayı mağdur olacaklarını belirterek, ''Federasyon yetkilileriyle bu konuda yaptığım görüşmede, böyle birşeyin bugüne kadar olmadığını, ancak Konyaspor'un da mağdur edilmemesi gerektiği tarafıma belirtildi'' dedi. 
     
</TEXT>
</DOC>
