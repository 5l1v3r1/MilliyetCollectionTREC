<DOC>
<DOCNO> 206011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko19.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun Eskişehirli talihlisi çekini aldı... 
</HEADLINE>
<TEXT>

     Milli Piyango'nun Yılbaşı Özel Çekilişinde, çeyrek biletine 10 trilyon liralık büyük ikramiye isabet eden ve adının açıklanmasını istemeyen Eskişehir talihlisi adına çeki, Ziraat Bankası Eskişehir Bölge Başkanlığı Bölge Başmüdürü Kenan Bozkurt aldı. 
     Talihli adına Emirdağ Şube Müdürü Akın Taştekin ile birlikte Milli Piyango İdaresi'ne gelen Bozkurt, Şube Müdürü Taştekin adına kesilmiş ikramiye çekini, Milli Piyango Genel Müdürlüğü Muhasebe ve Mali İşler Daire Başkanı Şener Varol'dan aldı. 
     Talihlinin 50-55 yaşlarında erkek ve evli olduğunu, bilgileri dahilinde yetişkin 3 çocuğu bulunduğunu anlatan Bozkurt, Emirdağ'da doğan talihlinin Eskişehir'de yaşadığını söyledi. 
     Talihlinin ihtiyaç sahibi olduğunu ifade eden Bozkurt, kazandığı parayı bugünkü koşullarda bankalarında değerlendirmesi halinde talihlinin günlük 1.5 milyar lira kazanacağını belirtti. 
     Talihlinin ikramiyeyi kazandığını dün sabah gittiği kahvehanede gazeteden öğrendiğini belirten Bozkurt, kendileriyle dün temasa geçtiğini, para konusunda bankalarıyla herhangi bir pazarlığının bulunmadığını, yalnızca müşterileri olduğu için kendilerinin çeki almaya geldiklerini söyledi. 
     Talihlinin uygun gördüğü yer ve zamanda ikramiyeyi kazandığını açıklayacağını anlatan Bozkurt, ''talihlinin ismi bilgimiz dahilinde değil, Milli Piyango İdaresi ve Noter biliyor. Talihli kendi evinde oturuyor arabası yok. Yıl içinde iki düğün ve ev yaptı...Talihlinin bu paraya ihtiyacı vardı'' diye konuştu. 
     Milli Piyango Muhasebe ve Mali İşler Daire Başkanı Şener Varol da, büyük ikramiyenin Aydın talihlisinin ise yarın Ziraat Bankası yetkilileri aracılığıyla çekini alacağını söyledi. 
     
</TEXT>
</DOC>
