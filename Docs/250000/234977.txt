<DOC>
<DOCNO> 234977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo29.html </URL>
<DATE> 2004/04/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gaziantepspor'da Trabzonspor maçı hazırlıkları... 
</HEADLINE>
<TEXT>

     İstanbulspor'u deplasmanda 1-0 yenerek hafta içindeki spekülasyonlara cevap veren Gaziantepspor'da gözler hafta sonu yapılacak olan Trabzonspor karşılaşmasına çevrildi. 
     Teknik direktör Nurullah Sağlam, AA muhabirine yaptığı açıklamada, hafta içinde İstanbulspor ve Trabzonspor maçlarının kendileri açısından büyük önem taşığı yönünde beyanatlar verdiğini, İstanbulspor maçını kazanarak spekülasyonlara en iyi cevabı verdiklerini kaydetti. 
     Futbolcularını oyunlarından dolayı kutlayan Sağlam, ligde artık tüm takımların zorlu bir dönemece girdiğini, özellikle şampiyonluk yolunda Fenerbahçe ile Trabzonspor'un, ligde kalma savaşında ise İstanbulspor, Akçaabat Sebatspor ve Bursaspor'un kaldığını belirten Sağlam, şöyle konuştu 
     ''Sonuçta kazanan taraf biz olduk. Yeni sezonda kadro ayarlaması yapacağımızdan dolayı bazı oyuncularımızı kızağa çektik, bazı oyuncularımızı gönderdik. Genç ağırlıklı bir kadroyla mücadele ettik. Dedikodu çevreleri hemen spekülasyon yaptılar. İşte gerçek Gaziantepspor bu dedirten futbol ortaya koyduk. 
     Rakiplerimizin ligdeki durumları bizleri kesinlikle ilgilendirmiyor. İstanbulspor maçında iyi oynadık, Trabzonspor maçında da böyle oynayacağız. Gençleştirme operasyonumuz yanlış anlaşıldı ve spekülasyonlar oldu. Ancak, Gaziantepspor'un renklerindeki kırmızı şehitlerin kanından, siyah da yastan alınmıştır. Kimse bu renklere leke süremez.'' Trabzonspor maçına da galibiyet için çıkacaklarını kaydeden Nurullah Sağlam, rakiplerinin şampiyonluk mücadelesinin kendilerini ilgilendirmediğini vurguladı. 
     
     "ANADOLU DAYANIŞMASI OLAMAZ...'' 
     Profesyonel Futbol Şube Sorumlusu Asım Atmaz da, İstanbulspor galibiyetiyle lig dördüncülüğü için yine iddialı konuma geldiklerini belirterek, ''Gaziantepspor'un hedefi ligi 4. sırada bitirebilmektir. Bunun için çaba gösteriyoruz. Gençleştirme operasyonu yanlış algılandı. Şimdi sırada Trabzonspor maçı var. Bu maça büyük önem veriyoruz. Anadolu dayanışması diye birşey söz konusu olamaz. Sahaya çıkıp galibiyet için oynayacağız. Ligde kimin ne yaptığı, ne kovaladığı bizi hiç ilgilendirmiyor'' diye konuştu. 
     
</TEXT>
</DOC>
