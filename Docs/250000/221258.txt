<DOC>
<DOCNO> 221258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko31.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemeleri yarın başlıyor... 
</HEADLINE>
<TEXT>

     Kamuoyunda ''zorunlu tasarruf hesabı'' olarak bilinen Çalışanları Tasarrufa Teşvik Hesabı'nın tasfiyesine ilişkin yasa çerçevesinde nemanın ilk taksidinin ödenmesine yarın başlanıyor. 
     Ödemeler, kişisel başvuru veya işveren aracılığıyla yapılabilecek. 
     Edinilen bilgiye göre, tasfiye yasası uyarınca ilk taksit nema ödemesi ile ilgili tutarlar, 8 Mart Pazartesi gününden itibaren Ziraat Bankası'na aktarılmaya başlandı. 
     Birinci taksit ödemeler, anapara ödemelerinde olduğu gibi işveren ve kişisel başvuru şeklinde ikili olarak yapılabilecek. 
     Hak sahipleri, halen çalıştıkları ve tasarrufu teşvik işyeri sicil numarası olan ve elektronik posta adresi uzantıları -.k12.tr, -.edu.tr, -.com tr, -.gov.tr -.mil.tr -.pol.tr olan, en az 10 hak sahibinin çalıştığı kurum ve işyerlerine başvurarak, kurum veya işyerleri aracılığı ile birinci taksit ödemelerini alacaklar. 
     Kurum veya işyerleri başvurularında, internet adres uzantıları yukarıda sayılanların dışında olanların başvurularını kabul etmek Ziraat Bankası Genel Müdürlüğü'nün yetkisinde olacak. 
     Kurum veya işyerleri yetkilileri, birinci taksit ödeme işlemleri için son bir ay içinde verilmiş kamu kurum ve kuruluşları için resmi görevlendirme yetki yazısı, diğer kuruluşlar için noter tasdikli yetki belgesi ve imza sirküleri, işyerlerine ait tasarrufu teşvik işyeri sicil numarası, kurum veya işyeri irtibat telefonu, elektronik posta adresi ile birlikte en son anaparaları yatırdıkları Ziraat Bankası şubesine başvuracaklar. 
     Bu bilgiler esas alınarak, Bankaca hazırlanacak formlar kurum veya işyerlerine elektronik posta ile iletilecek. 
     Kurum veya işyerleri halen bünyelerinde bulunmayan önceki çalışanlarıyla ilgili başvuru yapamayacak. 
     Kurum veya işyerleri, hak sahipleri için, elektronik ortamda gönderilen bu formlara, hak sahiplerinin tasarrufu teşvik personel hesap numaraları ile T.C. kimlik numaralarını yabancı uyruklular açısından pasaport numarası işleyerek, Bankaca bildirilen elektronik posta adresine geri gönderecek. 
     Banka, bu formların kendisine ulaşmasını takiben, söz konusu hak sahiplerinin Tasarrufu Teşvik Hesapları kayıtlarındaki birinci taksit tutarlarını ilgili şubeleri aracılığıyla kurum veya işyeri yetkililerine ödeyecek. Kurum veya işyerleri yetkilileri taahhütnameyi imzalayacak. 
     Kurum veya işyeri yetkilileri, tahsil ettikleri bu tutarları nakten veya hesaben 5 iş günü içinde hak sahiplerine ödemek zorunda olacak. 
     Hak sahiplerine ödenmeyen tutarlar, 6 ncı iş günü içinde ilgili Banka şubesine hak sahibinin tasarrufu teşvik hesabına intikal etmek üzere iade edilecek. 
     
     ŞAHSİ BAŞVURU 

     Hak sahipleri, istedikleri takdirde birinci taksit tutarlarını almak üzere Ziraat Bankası'nın her hangi bir şubesine tasarrufu teşvik hesap numarası, T.C. Kimlik Numarası, yabancı uyruklular için pasaport numarası , kimlik belgesi nüfus cüzdanı, ehliyet, pasaport aslı ve fotokopisi ile başvurabilecekler. 
     Hak sahibinin, tasarrufu teşvik hesabı şahıs bilgileri T.C. kimlik numarası ile ibraz edilen kimlik bilgilerinin farklı olması halinde ikinci bir kimlik pasaport, evlilik cüzdanı gibi ibraz etmesi gerekecek. 
     Hak sahibine ödemeler aşağıdaki plan çerçevesinde, tasarrufu teşvik hesap numarasının son hanesine göre sırayla yapılacak. Bu çerçevede, tasarrufu teşvik hesap numarasının son hanesi 1 olan hak sahiplerine 11 Mart-12 Mart 2004, 2 olan hak sahiplerine 15 Mart-16 Mart 2004, 3 olan hak sahiplerine 17 Mart-18 Mart 2004, 4 olan hak sahiplerine 19 Mart-22 Mart 2004, 5 olan hak sahiplerine 23 Mart-24 Mart 2004, 6 olan hak sahiplerine 25 Mart-26 Mart 2004, 7 olan hak sahiplerine 29 Mart 2004, 
     8 olan hak sahiplerine 30 Mart 2004, 
     9 olan hak sahiplerine 31 Mart 2004 tarihlerinde ödeme yapılacak. 
     Ancak, 1 Nisan 2004 tarihinden itibaren bu sıralama aranmayacak. Başvuruda gününü geçirenler daha sonraki günlerde de başvurabilecekler. 
     Taksit tutarları tahakkuk eden ayda sabitlenecek. Hak sahiplerinin taksitlerini süresi içersinde gerekli başvuruları yaparak tahsil etmemeleri halinde bu taksitlerin nemalandırılmasına devam edilmeyecek. 
     Tasarrufu teşvik anaparalarından, sehven fazla veya eksik ödenen tutarların geri alınmasında ödenmesinde, gerekli mahsuplaşmanın birinci taksit ödeme tarihine kadar yapılmamış olması durumunda, birinci taksit ödemelerinde bu tutarların düşülmesi eklenmesi şeklinde işlem yapılacak. 
     Mahsup edilecek tutarın birinci taksitten yüksek olması durumunda ise fark takip eden taksitlere yansıtılacak. 
     Geriye dönük anapara tesisinde oluşacak anapara ve nema taksidi farkı, bir sonraki taksit dönemi beklenmeden ödenecek. 
     Ödemelerde, 48 sayılı Kanunun 4 üncü maddesinde belirtildiği üzere tasarrufu teşvik hesabı kayıtları esas alınacak. Ancak, hesaplar ile beyanlar arasında farklılık tespit edilmesi durumunda, bu tutarlar düzeltilerek kullanılacak. 
     
     1.1-1.4 KATRİLYON LİRA ARASINDA ÖDEME BEKLENİYOR 

     Tasfiye yasası uyarınca, geçen yıl Nisan ayında 1.25 katrilyon lira ana para ödemesi yapılan hesaptan, bu yıl Mart'ta da toplam 1.1-1.4 katrilyon lira arasında nema taksidi ödenmesi öngörülüyor. 
     Zorunlu tasarruf hesabından bu yıl, Haziran, Eylül ve Aralık aylarında olmak üzere 3 nema ödemesi daha yapılacak. 2005 yılında Mart, Haziran, Eylül ve Aralık, 2006 yılının Mart ve Haziran aylarında yapılacak ödemelerden sonra, hesap tasfiye edilmiş olacak. 
     Hesapta bulunan nemalar, her ay tüketici fiyatları endeksindeki TÜFE değişim oranında ve ilave olarak yıllık yüzde 5 faiz ile değerlendiriliyor. Ödemeler ile bunlara ilişkin düzenlemelerden hiçbir vergi ve kesinti yapılmıyor. 
     Yasa uyarınca, Hazine Müsteşarlığı'nın bağlı olduğu bakan, ödeme tarihlerini bir ay önce veya bir ay sonra olarak belirleyebiliyor. 
     Nisan 1988'de yürürlüğe giren zorunlu tasarruf hesabı, işsizlik sigortasının uygulamaya konulmasıyla 1 Haziran 2000'de durdurulmuştu. 
     Ziraat Bankası'nda yaklaşık 15 milyon tasarrufu teşvik hesabı açılmasına karşın, daha sonra yapılan incelemelerde, mükerrer olduğu belirlenen 2.4 milyon hesap kapatılmıştı. 
     
     HESAPTAKİ PARA MİKTARI... 

     2000 yılında ana para kesintisi durdurulan hesapta, 28 Nisan 2003 itibariyle anapara ve nema geliri olarak, toplam 16 katrilyon 180.2 trilyon lira birikmişti. Bunun 1 katrilyon 698.5 trilyon lirasını anapara, 14 katrilyon 481.7 trilyon lirasını nema geliri oluşturuyordu. 
     Hesaba giren paradan 3 katrilyon 661.1 trilyon lirası, 'anapara, şahıs kesintisi ve nema' olarak hak sahiplerine ödenirken, 9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. 
     Zorunlu tasarruf uygulamasının yürürlüğe girdiği Nisan 1988'den 28 Nisan 2003'e kadar, fondaki kümülatif nema oranı ise yüzde 964.35'e ulaşmıştı. 
     Hesaptan geçen yıl Nisan-Mayıs aylarında, 5 milyon kişiye 1.25 katrilyon liraya yakın anapara ödemesi yapılırken, bu yıl Mart'ta yapılacak nema taksidi ödemesinin 1.4 katrilyon lirayı bulması bekleniyor. 
     
     ÖNEMLİ NOKTALAR... 

     - Nemasını kişisel başvuru ile almak isteyenlerin, kurumlarının listelerinde isimlerinin olup olmadığını kontrol etmeleri gerekiyor. Eğer nemanızı kendiniz almak istiyorsanız başvurunuzu yapmadan önce çalıştığınız kurumla temasa geçerek nemanızı kişisel olarak almak istediğinizi belirtiniz. Böylece kurumsal olarak başvuru yapıldığı takdirde sizin isminiz o listede yer almadığından tasarrufu teşvik hesabınızın son numarasına göre belirlenen günde nemanızı alabilirsiniz. 
     - Kişisel başvurularda hak sahiplerinin tasarruf teşvik numaraları, TC kimlik numaraları ve kimlik fotokopileriyle belirlenen günde herhangi bir Ziraat Bankası şubesine başvurmaları yeterli olacak. 
     - Hak sahiplerinin Ziraat Bankası şubelerine başvuruları ya kurumları aracılığıyla ya da bireysel başvurularıyla kabul ediliyor. E-mail ile başvuru sözkonusu değil. uzantıları k12.tr, edu.tr, com.tr, gov.tr, mil.tr, pol.tr olan kurumlar hariç 
     - Sistemin tasfiyesi amaçlandığından hiçbir hak sahibinin parasını almaması gibi bir durum sözkonusu değil. 
     -Yetkililer kurumsal başvurunun kişisel başvuruya göre daha hızlı olacağını belirtiyorlar. Ziraat Bankası geçen yıla oranla geliştirdiği yeni sistemle kurumsal başvurulara ertesi gün cevap verebilecek duruma geldi. 
     Herhangi bir işyerinde çalışanlara nemalarını öncelikle kurumları son çalıştıkları aracılığıyla almalarını öneren yetkililer, bireysel başvurularda bankalarda oluşabilecek aksiliklere ve uzun kuyruklara dikkat çekiyorlar. 
     - Eski işyerleri kapanan hak sahipleri Ziraat Bankası şubelerinden tasarruf teşvik dökümünü alabilirler. 
     - Hak sahibinin vefatı durumunda, vasilerin ellerinde veraset ilamı olmak ve hak oranı belli olmak kaydıyla, vasiler hakları oranında bu parayı alabilirler. 

     
</TEXT>
</DOC>
