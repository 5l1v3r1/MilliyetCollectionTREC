<DOC>
<DOCNO> 229888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun44.html </URL>
<DATE> 2004/04/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sadr açlık grevi yapıyor, Bağdat'ta bir patlama daha 
</HEADLINE>
<TEXT>

     Iraklı Şii lider Mukteda Sadr'ın açlık grevi yaptığı bildirildi. 
     Sadr'a yakın Hasan Haydari, Irak'taki uluslararası koalisyon tarafından aranan Şii liderin ''Amerikan katliamlarını'' protesto için açlık grevi yapmaya başladığını belirtti ve ''Seyid Mukteda Sadr Kufe'de cuma namazını kıldırmadı çünkü evine çekilerek, Amerikan katliamlarını protesto etmek amacıyla açlık grevine başlamaya karar verdi'' dedi. 
     Haydari, Sadr ile koalisyon arasında arabuluculuk girişimlerinde bulunduğunu ifade etti, ancak Irak'taki Amerikalı sivil yönetici Paul Bremer'in diyalogu reddettiğini söyledi. 
     Koalisyon, Sadr hakkında tutuklama emri çıkarmıştı. Necef yakınlarındaki Kufe'den ayrılan Sadr'a bağlı milisler Şii liderin koalisyon tarafından asla yakalanamayacağını belirtmişti. 
     
     BAĞDAT'TA PATLAMA 
     Irak'ın başkenti Bağdat'ın merkezinde şiddetli bir patlamanın meydana geldiği bildirildi. 
     Reuters muhabiri, Sheraton Oteli'nin yakınından büyük bir duman bulutunun yükseldiğini söyledi. 
     
</TEXT>
</DOC>
