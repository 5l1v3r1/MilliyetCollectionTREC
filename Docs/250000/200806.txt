<DOC>
<DOCNO> 200806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yazar/dundar.html </URL>
<DATE> 2003/12/09/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Gerçek mi Hangi gerçek 
</HEADLINE>
<TEXT>

   
   Le - Manyak'ta "Ezik Şarkıcı Altuğ" diye bir çizgi - kahraman var. "İmaj direktörü"yle sürekli tezgahlar kurup haber olmaya çalışırken başı derde giren bir popçu bu... 
   İmaj mühendisliğinin yükselişi, gerçeklik hissimizi öylesine zedeledi ki, Gökhan Özen deniz motoruyla kaybolduğunda ya da Nez merdivenden yuvarlandığında "Reklamdır" diye inanmıyoruz. 
   Gerçeğin bu kadar şova bulanması, işin "sahiciliğini" yok etti. Ve 20 starın etrafında dönen şov dünyası, sonunda sermayeyi tüketti. Belki de bu yüzden bir süre önce, "sokaktaki adamın gerçeği"ne döndü televizyonlar... 
   Şimdi ekranların yeni starları, sıradan insanlar... 
   Sinan Çetin'in "Film Gibi"si milyonları gözyaşına, kanalını reytinge boğuyor. Yasemin Bozkurt'un "Kadının Sesi" de öyle... 
   "Bizim gibi insanlar", dertleriyle, öfkeleriyle kanlı canlı gelip ağlaya sızlaya değme starın yapamayacağı şovu yapıp gidiyorlar. 
   "Biri Bizi Gözetliyor"la başlayan, "Ben Evleniyorum"la süren ve "Pop Star" yarışmasıyla doruğa çıkan bir eğilim bu... 
   Pornocuların, 90 - 60 - 90'lık yapma bebeklerden vazgeçip, "komşunun kızı"na yönelmesindeki mantık bu 
   Hiçbir film ya da kahraman, gerçeğinin eline su dökemiyor. 
   Öyle olunca da başrol, "gerçek olana" veriliyor. 
   
   Truman Şov gibi    "Çocuklar Duymasın"ın yapımcısı Birol Güven, geçen hafta Ayşe Arman'a dedi ki 
   "Pop Star gibi programlar dünyanın her yerinde deli gibi izleniyor. Çünkü yüzde 100 gerçek... Haliyle daha heyecan verici.... BBG evinde uyuyanları izliyorlar. Neden Çünkü her biri, birinin üzerine atlayabilir. O ihtimali seyrediyorlar. Seyirci bana diyor ki 'Gerçek gibi yapmazsan ben de gider, 'Ben Evleniyorum'u seyrederim. O daha gerçek'". 
   İşte Pınar Altuğ, bu "gerçeklik hissi" yüzünden işinden oldu. Yine Güven'e kulak verelim 
   "Pınar'la Meltem'i birbirine karıştırdı insanlar... Gerçi bunu ben istedim. Çünkü bu, dizinin gerçeklik hissini sağlamlaştırıyordu." 
   Yani rolünü yaşamaya zorlanan bir insan durumuna sokulmuştu Pınar... 
   Bu anlamda dizi, senaristinin deyişiyle "BBG evinin yazılmış haliydi". "Ama bazı aksilikler oldu" diyor Birol Güven... 
   Olan aksilik şu 
   Pınar, tıpkı Peter Weir'in "Truman Şov"undaki Truman gibi, sanal bir gerçekliğin içine hapsedildiğini fark etti. Ve bir "dizi insanı" olarak yaşamaktan istifa edip, kendi gerçekliğine döndü. 
   Birol Güven'e göre bu, bir "imaj yönetimi hatası"ydı. Ve o anda "illüzyon bitti". 
   
   "Vahşilik bu .."    Gelelim asıl soruya... 
   Acaba bize "adı sanı duyulmamışların hormonsuz hakikati" diye sunulan şey hakikaten hakiki mi 
   Yoksa, "hakikinin cazibesini" fark eden piyasa, şimdi kendi şovunu, hakikat maskesiyle mi pazarlıyor 
   BBG Evi'nin ya da Pop Star jürisinin çocuksu itişmelerinde ya da her hafta bir yarışmacının skandalının teşhirinde, "kurgulanmış gerçekliği" hakikat diye yutturma çabası seziliyor. 
   "Gerçek"in reytingiyle iştahı kabaran senaristler, şimdi stüdyoda bir sahicilik dizayn etmeye ve seyirciyi bu "üretilmiş imaj"a inandırmaya çalışıyor. 
   Akvaryum ne kadar denizse, bu da o kadar gerçek oysa... 
   "Sanal bir gerçeklik"le karşı karşıyayız. 
   Hakikatle kurgunun hudut çizgileri belirsizleştiriliyor. 
   Kurgu gerçeğe benzetilirken, gerçek, kurgulanıp flulaştırılıyor. 
   Hangisinin hayatını anlattığı, hangisinin rol yaptığı anlaşılamıyor. 
   Dozu stüdyoda ayarlanmış, dramalaştırılmış gerçek, kitlelerin hakikati sorgulama eğilimini kontrol altına alırken, muhtemel itirazları da ehlileştiriyor. 
   "Bunun vahşilik olduğunu kabul ediyorum" diyor Birol Güven "...ama bir suçlu aranacaksa suçlu, imaj devri..." 
   Hakkaten mi 
   
      
   
   
</TEXT>
</DOC>
