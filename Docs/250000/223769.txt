<DOC>
<DOCNO> 223769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko43.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GSO Başkanı Üretimin geri plana itilmesini içimize sindiremiyoruz 
</HEADLINE>
<TEXT>

     Gaziantep Sanayi Odası GSO Başkanı Nejat Koçer, ''Üretimin bu kadar geri plana itilmesini içimize sindiremiyoruz'' dedi. 
     Koçer, Devlet Bakanları Ali Babacan ve Kürşad Tüzmen'in de konuşmacı olarak katıldığı ''Son Ekonomik Gelişmeler'' konulu toplantıda, hükümetin sanayinin kullandığı temel girdilerin maliyetlerinin dünya fiyatlarıyla uyumlu hale getirilmesi konusunda beklenen başarıyı gösteremediğini savundu. 
     3 Kasım seçimleri sonrasında tek başına iktidar olan hükümetin göreve gelir gelmez açıkladığı Acil Eylem Planı'nın yüreklerine su serpmekle kalmayıp gelecek adına umutlarını artırdığını belirten Koçer, ''Planda yer alan birçok şey er ya da geç gerçekleşmesine rağmen üretimde girdi maliyetlerinin düşürülmesi ve yatırımların önünün açılması konusunda maalesef ciddi bir netice alınamadı'' dedi. 
     Koçer, faiz oranlarındaki pozitif gelişmeleri önemseyip faiz indirimi için geç kalınmaması gerektiğini ifade ederek, sözlerini şöyle sürdürdü 
     ''Yıllarca yüksek enflasyonla yaşadıktan sonra bugün hayal olarak gördüğümüz tek haneli enflasyonu gördük. Ancak, bu rakamların piyasalarda yarattığı durgunluk, üretimde yaşanan ciddi sıkıntılar nedeniyle elde ettiğimiz rakamların keyfini sürmemiz maalesef mümkün olmadı. 
     Son 3 aydan bu yana yaşanan düşük kur, iç talep yetersizliği ve Çin faktörü genel olarak tüm sektörleri etkiledi, üretimde ve istihdamda ciddi bir gerileme başladı. Çözüme yönelik hiç bir şey yapmadan oturup yeni rakamların pozitif sonuçlarını bekleyin nasihatiyle devam ederseniz korkarım ki pek de iyi neticeler alamayacağız.'' Maliye Bakanı Kemal Unakıtan'ın 'Ben üretimden geliyorum, merak etmeyin' demekle birlikte sanayinin bugünkü durumunu pek ağzına almadığını ifade eden Koçer, ''Ama üretimin bu kadar geri plana itilmesini içimize sindiremiyoruz. Kimse üretimin temel sorunları nedir Fabrikalar nasıl çalışır Mevcut İstihdam nasıl devam eder yeni istihdam nasıl sağlanır düşünmüyor'' diye konuştu. 
     Koçer, mevcut koşullarda Türkiye'de kimsenin yatırım yapmayacağını vurguladı. 
     
     MEHMET ASLAN'IN KONUŞMASI 
     Gaziantep Ticaret Odası GTO Başkanı Mehmet Aslan da konuşmasında, Türkiye'de siyasi ve ekonomik istikrarı sağlaması nedeniyle hükümete teşekkür etti. 
     Tek başına iktidar olan hükümetin kendisinden beklenenleri ne ölçüde yerine getirdiğinin tartışma konusu olmaya devam ettiğini ifade eden Aslan, pek çok başarıya imza attığını belirttiği hükümete, yapamadıklarını da yapmak için hızlı hareket etmesi önerisinde bulundu. 
     Aslan, ekonomide yaşanan sorunların ve sıkıntıların bir an önce giderilmesi, Türkiye'nin önünü açacağına inandığı Mahalli İdareler Yasası'nın çıkarılmasını istedi. 
     Çin ve Uzakdoğu menşeli ürünlerin üretimi ve istihdamı ciddi biçimde olumsuz etkilediğine dikkat çeken Aslan, yaşanan haksız rekabet nedeniyle yılbaşından bu yana yalnızca Gaziantep Organize Sanayi Bölgesi'ndeki fabrikalarda çalışan 15 bin kişinin işini kaybettiğini ve işini kaybedenlerin sayısının artmakta olduğunu kaydetti. 
     Aslan, Çin ve Uzakdoğu menşeli ürünlerle rekabet edemeyen işletmecilerin işyerlerinin kapısına kilit vurmak zorunda kalacaklarına işaret ederek, ''Zor durumdakine sen de marka ol demek, -bizde bir söz var dereye su gelene kadar kurbağanın gözü belerir derler- herhalde gözün belersin demek'' diye konuştu. 
     Aslan, enflasyon ve faiz oranlarındaki düşüş ya da ekonomide sağlanan diğer olumlu gelişmelerin işyerini kaybetme korkusuyla karşı karşıya kalan kişi için anlam ifade etmeyeceğini sözlerine ekledi. 
     
</TEXT>
</DOC>
