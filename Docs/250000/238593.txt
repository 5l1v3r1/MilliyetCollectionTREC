<DOC>
<DOCNO> 238593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonsiy03.html </URL>
<DATE> 2004/05/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bumin Anayasa değişikliğine karşı çıkan yok, öneriler var 
</HEADLINE>
<TEXT>

     Orhan Canbulatel 

Anayasa Mahkemesi Başkanı Mustafa Bumin, ''Anayasa değişikliğine karşı çıkan yok. Fakat özellikle 10. Madde ile ilgili Şöyle olsaydı daha iyi olurdu şeklinde öneriler var'' dedi. 
     Bumin, TBMM ve Avrupa Konseyi İnsan Hakları Komiserliği'nin düzenlediği ''Hukuk Devletinde Ombudsmanın Rolü'' konulu seminer için Nevşehir'e gelen Avrupalı ombudsmanlarla birlikte, Uçhisar Beldesi'nin Cevizli mevkiindeki turistik eşya satan işyerlerini gezdi. 
     Burada gazetecilerin, Anayasa değişikliğine ilişkin sorularını yanıtlayan Bumin, bu değişikliklere karşı çıkan olmadığını belirterek, şunları söyledi 
     ''Özellikle 10. Madde ile ilgili Şöyle olsaydı daha iyi olurdu şeklinde, başta CHP olmak üzere öneri sunan var. Öyle olsaydı belki kadınlarla ilgili ayrıcalıklı düzenlemeler olabilirdi. Ama bu haliyle de yeterli. Zaten diğer maddelerin hepsi daha önce yapılan düzenlemelere uygun düzeltmelerdir.'' Bumin, hükümetin ÖSS'deki katsayı düzenlemeleriyle ilgili ne düşündüğü sorusuna, ''ÖSS'deki katsayı düzenlemeleriyle ilgili birşey diyemem. Çünkü ileride denetimimiz söz konusu olabilir. Bugün konuşmam, gelecekte benim oyum bakımından yorumlara neden olabilir'' karşılığını verdi. 
     Ombudsmanlıkla ilgili değerlendirme yapılması istenen Bumin, ''Türkiye'de ombudsmanlık kurumunda görev alacakların tarafsızlığına ilişkin birtakım tereddütler var. Çünkü biz herşeyi yargıya götürmeye alışmışız. Yargı dışında birilerinin uyuşmazlığı halletmesi, bizim kafamızda sorulara neden oluyor. Ama herhalde birgün bu müessese kurulacak'' dedi. 
     
</TEXT>
</DOC>
