<DOC>
<DOCNO> 217763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo24.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular Valencia'da stres attılar... 
</HEADLINE>
<TEXT>

     Beşiktaşlılar, İspanya'nın Valencia takımıyla yarın oynayacakları UEFA Kupası 3. tur ilk maçı öncesi bugün Valencia'da şehir turu yaptı. 
     Siyah-beyazlı futbolcular ve teknik heyet, otobüsle kenti gezdikten sonra şehir merkezinde alışveriş yaptı. Şehir turu sırasında İspanyollar, daha önce Valencia'da forma giyen Adrian İlie'ye büyük ilgi gösterdi. 
     
     MENAJER ENGİN ''GALİBİYETE GELDİK'' 
     Beşiktaş Futbol Takımı Menajeri Sinan Engin, Valencia ile zorlu bir maç oynayacaklarını ve galibiyet için İspanya'ya geldiklerini söyledi. 
     Engin, Valencia'nın gücünün farkında olduklarını belirterek, ''Ancak şu unutulmasın ki dünyada yenilmeyecek takım yoktur. Chelsea maçı öncesi de favori olarak rakibimiz gösteriliyordu. Biz sahaya çıkıp net bir galibiyet aldık. Bu yarın neden olmasın İyi hazırlandık ve maçı bekliyoruz'' diye konuştu. 
     
     İBRAHİM TESLİM OLMAYACAĞIZ 
     Beşiktaş'ın sol kanat oyuncusu İbrahim Üzülmez de Valencia'ya teslim olmaya değil, savaşmaya geldiklerini söyledi. 
     Valencia'nın zorlu bir rakip olduğunu ifade eden İbrahim, şöyle konuştu 
     ''Valencia, İspanya Ligi'nde şampiyonluğa oynuyor. Hocamızla birlikte kasetlerini izledik. İyi bir kadroları var. Ama bizim için fark etmez. Teslim olmaya değil, savaşmaya geldik. Yarın sahaya yüreğimizi koyup iyi bir sonuçla İstanbul'a dönmeyi amaçlıyoruz.'' İbrahim, Valencia'nın yarın favori gösterilmesinin kendileri için avantaj olduğunu, bunun örneğini Londra'da Chelsea karşısında gösterdiklerini sözlerine ekledi. 
     
</TEXT>
</DOC>
