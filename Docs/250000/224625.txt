<DOC>
<DOCNO> 224625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/dunya/adun.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in terörle kumarı 
</HEADLINE>
<TEXT>

   HAMAS'ın lideri Şeyh Yasin, Gazze'de sabah namazından çıkarken İsrail helikopterlerinin düzenlediği füzeli suikast sonucu öldü. Filistinliler intikam yemini etti, İsrail'de terör alarmı verildi 
      BURÇUN İMİR Kudüs DHA 

   
   HAMAS olarak bilinen İslami Direniş Hareketi'nin lideri Şeyh Ahmed Yasin, İsrail helikopterlerinin dün sabah Gazze'de düzenlediği füze saldırısıyla öldürüldü. On binlerce Filistinli bölgede tansiyonu doruğa çıkaran saldırının ardından intikam yemini etti. "Cehennemin kapıları açıldı" diyen HAMAS yönetimi, "İsrail Başbakanı Ariel Şaron'un kafasını koparma ve yüzlerce İsrailliyi öldürme" andı içti. 
   Kararı bir hafta önce alınan ve emri önceki gece bizzat Şaron tarafından verilen suikast, dün sabah saat 06.20'de, Gazze kentinin Sabra Mahallesi'ndeki bir camide namaz kılan Şeyh Yasin'in korumalarıyla birlikte dışarı çıktığı sırada gerçekleştirildi. Pusuda bekleyen İsrail helikopterlerinin fırlattığı 3 füzeden ilki tekerlekli sandalyedeki Şeyh Yasin'i vurdu. Sandalyesiyle birlikte paramparça olan Şeyh Yasin, olay yerinde öldü. Helikopterlerin fırlattığı diğer 2 füze de biri Yasin'in damadı, ikisi koruması 7 Filistinlinin ölümüne, ikisi Yasin'in oğlu 15 kişinin de yaralanmasına neden oldu. 
   Saldırının ardından Filistin Özerk Yönetimi lideri Yaser Arafat, Filistin'de 3 gün yas ilan etti, tüm bayraklar yarıya indirildi. 
   Saldırıdan sonra on binlerce Filistinli Gazze sokaklarına dökülürken, Batı Şeria'da genel grev çağrıları yapıldı ve okullar tatil edildi. 
   
   200 bin kişi cenazede 
   Yasin'in dün öğleden sonra uluslararası ajanslara göre, 200 bin kişinin katılımıyla düzenlenen cenaze töreni de benzer görüntülere sahne oldu. Ağlayan Filistinliler Yasin'in tabutuna dokunabilmek için birbirleriyle yarıştı, kadınlar tabuta çiçek ve şeker attı. 
   Saldırıyla ilgili açıklama yapan İsrail Savunma Bakanı Şaul Mofaz, HAMAS'la savaşın süreceğini belirterek, daha fazla hava saldırısı ve nokta vuruşları düzenleneceğini duyurdu. 
   
   İsrail'de terör alarmı 
   İsrail, tüm kontrol giriş ve çıkış noktalarındaki güvenlik önlemlerini sıkılaştırırken, Batı Şeria ve Gazze'yi ablukaya aldı. İsrail'de en yüksek "terör alarmı statüsü"ne geçildi. Başta Şaron ve kabine üyeleri olmak üzere tüm üst düzey yöneticiler ve işadamlarının güvenliği için çok sıkı önlemler alındı. 
   
   Ölüm listesinin ilk sırasındaydı    1934 doğumlu Yasin, bugün İsrail toprakları olan Aşkelon sahil kentinde doğdu. 12 yaşında bir kaza geçirerek tekerlekli sandalyeye mahk m oldu ve Gazze'deki mülteci kamplarında büyüdü. Mısır'daki El Ezher Üniuversitesi'nde okuyan Yasin, 1987'de Mısır merkezli Müslüman Kardeşler Örgütü'nden ayrılarak, bazı fraksiyonlarla birlikte HAMAS'ı kurdu. Filistin lideri Yaser Arafat'a muhalif olmasıyla tanınan örgüt, kısa zamanda çok büyük bir güç kazandı. Şeyh Yasin, Reuters'a verdiği bir röportajda, "Filistin halkının Apache helikopterleri, F - 16'ları, tankları veya füzeleri yok. Sahip olabilecekleri tek şey, şehit olarak ölebilecekleri bedenleridir" diyerek intihar saldırılarını desteklemişti. Şeyh Yasin, HAMAS'ın 2003'te İsrail'deki intihar saldırılarını artırmasıyla İsrail'in suikast listesinde ilk sıraya oturdu. 
   
   
   
</TEXT>
</DOC>
