<DOC>
<DOCNO> 228889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun13.html </URL>
<DATE> 2004/04/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Rum basını Papadopulos 'hayır' diyecek 
</HEADLINE>
<TEXT>

     Kıbrıs Rum basını, Rum yönetimi lideri Tasos Papadopulos'un, 24 Nisan'da Kıbrıs Türk ve Rum tarafında referanduma sunulacak Annan planına ''hayır'' diyeceğini yazdı. 
     Rum lider Papadopulos, yarın akşam televizyonlardan saat 20.00'de Rum halkına hitaben yapacağı konuşmada, plana niçin ''hayır'' diyeceğini gerekçeleriyle anlatacak. 
     Güney Kıbrıs'ta yayınlanan Haravgi gazetesi, partiler düzeyinde temaslar sürerken Papadopulos'un kesin kararını aldığını yazdı. Gazete, ''güvenilir bilgilere'' dayanarak, ''Papadopulos'un yarın akşam saat 20.00'de Rum halkına seslenerek, argümanlarıyla plana karşı duruşunu ortaya koyacağını'' kaydetti. 
     Gazeteye göre, Papadopulos, görüşlerini bugün Güney Kıbrıs'a gelecek olan, Dışişleri Bakan Yardımcısı Yannis Valinakis başkanlığındaki Yunan heyetine de anlatacak. 
     Simerini gazetesi de ''Tasos 'Hayır'ı Mühürlüyor'' başlığıyla verdiği haberde, ''Tüm bilgilerin, Papadopulos'un yarın akşamki halka sesleniş konuşmasında Annan planına 'hayır'ı mühürlemeye çalışacağını gösterdiğini'' yazdı. 
     Haberde, ''Papadopulos'un Rum halkına sesleniş konuşmasında, Annan planını neden destekleyemeyeceğini izah edeceği'' belirtilerek, Papadopulos'un gerekçelerinin güvenlik, ekonomi ve devletin fonksiyonelliği konularında olduğu kaydedildi. 
     Haberde, Papadopulos'un bugün öğle saatlerine Rum yönetimi eski lideri Glafkos Klerides'le bir araya geleceği de bildirildi. 
     Gazeteye göre, Papadopulos, dün Güney Kıbrıs'a gelen Yunan PASOK heyetine de ''hayır'' şeklindeki görüşünü bildirdi. 
     Papadopulos'un başkanı olduğu iktidarın küçük ortağı Demokratik Parti DİKO , Papadopulos'un referanduma yönelik kararını benimseyeceğini açıklamıştı. 
     Rum basını, iktidarın büyük ortağı komünist AKEL partisinin ise referandumda plana ''evet'' deme eğiliminde olduğunu belirtiyor. 
     İktidar ortaklarının birinin ''evet'', diğerinin ''hayır'' demesinin koalisyonun bozulmasına yol açmayacağı konusunda anlaştıkları da Rum basınında yer alıyor. 

     
</TEXT>
</DOC>
