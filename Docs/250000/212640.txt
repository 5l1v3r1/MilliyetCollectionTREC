<DOC>
<DOCNO> 212640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy20.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   İpekçi'yi andık 
   ŞİŞLİ'DEKİ evinin önünde suikasta uğrayan gazetemiz Genel Yayın Müdürü ve başyazarı Abdi İpekçi, ölümünün 25. yılında Zincirlikuyu'daki kabrinin başında ailesi, meslektaşları, dostları ve sevenleri tarafından anıldı. Türkiye Gazeteciler Cemiyeti Başkanı Orhan Erinç, "İpekçi'nin gerçek katilleri ve o tetikçilerin arkasındakilerin bulunması için gösterilen yasak savma kabilinde nitelendirebileceğimiz çalışmaları, burada bir kez daha eleştiriyor ve kınıyoruz" dedi. 
   İpekçi'nin kızı Nükhet İpekçi İzet de, her yıl aynı sözleri tekrarladıklarını ve 25 yıldır aydınlanmamış cinayetlerden bahsettiklerini, h l "neden" diye sorduklarını söyledi. Bir dakikalık saygı duruşunda da bulunulan törene İpekçi'nin eşi Sibel İpekçi, TGC Genel Sekreteri Turgay Olcayto ile Sami Kohen, Nail Güreli, Necmi Tanyolaç da katıldı. 
   
   Öğretmenevi oyun salonu 
   Milli Eğitim Bakanı Hüseyin Çelik, ziyaret ettiği bazı öğretmenevlerinden, "eğitim adına mahcup bir şekilde ayrıldığını" belirterek, öğretmenlerin öğretmenevlerini oyun salonu haline getirmelerinin eğitim camiasına yakışmadığını söyledi. Çelik, Kurban Bayramı nedeniyle geldiği Van'da, Öğretmenevi'nde Milli Eğitim Müdürlüğü mensuplarıyla bir araya geldi. Çelik, öğretmenevlerini birer kültür evine dönüştürmek zorunda olduklarını, buraların daha nezih mek nlar haline getirilmesi gerektiğini belirterek, şöyle konuştu "Buralarda oyun oynanmasın demiyorum. Burada okey de, tavla da, satranç da oynansın. Eğer öğretmenevlerimizi sanatın, kültürün buram buram duvarlara sindiği mek nlar haline getiremezsek, buralar sadece gelen geçen öğretmenin adeta han gibi kullandığı oyun yeri olur. Bu da öğretmen camiasına yakışan bir durum olmaz." 
   
   Korumalara suç duyurusu 
   Her yıl başında mal beyanında bulunmaları gerekmesine rağmen, bu yıl bu uygulamayı yerine getirmeyen MHP Genel Başkanı Devlet Bahçeli ile 30 Ocak'ta SP Genel Başkanlığı'ndan ayrılan Necmettin Erbakan'ın korumaları hakkında, "tebligatı engelledikleri" gerekçesiyle Yargıtay Başsavcılığı'nca suç duyurusunda bulunuldu. 
   Mal beyanında bulunmaları istenen tebligatı getiren postacıyı engelleyerek iki liderin evinin önünden uzaklaştıran korumalar hakkında soruşturma başlatıldı. Ankara Cumhuriyet Başsavcılığı kaynaklarından alınan bilgiye göre, her yılın başında mal beyanında bulunmaları zorunlu olan Bahçeli ve Erbakan, 2004 başında bildirimde bulunmadı. Bunun üzerine Yargıtay Başsavcılığı, iki lidere mal beyanında bulunmaları için 30 gün süre tanıdığını belirten bir yazı hazırlayarak, Tebligat Kanunu hükümleri uyarınca liderlere PTT ile gönderdi. Tebligatı liderlere ya da bir yakınına vermesi gereken posta görevlisi de evlere gitti. Sonuç alınamayınca iki lidere tebligat muhtarlık kanalıyla yapıldı. Bahçeli mal beyanını gönderirken, Erbakan, henüz süresi dolmadığı için mal beyanında bulunmadı. 
   
   
   
   
</TEXT>
</DOC>
