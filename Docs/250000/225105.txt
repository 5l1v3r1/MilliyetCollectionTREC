<DOC>
<DOCNO> 225105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun28.html </URL>
<DATE> 2004/03/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Şaron'dan Araplara ve Filistinlilere barış çağrısı 
</HEADLINE>
<TEXT>

     İsrail Başbakanı Ariel Şaron, Ortadoğu'da ''gerçek barış'' çağrısında bulundu ve Arap ülkeleriyle Filistinlilerden, Mısır'ı örnek alarak İsrail'le barış anlaşması yapmalarını istedi. 
     Camp David İsrail-Mısır barış antlaşmasının 25. yıldönümü dolayısıyla parlamentoda düzenlenen törende konuşan Şaron, ''İsrail devleti, 25 yıl önce Mısır'la yaptığı gibi şimdi de komşularıyla yürümek istiyor'' dedi. 
     ''Bölgenin iyiliği, refahı ve kalkınması için acilen barış yapılmalı'' diyen Şaron, ''Arap dünyası, 1973 ekim savaşından sonra İsrail'in varlığının sonsuza dek süreceğini anladı. Bizler, Ortadoğu'ya huzur ve refah getirecek yepyeni bir dönemin başlatılması gereğine ve barışa inanıyoruz'' diye konuştu. 
     Şaron, Mısır lideri Enver Sedat'ın İsrail'le anlaştığı için aşırı uçlar tarafından öldürüldüğünü anımsatarak, ''Aradan geçen çeyrek asır, barış antlaşmasının her iki ülkenin yararına olduğunu gösterdi'' dedi. 
     
</TEXT>
</DOC>
