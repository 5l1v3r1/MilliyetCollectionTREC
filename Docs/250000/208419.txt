<DOC>
<DOCNO> 208419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur20.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, İncirlik konusuna açıklık getirdi Herşey kamuoyu önünde 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Ekonomik İşbirliği ve Kalkınma Teşkilatı OECD Genel Sekreteri Donald J. Johnston ile bir araya geldi. 
     Dışişleri Bakanlığı Konutu'ndaki görüşmenin ardından yapılan ortak açıklama sırasında Gül, Irak'taki Amerikan askerlerinin İncirlik Üssü üzerinden rotasyonuna ilişkin soruları yanıtladı. 
     Gül, ''konuya ilişkin olarak Anayasa'ya aykırı hareket edildiği'' yönündeki haberlerin hatırlatılması üzerine, ''Her şey kamuoyunun gözü önünde cereyan ediyor. Ne yazık ki bazı şeyler, işin aslı bilinmeden konuşuluyor'' ifadesini kullandı. 
     BM'nin 1483 ve 1551 sayılı kararlarını hatırlatan Gül, bu karaların bazı maddelerinin BM anayasasının 7. maddesine göre düzenlendiğini söyledi. Gül, ''Bu madde, üye ülkelere mecburi kılınan görevleri içeriyor, yani zorunludur'' dedi. 
     BM'nin 7. madde başlığı altında yapılan çağrının ikiye ayrıldığını belirten Gül, bunların güvenlik-istikrar ve insani yardımlarla ilgili olduğunu hatırlattı. Gül, bu çerçevede üye ülkelerin Irak'ta güvenlik, istikrar ve insani yardımlar açısından mecburi işbirliğine davet edildiğini ve bunda bir tersliğin söz konusu olmadığını belirtti. 
     Gül, bu gelişmenin ardından, hükümetin 23 Haziran'da gizli bir Bakanlar Kurulu kararı çıkardığını kaydederek, ''BM'nin üye ülkelere mecbur ettiği çerçeve içerisinde imkanlarımızı üye ülkelere açmıştık. Irak'ın istikrarına, güvenliğine ve Irak'a insani yardım yapacak ülkelere Türkiye imkanlarını açmıştı'' diye konuştu. 
     Gül, ''Ertesi gün yaptığım açıklamalarla, gizli olan bu Bakanlar Kurulu kararının içeriğini size defalarca açıkladım. Gerek insani yardımlar açısından, gerek güvenlik ve istikrar açısından ülkelerin havaalanlarımızdan faydalanabileceğini söyledim. 13 Kasım'da Dışişleri Bakanlığı'nın talebi üzerine bu gizlilik kaldırılmıştır'' diye konuştu. 
     Bakan Gül, ''konuya ilişkin yapılanların, Anayasa'nın 92. maddesi çerçevesinde yapılmakta olduğunu'' kaydetti. 
     
</TEXT>
</DOC>
