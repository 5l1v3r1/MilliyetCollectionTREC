<DOC>
<DOCNO> 206608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo21.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe antrenörü Özgül Kadro sıkıntısı yaşıyoruz 
</HEADLINE>
<TEXT>

     Türkiye Basketbol Ligi'nde ilk yarıda 5 galibiyet, 8 yenilgiyle 10. sırada yer alan Fenerbahçe'nin Antrenörü Murat Özgül, kadro sıkıntısı yaşadıklarını söyledi. 
     Özgül, Basketbol Federasyonu'nun internet sitesine yaptığı açıklamada, sezon başında kadroyu oluşturmakta bir hayli sıkıntı çektiklerini, ancak daha sonra oyuncularının sergilediği performansla iyi bir çıkış yakaladıklarını bildirdi. 
     Yabancı oyuncularından Bernard King'in ayrılması ve Erdal Bibo'nun da sakatlığından dolayı takıma bir türlü katkı sağlayamamasının, son haftalarda oynadıkları 4 karşılaşmadan da yenilgiyle ayrılmalarına neden olduğunu anlatan Özgül, şunları kaydetti 
     ''Efes Pilsen maçını bir kenara koyarsak, diğer mçlardan yenilgiyle ayrılmamız, bizim için tam bir şansızlıktı. Mike Jones takıma katıldığından itibaren önemli bir katkı sağlıyor. Ancak Jones'u destekleyecek oyuncu bulmakta bir hayli sıkıntı yaşıyoruz. Umut Yenice sezona iyi bir başlangıç yapmasına rağmen daha sonra istikrarsız bir performans sergiledi. Rasim Başak da sezon başından bu yana arzu ettiğimiz seviyeye bir türlü gelemedi. Trevor Harvey başarılı bir oyuncu olmasına rağmen takım içinde beklenen patlamayı yapamadı.'' Murat Özgül, kadroyu güçlendirmek için oyuncu arayışı içinde olduklarını da belirterek, ''Bu arayışların hepsi bütçe ile alakalı olduğundan, nasıl bir politika izleyeceğimizi zaman gösterecek'' dedi. 
     
</TEXT>
</DOC>
