<DOC>
<DOCNO> 203247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo10.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sacramento Kings, deplasmanda New Orleans'ı devirdi 
</HEADLINE>
<TEXT>

     ABD Profesyonel Basketbol Ligi'nde NBA 8. hafta mücadelesine, bu sabaha karşı yapılan 3 maçla devam edildi. 
     Ligde bu sezonun en iyi galibiyet yüzdesine sahip 3. ekibi olan Pasifik Grubu ikincisi Sacramento Kings, deplasmanda New Orleans Hornets'ı 101-90 50-35 yenerek, 23. maçında 17. galibiyetini aldı. 
     Maçta 6 oyuncunun çift haneli sayı ürettiği konuk ekibi galibiyete taşıyan isimler olarak 21 sayı, 14 ribaunt, 9 asist ve 5 blokla Brad Miller, 19 sayıyla Mike Bibby, 18 sayıyla Bobby Jackson, 17 sayı ve 4 ribauntla da Sırp forvet Predrag Stojakoviç göze çarparlarken, Doug Christie, 10 sayı, 6 ribaunt ve 6 asist, Sırp pivot Vlade Divaç da 10 sayı, 5 ribaunt ve 5 asistle galibiyete büyük katkıda bulundu. 
     Evsahibi ekipte ise Baron Davis'in 23 sayı, 6 asist ve 4 top çalma, Cemal Magloire'nin 15 sayı ve 13 ribaunt, P.J.Brown'ın 15 sayı ve 8 ribaunt, David Wesley'in de 12 sayılık performansları galibiyete yetmedi. 
     Bu arada Merkez Grubu'nda 2. sıraya yükselen Minnesota Timberwolves'un, sahasında Dallas Mavericks'i 114-109 59-50 yendiği maçta, evsahibi ekibin yıldız oyuncusu Kevin Garnett, 35 sayı, 10 asist ve 10 ribauntluk performansıyla bu sezon ilk kez ''triple double'' gerçekleştirmiş oldu. 
     Günün diğer maçında ise Portland Trail Blazers, sahasında Phoenix Suns'ı 101-94 51-49 yendi. 
     Lige, yarın sabaha karşı yapılacak 11 maçla devam edilecek. 
     
</TEXT>
</DOC>
