<DOC>
<DOCNO> 245613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo15.html </URL>
<DATE> 2004/06/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Bakan Şahin İstanbulspor'daki gelişmeler bir iç meseledir... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İstanbulspor'da son günlerde yaşanan olaylarla ilgili olarak, ''İstanbulspor'daki gelişmeler bir iç meseledir, bizim yapmamız gereken bir şey olursa gereğini yaparız'' dedi. 
     Bolu Abant'ta AK Parti İstanbul İl Teşkilatı tarafından düzenlenen değerlendirme toplantısına katılan Devlet Bakanı Şahin, toplantı çıkışında gazetecilere bazı açıklamalarda bulundu. 
     Basın mensuplarının ''İstanbulspor'daki gelişmeleri nasıl değerlendiriyorusunuz'' sorusu üzerine Bakan Şahin, İstanbulspor Kulüp Başkanı Adnan Sezgin ile görüştüklerini belirterek, ''Bildiğiniz gibi İstanbulspor'un yönetimi, bir tür anonim şirkete ait. Yönetimde bulunan bu ortakların bir bölümü bugüne kadar harekete geçmemişlerdi. Anladığım kadarıyla şimdi birlikte hareket ediyorlar. Yönetim bir anonim şirketin elinde olduğu için bakanlık olarak bizim direkt müdahale etmemiz sözkonusu değil'' yanıtını verdi. 
     Bakan Şahin, Futbol Federasyonu Başkanlığı seçimlerine de değinerek, ''Federasyon başkanı seçimlerinde demokratik bir süreç işleyecektir. Mehmet Ali Yılmaz'ın başkanlığa aday olması demokratik sürecin bir gereğidir. Göreve gelecek yeni yönetim 4 yıl boyunca Türk futbolunun sorunlarına sahip çıkacaktır. Hangi yönetim gelirse gelsin biz onlara her türlü desteği vereceğiz'' diye konuştu. 
     
</TEXT>
</DOC>
