<DOC>
<DOCNO> 229765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/guncel/gun01.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma mozaikleri şimdilik evinde... 
</HEADLINE>
<TEXT>

   Zeugma Platformu'nun, mozaiklerin istanbul'a taşınmaması için aldırdığı ihtiyati tedbir kararına Kültür ve Turizm Bakanlığı'nın itirazı reddedildi 
      AHMET KAYA, ÖKKEŞ İŞÇİ Gaziantep DHA 
   
   Zeugma mozaiklerinin NATO Zirvesi için 28 Haziran'da Toptapı Müzesi'nde sergilenmesi kararı alan bakanlıkla, eserlerin Gaziantep'te sergilenmesi gerektiğini savunan platform arasında yaşanan anlaşmazlık mahkemeye taşındı. 
   Platformun mozaiklerin götürülmemesi için aldırdığı ihtiyati tedbir kararına bakanlığın yaptığı itirazla ilgili dava Gaziantep 2. Asliye Hukuk Mahkemesi'nde görüldü. Bakanlık adına katılan müdahil avukat Füsun Buyuran, bakanlığın ülkenin kültür değerlerinin koruma ve tanıtımı adına Kültür ve Tabiat Varlıklarını Koruma Kanunu'nun verdiği yetkileri kullanarak mozaiklerin götürülmesi kararı aldığını belirterek ihtiyati tedbirin kaldırılmasını istedi. 
   Platform adına konuşan avukatlar Mete Sayın ile Dilek Topalkara da, söz konusu kanunun 6 ve 20. maddelerinin, mozaiklerin naklinin ancak müzenin deprem, sel, yangın gibi afetlerden zarar görmesi durumunda veya Kültür Varlıklarını Koruma Yüksek Kurulu kararıyla mümkün olabileceğini emrettiğini kaydetti. 
   Kültür Bakanlığı Müsteşarlığı'nın 20 Ocak tarihli yazısıyla mozaiklerin hiçbir koruma önlemi olmayan Gaziantep Real Hipermarketler Zinciri'ne götürülüp, buradan naklinin emredildiğine işaret eden mahkeme de, bakanlığın itirazını reddetti. Dosya asıl karar için Gaziantep 1. Asliye Hukuk Mahkemesi'ne gönderildi. 
   
   
   
</TEXT>
</DOC>
