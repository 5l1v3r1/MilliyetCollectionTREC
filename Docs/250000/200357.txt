<DOC>
<DOCNO> 200357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun16.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau Uygulamaları görelim, Türkiye ile müzakerelere başlarız... 
</HEADLINE>
<TEXT>

     Almanya Cumhurbaşkanı Johannes Rau, Türkiye'deki reformların uygulamaya yansıması durumunda Türkiye ile AB üyelik müzakerelerine başlanması gerektiğini söyledi. 
     Cumhurbaşkanı Rau, eşi Christian Rau ile birlikte Bild am Sonntag gazetesine verdiği demeçte, ''Türk parlamentosu tarafından kabul edilen reformlar uygulamaya da yansırsa Türkiye ile AB üyeliği müzakerelerine başlama zamanı gelmiştir. Bu değişimler özellikle din, inanç ve vicdan özgürlüğü alanında olmalı'' dedi. Rau, Türkiye'nin AB üyeliğinin Avrupa Parlamentosu seçim kampanyasında ele alınıp alınmaması gerektiğine ilişkin soru üzerine de ''İnsanları ilgilendiren bir konuysa ele alınmalı. Ancak ülkemizde yaşayan yabancıların seçim malzemesi yapılmasına karşıyım'' diye konuştu. 
     ''İslamiyet'in birleşmiş bir Avrupa'da yeri var mı '' sorusunu da Rau, ''İslamiyet'in Almanya'da bile yeri vardır. Almanya ve tüm Avrupa'da yeri olmayan tek şey radikal İslamcılık ve aynı zamanda radikal Hıristiyanlıktır'' diye cevapladı. 
     Alman hükümetinin Irak politikasını da destekleyen Rau, ''Irak'ta Alman askerlerinin bulunmamasından çok mutluyum. Ancak bu ülkenin yeniden imarına yardımcı oluyoruz. Dünyanın tüm kriz bölgelerinde yardımcı oluyoruz, ancak Almanya'nın 'dünyanın itfaiyesi' olmadığı unutulmamalıdır'' dedi. 
     Christina Rau da eşi Cumhurbaşkanı olmadan önce de birçok yardım kuruluşu adına çalıştığını hatırlatarak, Almanya'da özellikle eğitim alanında büyük eksiklikler gördüğünü belirtti. 
     Rau, ''Okulların sadece derslerin öğretildiği değil, çocukları toplum içinde yaşamaya hazırlayan yerler olmasını isterdim. Ancak bu genel bir talimat verilerek ya da öğretmenlerin sayısı artırılarak yapılabilecek bir şey değil. Okulların, daha fazla fikir üretilebilen yerler haline getirilmesi gerekiyor'' dedi. 
     
</TEXT>
</DOC>
