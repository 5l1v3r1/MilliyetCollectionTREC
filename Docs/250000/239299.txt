<DOC>
<DOCNO> 239299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun33.html </URL>
<DATE> 2004/05/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Cheney, yeni işkence fotoğraflarının yayınlanmasına karşı çıkıyor 
</HEADLINE>
<TEXT>

     Deniz Arslan bildiriyor 

ABD Başkan Yardımcısı Dick Cheney, Iraklı esirlere işkence eden Amerikalı askerlerin yeni fotoğraflarının yayınlanmasının, ''gazetecilerin iştahını'' tatmin etmekten başka işe yaramayacağını söyledi. 
     Fox News radyosunda konuşan Cheney, ''Bu fotoğrafların açıklanmasının sonucu olarak, suçluların kaçmasına izin veremeyiz. Aynı şekilde, masum insanların iftiraya uğramasını da istemem. Burada, daha fazla fotoğraf basmak isteyen basının yanı sıra düşünülmesi gereken birçok konu var'' dedi. 
     Cheney, fotoğrafların yayınlanmasının, ''bölgedeki koşulları'', Irak'ta görev yapan Amerikan askerlerini ve moral durumunu etkileyeceği uyarısında da bulundu. 
     İşkence görüntülerinin ardından bir internet sitesi, El Kaide ile bağlantılı radikal bir örgütün, bir Amerikalının kafası kesilirken çekilen görüntülerini yayınlamıştı. 
     ABD Kongresi ve Savunma Bakanlığı Pentagon , senatörlere yeni işkence fotoğrafları ve video görüntülerinin gösterilmesi konusunda çalışıyor. 
     Avukatlar, bu belgelerin hangi koşullarda kim tarafından görülebileceği üzerinde müzakerelerde bulunuyor. 
     Pentagon daha önce Senato Silahlı Hizmetler Komitesi'nin bu fotoğrafları görebileceğinde karar kılmıştı. Ancak ABD Başkanı George Bush yönetimi, fotoğrafları kamuoyuna açıklayıp açıklamayacağını halen söylemedi. 
     
</TEXT>
</DOC>
