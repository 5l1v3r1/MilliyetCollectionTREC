<DOC>
<DOCNO> 230370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun06.html </URL>
<DATE> 2004/04/11/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Talat Referandumu ertelemeyi kabul etmemiz mümkün değil... 
</HEADLINE>
<TEXT>

     KKTC Başbakanı Mehmet Ali Talat, Rum komünist AKEL partisinin, 24 Nisan'daki referandumun ''birkaç ay ertelenmesi'' için BM'ye yaptığı çağrıyla ilgili olarak, ''Böyle bir ertelemeyi kabul etmemiz mümkün değildir' dedi. 
     Talat, ''böyle bir ertelemenin Rum tarafının 1 Mayıs'ta tüm Kıbrıs adına Avrupa Birliği'ne AB girmesini sağlayacağını ve Kıbrıslı Türklerin çıkarları açısından sakıncalı olduğunu'' kaydetti. 
     Başbakan Talat, Türk Ajansı-Kıbrıs'a TAK yaptığı açıklamada, ''BM'nin AKEL'in çağrısına uyarak Türk tarafına erteleme önerisi getirmesi karşısında tavırlarının ne olacağı'' konusunda şunları söyledi 
     ''BM Genel Sekreteri'nin planı çok uzun bir süredir gündemde olması yanında bütün yönleriyle tartışılmış ve iki halk tarafından iyice algılanmıştır. Eksiklikleri, aksaklıkları ve güçlü yanları açığa çıkmıştır. Referandumun ertelenmesi bu bakımdan herhangi bir yarar sağlamaz. Böyle bir erteleme 1 Mayıs'ta tüm Kıbrıs adına Rum tarafının AB üyesi olmasını sağlar. Bunu Kıbrıslı Türklerin çıkarları açısından son derece sakıncalı buluyorum. Böyle bir ertelemeyi kabul etmemiz mümkün değildir.'' Talat, ''AKEL'in referandumu erteletme girişiminin Kıbrıs Türklerinin çıkarları açısından bir art niyet taşıyıp taşımadığı'' yönündeki soruya karşılık da, ''bunu değerlendirebilmek için AKEL yetkileriyle görüşmesi gerektiğini, kısa zamanda böyle bir görüşmeyi sağlayıp niyetlerini anlamayı umduğunu'' belirtti. 
     Başbakan Mehmet Ali Talat, ''Ayrıca bizim açımızdan böyle bir yaklaşımın niye kabul edilebilir olmadığını da açıklama imkanı bulurum'' dedi. 
     
</TEXT>
</DOC>
