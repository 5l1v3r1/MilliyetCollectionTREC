<DOC>
<DOCNO> 247005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/guncel/axgun02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelme Bush' konseri 
</HEADLINE>
<TEXT>


NATO Zirvesi, yarın Kadıköy Göztepe Parkı'nda birçok grubun katılacağı bir konserle protesto edilecek... 

İSTANBUL Milliyet 

Küresel Barış ve Adalet Koalisyonu BAK , İstanbul'da yapılacak NATO Zirvesi'ni protesto amacıyla yarın Kadıköy Göztepe Özgürlük Parkı'nda "Gelme Bush - Savaşsız Bir Dünya Mümkün" adıyla konser düzenleyecek. 
BAK Sözcüsü Ragıp İncesağır, yaptığı açıklamada savaş naralarına barış şarkılarıyla karşılık vereceklerini kaydetti. İncesağır, "Onların dili, savaşın dili. Ama biz onlarla aynı dili konuşmak zorunda değiliz" dedi. Konsere katılacak olan Mor ve Ötesi Grubu'nun solisti Harun Tekin de, "büyük bir işgal yaşandığını" belirtti. Gökkuşağı Vosvosları Grubu sözcüsü Cem Çobanoğlu da konvoy oluşturacaklarını anlattı. Konserde, Bulutsuzluk Özlemi, Işığın Yansıması, Kara Güneş, Kardeş Türküler, Mor ve Ötesi, Onur Akın, Vedat Sakman, Yaşar Kurt, Yavuz Bingöl, Zeynep Tanbay ve Rojin'in de sahne alacağı kaydedildi. 


</TEXT>
</DOC>
