<DOC>
<DOCNO> 206532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun19.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li ünlü muhalif yazar Petras Türkiye'ye geliyor 
</HEADLINE>
<TEXT>

     Adı Amerikalı ünlü muhalif yazarlar Noam Chomsky ve geçen yıl ölen Edward Said gibi yazarlarla birlikte anılan, ünlü Amerikalı akademisyen ve yazar James Petras Türkiye'ye gelecek. 
     Halkevleri ve Cosmopolitik dergisi tarafından davet edilen Petras, İstanbul ve Ankara'da küreselleşme ve küreselleşme karşıtı hareketler konusunda iki konferans verecek. 
     Petras'ın 10 Ocak Cumartesi günü İstanbul'da Kadırga Kültür Merkezi'nde, 11 Ocak Pazar günüyse Ankara'da Siyasal Bilgiler Fakültesi'nde vereceği konferanslar, simultane olarak Türkçe'ye çevrilecek. 
     Petras, halen New York Binghamton Üniversitesi'nde sosyoloji bölümü profesörü olarak öğretim üyeliği yapıyor. 
     ''Küreselleşme ve Direniş'' adlı bir kitabı Türkçe yayınlanan Petras'ın, 30'dan fazla kitabı ve yüzlerce makalesi bulunuyor. 
     
</TEXT>
</DOC>
