<DOC>
<DOCNO> 239262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/yasam/yas03.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
19 Mayıs'ın küçük 'şehidi' 
</HEADLINE>
<TEXT>


14 yaşındaki Fatih Albayrak, Trabzon'daki bayram provasında kalbine yenildi 

TEKİN ATAY Trabzon DHA 

Trabzon Avni Aker Stadyumu'ndaki 19 Mayıs Gençlik ve Spor Bayramı provalarında Fatih Albayrak 14 yaşamını yitirdi. 
Tribündeki gösterilerde görevli olan, Cudibey İlköğretim Okulu 7 - B sınıfı öğrencisi Albayrak, dün öğle saatlerindeki provada aniden yere yığıldı. Devlet Hastanesi Acil'ine götürülen ve ilk belirlemelere göre akciğerlerinde kalp krizine bağlı ödem oluşan Albayrak, tüm çabalara karşın kurtarılamadı. Albayrak'ın yakınları ve arkadaşları, ölüm haberiyle gözyaşlarına boğuldu. 

'Kontrol yapılsın' 
Geçen yıl takdirname belgesi alan ve sınıfının başarılı öğrencilerinden olan Albayrak'ın ailesi, öğrencilerin sağlık kontrolüne girmeden bu tip etkinliklere katılmasının doğru olmadığını savundu. Arkadaşları ise, küçüğün son anlarını şöyle anlattı "Tribünde otururken bir anda fenalaşıp başını yanındaki arkadaşına dayamak istedi. Rengi morardı. Ne olduğunu anlayamadan yere yığıldı." 
Albayrak'ın cenazesi bugün okulundaki tören sonrası Aile Mezarlığı'nda toprağa verilecek. 



</TEXT>
</DOC>
