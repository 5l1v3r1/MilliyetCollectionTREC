<DOC>
<DOCNO> 245576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko14.html </URL>
<DATE> 2004/06/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Özelleştirilemedi, çürüyor... 
</HEADLINE>
<TEXT>

     Özelleştirme kapsamına alınması nedeniyle 2 yıl önce üretimi durdurulan Mersin'in Silifke ilçesindeki SEKA Akdeniz İşletmesi'nin çürümeye terk edildiği iddia edildi. 
     Silifke Arkadaş Çevre Grubu Sözcüsü Yaşar Öztürk, AA muhabirine yaptığı açıklamada, Taşucu beldesinde, 1984 yılında faaliyete geçen ve Özelleştirme İdare Başkanlığı'nca özelleştirme kapsamına alınan, 2002 yılının Mart ayında da üretimi durdurulan fabrikanın ekonomiye yeniden kazandırılması gerektiğini savundu. 
     Cumhuriyet Savcılığı'na suç duyurusunda bulunduğunu kaydeden Öztürk, ''Milletin malı zarar görüyor. 440 işçi ile 77 memurun görev yaptığı fabrikanın akıbetinin ne olacağını konusunda yetkili birimler kamuoyunu aydınlatmalı. Fabrika ya özelleştirilsin ya da çalıştırılsın'' dedi. 
     Sayıştay ve Devlet Denetleme Kurulu'na başvurarak, soruşturma açılmasını istediğini vurgulayan Öztürk, şunları söyledi 
     ''Çalıştırılmayan SEKA Akdeniz İşletmesi'nde şu ana kadar oluşan zararın boyutları bilinmiyor. 2 yıldır çalışmayan makineler bakım ve onarım görmediği için metal aksamlarından cıvatalarına kadar çürümüş durumda. İşlemeyen fabrika pas tuttu.'' Öztürk, kamu malının zarara uğratılmasının ülkeye ve ulusa ihanet olduğunu kaydederek, ''Bu fabrikanın çürümesi gerekçe gösterilerek yok pahasına özelleştirilmek istenmesinden şüphe duyuyoruz'' dedi. 
     
     İKİ KEZ İHALEYE ÇIKARILMIŞTI 
     AA muhabirinin edindiği bilgiye göre, SEKA Akdeniz İşletmesi 2002 yılından bugüne kadar iki kez ihaleye çıkarıldı. 
     Açık artırma usulü ile yapılan ilk ihaleye, Koni İnşaat A.Ş, Albayrak A.Ş. ve Özburak İnşaat Ltd. Şti. katıldı. Yazılı turların ardından 70 milyon dolar ile açık artırmaya geçilen ihalede, üç şirket de artırım yapmayarak ihaleden çekildi. 
     SEKA Akdeniz işletmesi için ikinci ihaleyi 109.9 milyon dolarla Park Holding-Laveggia Spa ortak girişimi kazandı. Ancak, firma yükümlülüklerini yerine getirmediği için ihale ikinci en iyi teklifi sunan Aksa Jeneratör A.Ş'ye verildi. Aksa da aynı şekilde yükümlülüklerini yerine getiremediği için ihale iptal edildi. 
     
</TEXT>
</DOC>
