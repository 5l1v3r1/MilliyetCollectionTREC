<DOC>
<DOCNO> 210697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo28.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Elazığ'a özel uçakla gidecek 
</HEADLINE>
<TEXT>

     Yurtta yaşanan olumsuz hava koşullarına rağmen Birinci Süper Lig'in ikinci yarısı bu akşam yapılacak Diyarbakırspor-Galatasaray maçıyla başlarken, Gençlerbirliği de 25 Ocak Pazar günü yapacağı Elazığspor maçı için bu kente gitmenin yollarını araştırıyor. 
     Futbol Federasyonu'ndan erteleme olup olmayacağını sorduklarını ve olumsuz yanıt aldıklarını kaydeden Gençlerbirliği Kulübü yetkilileri, Elazığ'a özel uçakla gitmeyi planlarken, havaalanlarının kar nedeniyle kapalı olması halinde otobüsle ulaşmayı düşündüklerini ve bunun hazırlıklarını da yaptıklarını ifade ettiler. 
     Kırmızı-siyahlı ekibin yöneticileri, her ihtimale karşı Erzincan'da da otel rezervasyonu yaptırdıklarını belirttiler. 
     Öte yandan, son antrenmanda aşil tendonundan sakatlanan forvet oyuncusu Veysel'in MR'ının çekildiği ve ikinci derecede zorlanma belirlendiği öğrenildi. Ayrıca, Veysel'in hızlı tedavisi ve Elazığspor maçına yetiştirilebilmesi için çalışıldığı kaydedildi. 
     
</TEXT>
</DOC>
