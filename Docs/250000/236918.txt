<DOC>
<DOCNO> 236918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy13.html </URL>
<DATE> 2004/05/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AKP'li Yüksektepe Meclis'te çilek, domates ve et dağıtmam için talep var 
</HEADLINE>
<TEXT>

     TBMM'de düzenlediği ''elmalı'' basın toplantısıyla dikkatleri çeken AK Parti Denizli Milletvekili Mehmet Yüksektepe, Meclis'te ''çilek, domates ve et dağıtması'' için üreticilerden talep geldiğini söyledi. 
     Yüksektepe, konuyla ilgili gazetecilere yaptığı açıklamada, Meclis'teki elma dağıtımıyla amaca ulaşıldığını, üreticilerden ''tüketim talebinin arttığına'' yönelik olumlu telefonlar aldığını söyledi. 
     Üreticilerin sorunlarına çözüm bulmak için elinden geleni yapacağını kaydeden Yüksektepe, üretici problemlerinin çözümüne ilk olarak elma üreticilerinden başladığını ve pazarlama konusuna bir nebze olsun çözüm bulduklarını söyledi. 
     Maliye Bakanlığı'nca fon oluşturulup, dengeli ve düzenli beslenmek için gerekli meyve ve sebzelerin okullarda, kışlalarda dağıtımının sağlanacağını belirten Yüksektepe, şöyle devam etti 
     ''Mecliste çilek, domates ve et dağıtmam için üreticilerden talep geldi. Onların sorununa da okullarda ve kışlalarda tüketimi yaygınlaştırarak çözüm olacağız. Bakanlıklar arası görüşmelerle elma ve patatesin yanı sıra çilek, erik, et ve domates tüketimini yaygınlaştırmayı amaçlıyoruz.'' 
     
</TEXT>
</DOC>
