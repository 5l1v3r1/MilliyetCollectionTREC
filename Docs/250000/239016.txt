<DOC>
<DOCNO> 239016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun43.html </URL>
<DATE> 2004/05/11/ </DATE>
<TIME> 22.31 </TIME>
<AUTHOR>  </AUTHOR>
<HEADLINE>
ABD ordusu, Sadr "Sorununu" çözmek için Şii liderlerle temasa geçti 
</HEADLINE>
<TEXT>

     ABD güçlerinin, koalisyon güçleri ve Iraklı radikal Şii lideri Mukteda Sadr arasında barışçı bir çözüm bulma umuduyla Şii dini liderlerle temasa geçtiği bildirildi. 
     Amerikalı Tümgeneral Martin Dempsey, Mukteda Sadr'ın milisleri ve koalisyon arasındaki çatışmalara siyasi bir çözüm bulmak amacıyla üst düzey dini liderler, siyasi parti üyeleri ve aşiret liderleriyle görüştüğünü söyledi. 
     Dempsey, ''Taktik operasyonlar çerçevesinde, bu görüşmelere başlayabilmeleri için bir pencere açtık. Ancak görüşmelere hemen başlamaları için onlara yardım ediyorum, çünkü bu pencere sonsuza kadar açık kalmayacak'' dedi. 
     General Dempsey, Amerikalı yetkililerin Iraklılara, ''Mukteda Sadr'ın yarattığı bu sorunu çözme fırsatını vermek istediklerini'' belirterek, ''Ekim yada Kasım 2003'te Sadr'ı yakalamak için bir yol bulmamız gerekirdi ancak bu sorunun çözümünü Iraklılara bırakmak ve Sadr'ın dışlanmasını sağlamak için bunu yapmamaya karar verdik'' dedi. 
     Sadr, ABD liderliğindeki koalisyon güçlerinin kendisiyle görüşmesi şartıyla yandaşlarının isyanlarını sona erdirme önerisinde bulunmuştu. 
     Mukteda Sadr yanlısı ''Mehdi Ordusu'', son günlerde başkent Bağdat, Irak'ın merkezindeki Şii kentleri ve ülkenin güneyindeki birçok kentte koalisyon güçleriyle çatışmış ve ağır kayıplar vermişti. 
     
</TEXT>
</DOC>
