<DOC>
<DOCNO> 234643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko06.html </URL>
<DATE> 2004/04/25/ </DATE>
<TIME> 10.50 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
TOBB, 600 kişi ile Almanya'da... 
</HEADLINE>
<TEXT>

     Almanya'nın Köln kentinde kurulan Türk-Alman Ticaret ve Sanayi Odası TATSO 27 Nisan Salı günü, Başbakan Recep Tayyip Erdoğan ile Almanya Başbakanı Gerhard Schröder tarafından törenle hizmete açılacak. 
     Türkiye Odalar ve Borsalar Birliği TOBB ile Almanya Sanayi ve Ticaret Odaları Birliği DIHK arasında 27 Ocak 1994 tarihinde imzalanan protokol ile İstanbul'da kurulan Alman-Türk Ticaret ve Sanayi Odası'nın AHK ardından, şimdi de bu odanın Köln'deki karşılığı Türk-Alman Ticaret ve Sanayi Odası resmen hizmete girecek. 
     Odanın açılışına katılacak Başbakan Recep Tayyip Erdoğan yarın akşam saatlerinde ATA Uçağı ile Köln'e gidecek. Erdoğan, 27 Nisan Salı günü TATSO'nun resmi açılış töreninin yapılacağı Köln Ticaret ve Sanayi Odası'na IHK Federal Almanya Başbakanı Gerhard Schröder ile birlikte gelecek. Erdoğan ile Schröder açılışta birer konuşma yapacak. Daha sonra iki Başbakan başbaşa bir görüşme gerçekleştirecek. 
     Öğle yemeğinin ardından ise Başbakan Erdoğan TATSO'yu ziyaret edecek. Aynı gün Almanya'daki vatandaşlara hitaben bir konuşma yapacak olan Erdoğan akşam da yemekte konuşacak. Daha sonra Anadolu Ateşi dans gösterisini izleyecek Erdoğan, geç saatlerde Köln'den ayrılacak. 
     
     TOBB YAKLAŞIK 600 KİŞİLİK HEYETLE KÖLN'E GİDİYOR 

     Türkiye Odalar ve Borsalar Birliği ve Alman Sanayi ve Ticaret Odaları Birliği'nin DIHK işbirliği ile Köln'de kurulan Türk-Alman Ticaret ve Sanayi Odası'nın açılışı için Odalar Birliği Türkiye'den yaklaşık 600 kişiden oluşan kalabalık bir heyet ile yarın Köln'e gidecek. 
     TOBB'un açılışa davet ettiği heyettekiler, üç özel uçak ile Köln'e götürülecek. 
     Bu arada Türkiye'de 362 oda ve borsanın bağlı olduğu Odalar Birliği ile Federal Almanya'da 82 Sanayi ve Ticaret Odası ve bunlara bağlı 3 milyonu aşkın Alman girişimcinin üyesi bulunduğu Alman Sanayi ve Ticaret Odaları Birliği'nin DIHK işbirliğiyle kurulan, Türk-Alman Ticaret ve Sanayi Odası'nın en önemli amacının ''Türk ve Alman müteşebbis gücünü bir araya getirmek, taraflar arasında bilgi akışını sağlamak, ikili ilişkilerin her alanda gelişmesine katkı sağlamak ve yatırım-ticaret potansiyelini geliştirmek'' olduğu belirtiliyor. 
     Almanya'da önde gelen her ölçekteki Türk ve Alman sanayici, tüccar ve KOBİ'lerin üye olacağı Türk-Alman Ticaret ve Sanayi Odası, Türk ve Alman girişimciler için önemli bir işbirliği ve ortaklık platformu oluşturacak. 
     Odanın, aynı zamanda Almanya'daki çeşitli kişi ve kuruluşlarla işbirliği içerisinde, AB ile ilişkilerin geliştirilmesi ve Türkiye'nin AB'ye tam üyeliğinin desteklenmesine yönelik etkinlikleri gerçekleştirmesi de amaçlanıyor. 
     
</TEXT>
</DOC>
