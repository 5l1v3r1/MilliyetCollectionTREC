<DOC>
<DOCNO> 228918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko03.html </URL>
<DATE> 2004/04/06/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Babacan "Bu yıl doğrudan sermaye açısından rekor kırabiliriz" 
</HEADLINE>
<TEXT>

     Devlet Bakanı Ali Babacan, Türkiye'de artık herkesin elini taşın altına koyma zamanı geldiğini belirterek, ''Tribünlerde oturarak olup biteni seyretme dönemi geride kaldı'' dedi. 
     Babacan, İstanbul Değerli Maden ve Mücevherat İhracatçıları Birliği İMMİB tarafından düzenlenen toplantıda yaptığı konuşmada, Türkiye'de çok olumlu gelişmelerin yaşandığını ifade ederek, hükümetin, kurulduğundan bu yana Türkiye'nin kronikleşen sorunlarını çözmek için yoğun çaba gösterdiğini belirtti. 
     Hükümetin tek başına Türkiye'nin devasa sorunlarının üstesinden gelmesinin mümkün olmadığını, her kesimin bilgisinden yararlanmak istediklerini belirten Babacan, şunları kaydetti 
     ''Bugün Türkiye'de güzel gelişmeler oluyorsa, ülkenin çehresi hızla değişiyorsa, Türkiye kabuğunu kırarak önemli bir atılımı yakalamışsa, bu, oluşturulan kolektif heyecan, dinamizm ve birliktelik nedeniyledir. Bu uzlaşma ortamı yok olduğu anda Türkiye'nin başarı şansı da olmaz. Her an, her yerde, her kesimin eleştirilerini dikkatle dinlemeye ve politikalarımızı bunlara göre şekillendirmeye devam ediyoruz.'' Toplum ve iş dünyası ile yakın diyalog içerisinde çalışmaya devam edeceklerini anlatan Babacan, ''Bugün Türkiye'de artık herkesin elini taşın altına koyma zamanı geldi. Tribünlerde oturarak olup biteni seyretme dönemi de geride kaldı. Çünkü Türkiye'de bir kriz yaşandığında bu krizden etkilenen sadece sahadaki oyuncular olmuyor, toplumun tüm kesimi değişik bedeller ödüyor'' diye konuştu. 
     Türkiye'de oluşan iyimser havanın bozulmasına izin vermeyeceklerini ifade eden Babacan, enflasyon ve faizlerin düştüğünü büyümede, ihracatta, üretimde tarihi başarılara şahit olunduğunu dile getirdi. 
     
     ''KAYNAĞIMIZ GÜVEN'' 
     2003 yılında ülke ekonomisinin yüzde 5.9 büyüdüğüne dikkati çeken Babacan, uygulanan ciddi para politikaları sonucunda Türk Lirası'na güvenin arttığını kaydetti. 
     Bakan Babacan, sözlerine şöyle devam etti 
     ''Bize 'Türkiye'nin kaynağa ihtiyacı var, kaynağı nereden bulacaksınız' diye soruyorlar. Biz, 17 aylık hükümetimiz dönemine bakacak olursanız, bir define bulmadık, bir ganimet yok, bir yerlerden petrol de çıkmadı. Kaynak nasıl oldu Bunun cevabı güven. Nasıl iş dünyasında güven sonsuz bir kaynak, sermaye ise aynı şey siyasette de geçerli. Güveni oluşturmak ve bunu güçlendirmek için de sözünde durmak önemli. 17 aylık dönemdeki icraatımıza bakarsanız, seçimlerden önce ne söz verdiysek o, neyi yapacağız dediysek onu yapıyoruz. 17 ayda çok şükür çok ciddi güven ortamı oluştu.'' Türkiye'nin uluslararası ilişkilerinde büyük mesafeler kaydetmesinin arkasında güven unsurunun yattığını dile getiren Babacan, ''Artık Avrupalı, Amerikalı, Ortadoğulu dürüst, özü sözü bir olan bir hükümet görüyor karşısında'' dedi. 
     
     ''DÖVİZ İLE İLGİLİ BİR TAAHHÜT YOK'' 
     Soruları da yanıtlayan Babacan, işadamlarının döviz kurundan yakınması üzerine, serbest bir kur rejimi uygulandığı hatırlatarak, ''Döviz ile ilgili bir taahhüt yok'' ifadesini kullandı. 
     Serbest kur rejiminin şokları emici bir görev gördüğünü vurgulayan Babacan, ''Irak savaşı başladığında, mart ayının tamamında Türkiye'den çıkan sermaye miktarı sadece 500 milyon dolardı. Bu kolaylıkla milyarlarca dolar olabilirdi. Eğer kuru sabit tutma çalışması gibi yanlış politika izlenseydi, o zaman felaketin arkasından felaket yaşayabilirdik'' diye konuştu. 
     Serbest rejimin uygulandığı bir ülkede sıcak paradan korkmamak gerektiğini belirten Babacan, Türkiye'ye, sıcak para olarak da, doğrudan yatırımlar olarak da sermaye girdiğini kaydetti. Bakan Babacan, ''Geçen yıl yaklaşık 600 milyon dolar gibi doğrudan yatırım söz konusu oldu. Bu sene çok iyi başladı. Bu yıl doğrudan sermaye açısından bir rekor kırabiliriz'' dedi. 
     
</TEXT>
</DOC>
