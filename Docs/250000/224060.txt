<DOC>
<DOCNO> 224060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo10.html </URL>
<DATE> 2004/03/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş gol yemeye doymuyor... 
</HEADLINE>
<TEXT>

     Diyarbakırspor'a deplasmanda 3-1 yenilerek şampiyonluk yarışında ağır bir yara alan Beşiktaş, ligin ikinci yarısında adeta gol yemeye doymuyor. 
     Ligin ikinci yarısına en yakın rakibi Fenerbahçe'nin 8 puan önünde lider giren siyah-beyazlılar, son 9 maçta kötü bir grafik çizip liderliği yitirirken, bu karşılaşmaların yalnızca 2'sinde kalesinde gol görmedi. 
     İkinci yarıda yaptığı 9 maçta toplam 17 gol yiyen ''Kara Kartallar'', böylece kalesinde lider tamamladıkları ve toplam 15 gol yedikleri ilk yarının tamamından daha fazla gol gördü. 
     Ligin ilk yarısında maç başına 0.88 gibi düşük bir gol yeme oranıyla mücadele eden Beşiktaş, ikinci yarıda ise 1.88'lik gol yeme oranına ulaştı. 
     
     SON 3 MAÇTA 3'ER GOL 
     Siyah-beyazlılar, ligde yaptığı son 3 maçta da kalesinde 3'er gol gördü. 
     Ligin 24. haftasında deplasmanda Trabzonspor karşısında 3-0 yenilen Beşiktaş, 25. haftada Elazığspor'u 5-3 yenerken, dün de Diyarbakır deplasmanında 3-1 yenilmekten kurtulamadı ve 3 haftada kalesinde 9 gol gördü. 
     
     YALNIZCA 2 MAÇTA GOL YEMEDİ 
     Beşiktaş, ligin ikinci yarısında yaptığı 2 maçta kalesinde gol görmedi. 
     Ligin 19. haftasında deplasmanda Bursaspor'u 1-0 yenen siyah-beyazlılar, 22. haftada da yine deplasmanda Malatyaspor ile golsüz berabere kaldı. 
     ''Kara Kartallar'' ligin ikinci yarısında evinde yaptığı tüm maçlarda ise kalesini rakip oyunculara kapayamadı. 
     Siyah-beyazlıların ligin ikinci yarısında yaptığı maçlar ve sonuçları şöyle 
     Beşiktaş - Samsunspor.... 0 - 4 Hükmen . 
     Bursaspor - Beşiktaş..... 0 - 1 . 
     Ankaragücü - Beşiktaş.... 1 - 1 . 
     Beşiktaş - Denizlispor... 3 - 1 . 
     Malatyaspor - Beşiktaş... 0 - 0 . 
     Beşiktaş - İstanbulspor.. 1 - 2 İzmit'te oynandı . 
     Trabzonspor - Beşiktaş... 3 - 0 . 
     Beşiktaş - Elazığspor.... 5 - 3 . 
     Diyarbakırspor - Beşiktaş 3 - 1 . 
     
</TEXT>
</DOC>
