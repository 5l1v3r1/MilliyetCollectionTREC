<DOC>
<DOCNO> 215968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun34.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcu eşleri kadın antrenörü kıskanınca... 
</HEADLINE>
<TEXT>

     İngiltere'de Gillingham futbol kulübünün antrenörü Laura Church, futbolcu eşlerinin kıskançlığı yüzünden işinden kovulduğunu öne sürerek mahkemeye başvurdu. 
     İlginç davanın ilk duruşmasında iddialarını dile getiren antrenör, gece yarısı futbolculardan Chris Hope'un cep telefonuna mesaj gönderdiğini kabul ettiğini belirterek, ''Ancak bunu, o günkü maçta gösterdiği başarıyı kutlamak için yaptım. Kıskanılacak bir durum yoktu. Hem futbolcunun eşi hem kulüp, durumu yanlış anlayıp gereksiz reaksiyon gösterdi'' dedi. 
     Şampiyon bir vücut geliştirmeci olan 40 yaşındaki Laura Church, kendisine cinsel ayrımcılık ve haksız işlem uygulandığını da öne sürerek, ''futbolcu Hope'a, eşiyle görüşüp durumu aydınlatabileceğimi söyledim, ama onun yanıtı eşim seni görürse gözünü oyar şeklinde oldu'' diye konuştu. 
     29 yaşındaki defans oyuncusu Hope'a gönderilen mesajın, ''aferin, harika bir oyundu, harika bir oyuncusun'' şeklinde olduğunu da belirten Church, mesajdan sonra kendisiyle ilgili bir cadı avı başlatıldığını savundu. 
     Mesajın gönderilmesinden sonra kulüp başkanı Paul Scally'nin kendisini çağırıp, ''Seni kovmam isteniyor. Başımda boza pişiriyorlar, daha fazla dayanamayacağım'' diyerek, futbolcu eşlerinden gelen baskıyı itiraf ettiğini de savunan Church, ''futbolcu eşleriyle karşılaşmamı o da istemedi ve bana güzelliğimin onları çok rahatsız edeceğini söyledi'' dedi. 
     Mesajı gece göndermesinin de bir anlık boşluktan ileri geldiğini savunan Church, ''fark ettiğimde de telefonun o saatte açık olmayacağını, mesajın nasıl olsa ertesi sabah oyuncunun eline geçeceğini düşünüp kendimi rahatlattım'' diye konuştu. 
     Chris Hope'un eşinin ertesi sabah kendisini arayıp, ''kocam zaten kendisini yeterince beğeniyor. Senin de onun egosunu daha fazla şişirmene gerek yok'' dediğini belirten Church, kulüpten işine geri dönmesinin sağlanmasını ya da haksız işlemden dolayı kendisine tazminat ödenmesini istedi. 
     Dava, tanıkların dinlenmesi için bir başka güne ertelendi. 
     
</TEXT>
</DOC>
