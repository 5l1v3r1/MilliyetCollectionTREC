<DOC>
<DOCNO> 232737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun25.html </URL>
<DATE> 2004/04/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Zapatero'dan uluslararası terörizme özel plan 
</HEADLINE>
<TEXT>

     İspanyol El Pais gazetesi, 192 kişinin ölümüne yol açan 11 Mart'taki bombalı saldırıların, Zapatero hükümetini uluslararası terörizme karşı yeni önlemler almaya ittiğini yazdı. 
     11 Mart'ın İspanya'da birçok şeyi değiştireceğini vurgulayan El Pais, Hükümet'in uluslararası terörizme karşı özel bir plan hazırlığı içinde olduğunu ileri sürdü. 
     ''İspanya'da bu zamana kadar terörle mücadelede öncelik ETA'ydı. Gizli servislerin sadece yüzde 10'u uluslararası terörizm üzerine çalışıyor'' diye yazan gazete, istihbaratçılar arasında hiç kimsenin Arapça konuşmadığını sadece çevirmenler olduğunu ifade etti. 
     İspanya Başbakanı Jose Luis Rodriguez Zapatero'nun, önceliği ''her türlü terörizme karşı mücadele'' olarak açıklamasının ardından, yeni İçişleri Bakanı Jose Antonio Alonso'nun Polis Teşkilatı Genel Müdürü ve Jandarma Komutanı'nı toplantıya çağırdığı bildirildi. 
     Uluslararası terörizmle mücadelede, polis ve jandarma arasındaki koordinasyonun genişletilmesinin hedeflendiği, ortak bilgi-işlem merkezleri oluşturulacağı ve özel birimlerdeki soruşturmaların birlikte yürütülmesinin sağlanacağı kaydedildi. 
     
</TEXT>
</DOC>
