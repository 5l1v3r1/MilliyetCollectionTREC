<DOC>
<DOCNO> 200634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo13.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Hooijdonk Fenerbahçe'yi uçuruyor... 
</HEADLINE>
<TEXT>

     Birinci Süper Futbol Ligi'nde son haftalarda galibiyete hasret kalan Fenerbahçe, Ankaragücü maçında Van Hooijdonk ile güldü. 
     Sarı-lacivertlilerin, ligin 15. haftasında deplasmanda Ankaragücü'nü 4-1 yendiği maçta 2 gol atan Hollandalı futbolcu, takımını galibiyete taşıyan en önemli isimlerden birisi oldu. 
     Ligde bundan önceki son galibiyetini 24 Kasım'da Adanaspor karşısında 3-0'la elde eden Fenerbahçe, puan yitirdiği Akçaabat Sebatspor, Samsunspor ve Beşiktaş maçlarından sonra galibiyetle tanıştı. Fenerbahçe, tekrarına karar verilen Çaykur Rizespor maçında da 1-1 berabere kalmıştı. 
     Geçen hafta Beşiktaş karşısında Fenerbahçe'nin 2 golüne imzasını atan Van Hooijdonk, başkentte de ön plana çıkarak rakip filelere iki gol gönderdi. 
     
     10 HAFTA SONRA GELEN FRİKİK GOLÜ 

     Ankaragücü maçının 63. dakikasında kullandığı serbest vuruşta topu filelere göndererek takımını 2-1 öne geçiren Van Hooijdonk, ligde 10 haftanın ardından frikik golü attı. 
     En son Fenerbahçe'nin 5. haftada Gaziantepspor'u 3-1 yendiği maçın 75. dakikasında serbest vuruştan gol atan Hollandalı yıldız, bu maçta da 1-0 yenik durumda olan takımına 1-1'lik eşitliği getirmişti. 
     
     TUNCAY'I GEÇTİ 

     Van Hooijdonk, Ankaragücü maçında attığı 2 golle, ligde 10 golü bulunan takım arkadaşı Tuncay'ı geride bıraktı. 
     11 gole ulaşan Hollandalı futbolcu, daha önce Trabzonspor, Elazığspor, Diyarbakırspor, Gaziantepspor ve Galatasaray maçlarında 1'er, Bursaspor ve Beşiktaş maçlarında ise 2'şer gol atmıştı. 
     
     ÜMİT VE SELÇUK İLK KEZ GOL ATTI 

     Fenerbahçe'nin Ankaragücü'nü 4-1 yendiği maç bir anlamda ilklerin maçı oldu. 
     Maçın 69. dakikasında kaptan Ümit, 87. dakikasında ise Selçuk bu sezon takımları adına ilk kez gol attı. 
     
</TEXT>
</DOC>
