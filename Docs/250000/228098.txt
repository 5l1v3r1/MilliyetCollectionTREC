<DOC>
<DOCNO> 228098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/dunya/dun03.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   26 üyeli NATO ilk kez toplandı 
   Hafta başında resmen NATO üyesi olan 7 eski Doğu Bloku üyesi ülke için Brüksel'de sembolik bir tören düzenlendi. Bulgaristan, Romanya, Estonya, Letonya, Litvanya, Slovakya ve Slovenya bayraklarının NATO kararg hında göndere çekilmesinin ardından ise İttifak'ın 26 üyeli ilk dışişleri bakanları toplantısı yapıldı. NATO, tarihinin en kapsamlı genişlemesini yaşarken bu yeni formattan memnun olmayan tek ülke Rusya. Soğuk Savaş'ın sona ermesinin ardından Polonya, Macaristan ve Çek Cumhuriyeti'ni bünyesine dahil ederek doğuya doğru ilk adımını atan NATO, bu son genişleme hamlesiyle Moskova'yı rahatsız eden bir coğrafi konuma sahip oldu. NATO'nun 26'lı formattaki ilk toplantısında Türkiye'yi Dışişleri Bakanı Abdullah Gül temsil etti. 
   
   Turizm için bir 'iyi' bir 'kötü' haber 
   Japonya Dışişleri Bakanlığı, Türkiye'ye yönelik ikinci derece uyarı seviyesini kaldırdı. Bakanlık İstanbul'da geçen kasım ayında art arda meydana gelen patlamalardan sonra, Türkiye ile ilgili uyarı seviyesini, "Mecbur olmadıkça gitmeyin" tavsiyesi içeren ikinci dereceye çıkmıştı. Yeni Zelanda Dışişleri Bakanlığı ise "Anzak Günü" nedeniyle Türkiye'ye gidecek olan vatandaşlarını "terör saldırıları olabileceği" yönünde uyardı. Avustralya'da önceki gün benzeri bir uyarıda bulunmuştu. 
   
   Madrid - Sevilla demiryoluna bomba 
   İspanya'da dün Madrid - Sevilla arasında hızlı trenin geçtiği demiryolunda yaklaşık 12 kg. cıvarındaki patlayıcıyla hazılanmış bomba bulundu. Rayların arasına gizlenmiş olarak bulunan bombanın, 11 Mart'ta Madrid'i kana bulayan saldırılarda kullanılan bombalara benzediği bildirildi. "Goma 2 Eco" tipi bombaların bakır ateşleyicisin olduğu ve montajın tamamlanmamış olduğundan patlayıcısının aktif hale geçmemiş olduğu kaydedildi. Ülkedeki tren hatlarında başka bombalı paket olup olmadığı araştırılırken, toplam 4 bin 800 kişinin de, biletini iade etmek için başvurduğu bildirildi. 11 Mart'ta yaklaşık 200 kişi ölmüştü. 
   
   Özbek müftüden kamikaze hutbesi 
   Özbekistan'da geçtiğimiz pazar gününden bu yana meydana gelen terör olaylarında ölenlerin sayası 66'ya yükselirken, başkent Taşkent'in Müftüsü Enver Hacı Tursunov, halkı intihar saldırısı düzenleyenlere karşı uyanık olmaya çağırdı. Tursunov, dünkü Cuma Hutbesi'nde, "Müslümanlar uyanık olun. Kamikazeler Allah'a karşıdır. Etrafta böyle insanlar görürseniz, onları topluca cezalandırmamız gerekir" dedi. 
   
   BBC'nin başına 'pornocu' başkan 
   Dünyanın en büyük ve en saygın yayın kuruluşu olan İngiliz BBC'nin başına Channel 4'un 9 yıllık yöneticisi Michael Grade atandı. David Kelly'nin ölümüyle ilgili Lord Brian Hutton tarafından hazırlanan raporda Başbakan Blair'in aklanması üzerine kuruluş 77 yıllık tarihinin en büyük krizine girmiş ve başkanı Gavyn Davies istifa etmek zorunda kalmıştı. Davies'in yerine geçen 61 yaşındaki Grade'in yönetiminde Channel 4'te yayımlanan eğlendirici şov programları nedeniyle "ahlakçı" Daily Mail gazetesi tarafından "Genel Pornografi Yönetmeni" olarak anılıyor. 
   
   
   
</TEXT>
</DOC>
