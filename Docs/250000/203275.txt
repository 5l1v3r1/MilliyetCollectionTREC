<DOC>
<DOCNO> 203275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur15.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Teröre karşı en büyük önlemi alan Pentagon bile vuruldu 
</HEADLINE>
<TEXT>

     Başbakan Recep Erdoğan, terörle mücadelede yüzde yüz netice almanın hiç bir zaman mümkün olamayacağını ifade ederek, ''Teröre karşı en büyük önlemi alan Pentagon'dur. Bilindiği gibi Pentagon'u bile terör vurmuştur'' dedi. 
     Erdoğan ve Özbekistan Cumhurbaşkanı İslam Kerimov ile birlikte düzenledikleri basın toplantısında gazetecilerin sorularını da yanıtladılar. 
     Kerimov, ''Yapılan açıklamalardan iki ülke arasında yeni bir sayfa açıldığını algılıyoruz. Özbek pilotların F-16 uçakları ile ilgili eğitimi ve diğer konularda bir iş birliği yapılacak mı '' sorusu üzerine, Türkiye'nin askeri yönden büyük bir güce sahip olduğunu belirtti. Türk ordusunun ''Büyük bir salahiyete'' sahip olduğunu kaydeden Kerimov, yakın bir geçmişte Türkiye'nin Özbekistan'a 2 milyon dolarlık askeri yardımda bulunduğunu anımsattı. 
     Terörle mücadele konusunda Türkiye'nin özel birimlerinin tecrübesinden Özbekistan'ın yararlanabileceğini anlatan Kerimov, Özbek hava kuvvetlerinde görevli subayların Türkiye'de eğitilmesi konusuna ilgi duyduklarını belirtti. 
     Başbakan Erdoğan, Özbek bir gazetecinin, Türkiye'nin AB üyelik sürecinin Türkiye-Özbek ilişkilerini nasıl etkileyeceğini sorması üzerine, Türkiye'nin 2004 Aralık ayında müzakere tarihi alma beklentisi içinde olduğunu kaydetti. Türkiye'nin AB'ye girmesiyle Avrupa'nın Özbekistan'a, Avrupa'nın da Özbekistan'a yakınlaşacağını kaydeden Başbakan Erdoğan, bunun da her alanda gelişme sağlayacağını ifade etti. 
     İki ülke arasında yatırım hacminin 1 milyar dolar civarında olduğunu hatırlatan Erdoğan, bu potansiyelin artırılması için Türk işadamlarında büyük heyecan gördüğünü söyledi. Ortak bir dayanışma ile adımlar atılmasının önemine değinen Erdoğan, ''Biz, Türkiye Cumhuriyeti olarak atmamız gereken adımları atmaya hazırız. Kardeşlik, lafla, sözle olmaz. Bunu beraber uygulamada gerçekleştirmemiz lazım. Dayanışma içinde, bunu başaracağız'' dedi. 
     Türk işadamlarının Özbekistan'da yapılan yatırımlarda bürokratik engellerle karşılaştığının hatırlatılması üzerine de Cumhurbaşkanı Kerimov, sıkıntıların giderilmesi için Özbek tarafı olarak mümkün olan herşeyi yapacaklarını belirtti. 
     
     ''PENTAGON'U DA VURDULAR'' 
     Erdoğan uluslararası terörizmle mücadele konusunda bir soruyu yanıtlarken, Türkiye'nin terörle mücadelede ''acemi olmadığını'' söyledi. Türkiye'nin on binlerce vatandaşını teröre kurban verdiğini anımsatan Erdoğan, şöyle konuştu 
     ''Terörle mücadele konusunda deneyimli güçlerimiz var. Terör adi bir olay değildir. Terör, nerede, neyi, nasıl vuracağı belli olmayan bir olaydır. Yüzde yüz netice almak hiç bir zaman mümkün değildir. Teröre karşı en büyük önlemi alam Pentagon'dur. Bildiğiniz gibi Pentagon'u bile terör vurmuştur. Bunu minimize etmek başarıdır. 
     Bunun için de uluslararası teröre karşı uluslararası mücadele platformu oluşturmak şarttır. İstihbarat ağlarının genişletilmesi, sağlıklı bilgi akışı çok önemlidir. Bizler bunun gayreti içindeyiz.'' Kerimov da aynı soruyu yanıtlarken, Başbakan Erdoğan'ın görüşlerini paylaştığını söyledi. İki ülke arasında terörle mücadele konusunda imzalanan anlaşmanın uluslararası işbirliğinin en güzel örneklerinden biri olduğunu kaydeden Kerimov, terörle mücadele konusunda Türkiye'nin deneyimlerinden faydalanma isteğini yineledi. ''Terörle mücadele'' ibaresinin son dönemde adeta ''moda olduğunu'' ifade eden Kerimov, terörün, ideolojisi ve kaynağı ile de mücadele edilmesi gerektiğini söyledi. 
     Kerimov, İslam dininin terörle alakasının olmadığını belirterek, terörün, ne dilinin, ne dininin, ne de milletinin olduğunu söyledi. Terörü bir dinle bağdaştıranları kınadığını ifade eden Kerimov, İslam dininde iyi niyet, kardeşlik ve hakkın bulunduğunu kaydetti. Ancak bazı grupların İslam dinini kendilerine araç olarak kullanarak ''Harp amaçladıklarını'' ifade eden Kerimov, ''El-Kaide ve Hizbul Tahrir'i kastediyorum. Bunlar kınanmalıdır. Avrupa ülkeleri terörü lanetlemelerine rağmen, terör örgütünün kaynağı, bürosu Londra'dadır. Adeta 'siz bizi rahatsız etmeyin, biz sizi rahatsız etmeyelim' anlayışıyla hareket ediyorlar'' dedi. 
     
     HEYETLER ARASI GÖRÜŞME 
     Bu arada alınan bilgiye heyetlerarası görüşmede Başbakan Erdoğan, Türk Hava Yolları'nın Özbekistan'a yaptığı seferlerde vergi alınması konusunu gündeme getirdi. Türk hükümetinin aynı uygulamayı Özbek Hava Yolları'na yapmadığını anımsatan Erdoğan, bu durumun düzeltilmesi için Kerimov'dan istekte bulundu. Erdoğan, Türk Hava Yolları'nın bu ülkeye yaptığı sefer sayısının 4'den 7'ye çıkarılmasını da istedi. 
     
</TEXT>
</DOC>
