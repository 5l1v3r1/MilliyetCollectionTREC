<DOC>
<DOCNO> 212533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yazar/yilmaz.html </URL>
<DATE> 2004/02/01/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
CHP'de aday sıkıntısı 
</HEADLINE>
<TEXT>

   
   Genel seçimlerde bekletinin altında kalan CHP, yerel seçimlere hazırlıksız yakalandığı izlenimini veriyor. 
   İstanbul için hergün bir başka isim CHP ile birlikte anılıyor. 
   CHP, İstanbul'a en büyük şoku İstanbul Büyükşehir Belediye Başkanı Ali Müfit Gürtuna'nın ismini adaylık kulislerinde dolaştırarak yaşattı. 
   Gaziantep Belediye Başkanı Celal Doğan'ın İstanbul'daki arayışları yerini bulmadı ve memleketine döndü. Doğan'ın bugüne kadar Gaziantep'te gösterdiği başarıyı, tekrar edip edemeyeceği ise kesin değil. 
   İstanbul CHP aday adayı olarak, üç dönem Kocaeli'nde Belediye Başkanlığı yaptıktan sonra CHP sıralarından Meclis'e giren Sefa Sirmen ortaya çıktı. İkincisi aday adayı Gelirler eski Genel Müdürü ve CHP Trabzon milletvekili Akif Hamzaçebi. Hamzaçebi ile Sirmen CHP'nin İstanbul minderinde güreş tutuyorlar. 
   
   İş dünyasından isimler    CHP lideri Deniz Baykal'a iş dünyasından isimler de fısıldanıyor. Türkiye Seyahat Acentaları Birliği TÜRSAB Başkanı Başaran Ulusoy bunlardan biriydi. Ulusoy'un adaylık söylentileri, AKP İstanbul Büyükşehir Belediye Başkanı aday adayı Beyoğlu Belediye Başkanı Kadir Topbaş'a, hafta içinde turizmcilerin verdiği destek yemeğinde protokol masasına oturması ile son buldu. 
   Uluslararası Nakliyeciler Derneği UND Başkanı Çetin Nuhoğlu ile de CHP'nin bir görüşme yaptığı söylendi. Sosyal demokrat kimliği ile bilinen ve UND'de "başkan derneği" imajını, "ekip çalışması" modeli ile yenileyen Nuhoğlu'nun bu yarışa girmesi de beklenen bir durum değil. 
   İş dünyası Celal Doğan'ın İstanbul adaylığına verdiği desteğin karşılığını alamayınca dikkatlerini Sirmen'e çeviriyor. 
   Sirmen'in başını Meclis Yolsuzluk Araştırma Komisyonu'nda soruşturulan Yuvacık Barajı ağrıtıyor. Meclis kürsüsünden kendisini savunan Sirmen'in karşısına çıkan ikinci engel ise 9.Cumhurbaşkanı Süleyman Demirel'e yakınlığı... 
   Herkes Sirmen'in Başkanlığı'nı CHP'nin iktidarda olmadığı dönemlerde sürdürdüğünü biliyor. 
   Sirmen öyle bir günlük kar fırtınası falan değil, koca bir deprem felekati atlatarak bölgesinden Meclis'e girdi. 
   Sirmen'in Demirel ile ilişkisini iyi anlayabilmek için 1989 yılına kadar gitmek gerekiyor. 
   Bana aktarılan hikaye şu 
   Sirmen Kocaeli'nin zengin ailesi Seymen'lerin kızıyla evli. 1989'da belediyenin kasasında para olmadığı gibi, borçları da hizmet üretmeye engel. Sirmen belediyenin borçlarını ödeyebilmek için kayınpederinden o tarihte 250 milyar lira Doların 1000 TL olduğu bir dönemde alarak, Belediye'ye bir türlü kredi imkanı yaratıyor. 
   Belediye bu kadar parayı 1991'e kadar ödeyemiyor. Demirel iktidarı imdada yetişiyor, Kocaeli'ni büyükşehir belediyesi yapıyor ve belediyenin İller Bankası'ndan alınan payı artıyor, böylece aile serveti yok olmaktan kurtarılıyor. 
   
   Şişli okul oldu    CHP'nin garantilediği tek ilçe var Şişli. Şişli Büyükşehir Belediye Başkanı Mustafa Sarıgül tek başına, CHP'nin belediyecilik okulu gibi. Sarıgül'ün iddiası seçim kazanmayı aştı, Türkiye rekorlarına gidiyor. Hal böyle olunca CHP'nin açıkladığı Antalya Belediye Başkanı adayı Ertuğrul Dokuzoğlu'nu da ilçede gezdirip, dersini çalıştırıyor. Dokuzoğlu'na belediyecilik dersini öğretebilir Sarıgül. Ancak Dokuzoğlu'nu ne kadar CHP'li yapar o konuda şüpheler giderilmiş değil. Ne de olsa 1980 öncesi Emniyet Genel Müdürü ve DYP kurucusu İsmail Dokuzoğlu'nun oğlu. 
   Kadıköy Belediye Başkanı Selami Öztürk yeniden CHP'nin aday adayı. Ancak ne parti teşkilatı, ne de kamuoyu yoklamaları ondan yana. Öztürk hakkındaki iddialar henüz kamuoyuna yansımadı. Bunlar taşınırsa CHP'nin Kadıköy'deki pozisyonu zora gerebilir. 
   İzmir'den fazla söze gerek yok. İzmir Büyükşehir Belediye Başkanı Ahmet Piriştina elinden geleni yaptı. Yeniden aday adayı olan Piriştina'nın başarısı İzmir'de güçlenen Genç Parti'nin AKP ile çekişmesine bağlı. 
   Ankara için CHP'den isim saymaya gerek bile yok solun ortak adayı Murat Karayalçın o defteri kapadı. 
   
      
   
</TEXT>
</DOC>
