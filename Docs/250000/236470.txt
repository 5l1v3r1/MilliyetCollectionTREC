<DOC>
<DOCNO> 236470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko18.html </URL>
<DATE> 2004/05/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye'nin patinaj yapmaya tahammülü yok... 
</HEADLINE>
<TEXT>

     Türkiye Odalar Borsalar Birliği TOBB Yönetim Kurulu Başkanı Rifat Hisarcıklıoğlu, güçlü bir siyasal iktidara sahip olan Türkiye'nin ''patinaj yapmaya tahammülünün bulunmadığını belirterek, ''Onun için herkese fırsat eşitliğinin, eşit olarak ortaya konulduğu, kurumların ve kuralların hakim olduğu bir Türkiye istiyoruz'' dedi. 
     TOBB Ticaret Odaları ve Ticaret ve Sanayi Odaları Konseyi, ''Ege Güçbirliği Toplantısı''nı, konsey üyesi Fikret Akova'nın Belediye Başkanı seçildiği Balıkesir'in Burhaniye İlçesi'nde yaptı. 
     Toplantıda, ekonomideki gelişmeleri değerlendiren Hisarcıklıoğlu, Türkiye'nin hak ettiği noktayı, ekonomisindeki büyümeyi, özel sektörün sayesinde yakalayacağını, bunun için özel sektörün önündeki engellerin kaldırılması gerektiğini söyledi. 
     Hisarcıklıoğlu, enflasyondaki düşüşün ve ihracat rakamlarının, ekonominin sağlıklı gittiğinin göstergesi olduğunu ifade ederken, ülkedeki işsizliğin önlenmesi yolunda özel sektörün üzerine düşen görevleri yerine getirdiğini söyledi. Hisarcıklıoğlu, ''Bugün ülkemizde 5 milyon işsiz var. Her yıl 700 bin kişiye iş bulmak için 35 milyar dolarlık yatırım yapmamız gerekir. 20 milyar dolarını özel sektör, 5 milyar dolarını devlet yapıyor. 10 milyar dolar açığımız var. Bunu kapatmak zorundayız'' diye konuştu. 
     Türkiye'nin geleceğinde işadamlarının çok önemli olduğunu kaydeden Hisarcıklıoğlu, sözlerini şöyle sürdürdü 
     ''Dünyaya entegrasyonunu Doğu bloğunun yıkılmasıyla 90'lı yıllardan itibaren sağlayan devlet, bugün AB'de. Türkiye'de ise, güçsüz siyasi iktidarlar, terör ve popülist isteklere cevap vererek kendi içimize kapanmışız. En büyük kaybımız budur. Bunun bedelini hep birlikte bugün ödüyoruz. Baktığınızda Türkiye'nin yüzü hep batıya dönük ama bu bir süreç. Devamlı o bisikletin üzerinde pedalı çevirmeniz gerekiyor. Ben bugün bunu yaptım diye çekilemiyorsunuz. İnsanoğlunun zekası, çağ çok hızlı değişiyor. Onun için değişim ve dönüşüm sürekli olmalı. Ben bugün bu kanunu çıkarttım demekle iş bitmiyor. Takibi gerekiyor.'' 
     
     ''HIRİSTİYAN KULÜBÜ'' 

     Hisarcıklıoğlu, AB'nin, Türkiye'nin 200 yıllık projesi olduğunu, resmi anlaşmalarla da 40 yıldır ilişkilerin devam ettiğini hatırlattı. Türkiye'nin, ''500 milyonluk zengin Pazar'' olan AB'nin dışında kendisini düşünmesinin imkansızlığına dikkatİ çeken Hisarcıklıoğlu, ''Türkiye'yi AB'nin içine almak zorundalar. Almazlarsa AB, Hıristiyan Kulübü olarak kalır, anılır'' yorumunu yaptı. 
     
     ''BU BÜROKRATİK KAFAYLA OLMAZ'' 

     Türkiye'nin önünün açılması için bugünkü düzenin sürdürülebilmesinin mümkün olmadığını savunan Hisarcıklıoğlu, şöyle devam etti 
     ''Neşter operasyonunu hatırlıyorsunuz. Savcının raporunu okudum. Operasyon öncesi kullanılan stend 4 iken, operasyon sonunda bire, fiyatı da onda bire düşüyor. Bunu anlamakta güçlük çekiyorum. Açık söylüyorum. Başta bürokratlar olmak üzere hepimiz şunu kafamıza yazmak zorundayız. Bu bürokratik yapıyla, bu bürokrat kafasıyla Türkiye'yi ileriye götürmek imkansız. Türkiye krizlerde önemli sekteye uğradı. Hepimiz kayba uğradık. Tek işini kaybetmeyenler her ayın 15'inde maaşını almaya devam eden bürokrat oldu. Bürokrata ihtiyaç var ama artık önümüzü de açması lazım. Bu zihniyetle, bu kafayla bu işi götüremeyiz. Kim iktidar olursa olsun, eski düzen devam ediyor.'' Hisarcıklıoğlu, bürokrat maaşlarındaki dengesizliği eleştirerek, kıdeme göre değil, performansa göre maaş verilmesi gerektiğini kaydetti. Her şeyin temelinde rekabet ve verimlilik olması gerektiğine değinen Hisarcıklıoğlu, ''Türkiye'de güçlü bir siyasal iktidar var. Ülkemizin de patinaj yapmaya tahammülü yok. Onun için herkese fırsat eşitliğinin, eşit olarak ortaya konulduğu, kurumların ve kuralların hakim olduğu bir Türkiye istiyoruz. İstediğimiz tek şey bu. Bize destek olacaklarsa bunu sağlasınlar yeter'' dedi. 
     
     ''HALK DEVLETİNE HİZMET EDEMEZ'' 

     Siyasetçilerden sadece, devletin işleyiş biçimini değiştirmesini istediklerini, değişmezse, aynı yolsuzlukların devam edeceğini kaydeden Hisarcıklıoğlu, şöyle devam etti 
     ''Dünyada en fazla denetimin olduğu ülke biziz. Öte yandan BM raporuna bakıyorsunuz, yolsuzluklarda şampiyonuz. Nasıl çözeceğiz Kurumu koymuş, kuralı koymuş. Yeni model devlet anlayışı bu. Devlet, eğitim, sağlık gibi hiçbir alanda yok. Devlet halkına güvenecek. Halkına hizmet eder noktaya gelecek. Halk devletine hizmet edemez. Halk devletine hizmet ettiği zaman sonuçta bugünkü noktaya geliyoruz.'' Hisarcıklıoğlu, ''Kamu Yönetimi Reformu'' yasa tasarısını ''başlık'' olarak desteklediklerini, ancak ''içerik'' olarak desteklemediklerini, önce devletin fonksiyonlarının belirlenerek reforma gidilmesinin yararlı olacağını söyledi. 
     Türkiye'nin, Kıbrıs'taki çözüm konusunda 1974'den bu yana önüne getirilen anlaşmalara olumlu, Rum kesiminin olumsuz bakmasına rağmen, uzlaşmaya yanaşmayan kesimin Türkiye olarak gösterildiğini, ancak Annan Planı'yla bunun tersine döndüğünü sözlerine ekledi. 
     TOBB Ticaret Odaları ve Ticaret ve Sanayi Odaları Konsey Başkanı Ekrem Demirtaş da, bugün Avrupa tarihi için önemli bir gün olduğunu, Malta ve Kıbrıs Rum kesiminin bile AB'ye girdiğini, ancak güçlü Türkiye'nin 40 yıldır yapılan hatalar nedeniyle hala tarih almak için beklediğini söyledi. 
     Toplantıda, diğer konuşmacılar da, ''demir perde'' ülkelerinin bile AB'ye girmesine rağmen Türkiye'nin beklemesine üzüldüklerini dile getirerek, 1 Mayıs'ın ''Haksızlık Günü'' ilan edilmesini istediler. 
     
</TEXT>
</DOC>
