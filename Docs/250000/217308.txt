<DOC>
<DOCNO> 217308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/magazin/mag03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurseli İdiz 'yandı bitti' 
</HEADLINE>
<TEXT>

      NAİL KAHRAMAN DHA 
   
   Kanal D'de izlenme rekorları kıran 'Kınalı Kar'ın başrol oyuncularından Nurseli İdiz, senaryo gereği 'ölerek' diziden ayrıldı. 
   Yapımcı Osman Yağmurdereli'nin kadrodan çıkardığı İdiz için, senaryo değiştirilerek bir 'orman yangını çıkarıldı'. İdiz, bu yangında 'can verdi'. Bursa'nın tarihi Cumalıkızık Köyü'ndeki çekimlerde, Köy İmamı Mahmut Söylev'in de rol aldığı cenaze sahnesi çekimlerinde, tabut konağın bahçesine konuldu. Cenaze namazı kıldıracak Söylev'in epilepsi nöbeti tutunca, izleyenlerin izdihama neden olduğu çekimlere ara verildi. Köy sakinlerinin kucağında konağa taşınan imam, dinlendikten sonra kendine gelse de, çekimlerin kalan bölümünde Söylev'e görev verilmedi. Sahne, sanatçıların yakın plan görüntüleri alınarak tamamlandı ve usta oyuncu Nurseli İdiz böylece 'Kınalı Kar'a veda etti. 
   
   
</TEXT>
</DOC>
