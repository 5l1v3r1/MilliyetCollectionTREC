<DOC>
<DOCNO> 232430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/asiy.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı çok kızdıran sözler 
</HEADLINE>
<TEXT>

   AKP Diyarbakır Milletvekili Torun'un, "Güneydoğu ile ilgilenmedik. Beklenen başarıya ulaşılamadı" sözüne kızan Erdoğan, "Gerekeni yapıyoruz, sen görmüyorsun" dedi 
      ÖNDER YILMAZ, ÖNER ŞAN, GÖKHAN ÇALBAY Antalya DHA 

   
   Başbakan Recep Tayyip Erdoğan, Antalya'da kampa giren AKP'lilerden öncülük ruhuyla hareket etmelerini isteyerek, "Büyük demokrasi paylaşımını öncelikle biz hayata geçiremezsek Türkiye'nin değişim sancağını uzun süre taşımaya devam edemeyiz" dedi. 
   Erdoğan, yerel seçimleri değerlendirdiği toplantıda, parti popülaritesine dayanarak siyasette kalmaya çalışan siyasetçi devrinin sona erdiğini söyledi ve "Biz buna dayanarak seçimi kazanmadık. Türkiye'de millet ter döken pehlivanla minderden kaçanı ayıracak siyasi olgunluğa ulaştı. Güreşe doymayan pehlivanlardan hiç söz etmiyorum. Onların işi zaten çok zor" diye konuştu. 
   İktidardaki partiler için seçimlerin pek kolay geçmediğini ve bugüne kadar genel beklentinin önceki seçime göre oy kaybının minimal düzeyde tutulması olduğunu anımsatan Erdoğan, ancak AKP'nin bu eğilimi yıktığını ve kalıcılık kazandığını belirtti. Erdoğan, AKP Milletvekili Cavit Torun'un, "Güneydoğu ile yeterince ilgilenmedik, yatırımlar yeterli değil. Bu nedenle beklenen başarıya ulaşılamadı" sözlerine sinirlendi ve "Biz gerekeni yapıyoruz. Sen Güneydoğu milletvekiliysen ben de Güneydoğu milletvekiliyim. Ne olduğunu senden iyi biliyorum" karşılığını verdi. 
   Erdoğan, bedelli askerlik için Meclis'te kendisine sorulmadan teklif verilmesine de kızdı, "Kimseye sormadan niye böyle bir şey gündeme getiriliyor " ifadesini kullandı. 
   
   'Kan gövdeyi götürür' 
   Erdoğan, Tokat Milletvekili Resul Tosun'un yerel ve genel seçimlerden önce ön seçim yapılması isteğine de "Öyle şey olur mu Seçimi halka bırakırsak kan gövdeyi götürür" diye karşılık verdi. 
   
      Tüzmen bu kez şort giydi    Antalya'daki kampta AKP'li bakan ve milletvekilleri, bol bol spor yapıyor. Geçen yılki kampta slip mayosuyla objektiflere takılan Devlet Bakanı Kürşad Tüzmen, bu kez şortla denize girdi. Kürşad Tüzmen, serin havaya aldırmadan 15 dakika kulaç attı. 
   
   
</TEXT>
</DOC>
