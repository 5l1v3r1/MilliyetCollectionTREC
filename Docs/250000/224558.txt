<DOC>
<DOCNO> 224558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo21.html </URL>
<DATE> 2004/03/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Belçika'da yeni moda Gol attıktan sonra şort indirmek... 
</HEADLINE>
<TEXT>

     Belçika Futbol Ligi'nde futbolcuların protesto amacıyla taraftarların karşısında şortlarını indirmeleri son zamanlarda gittikçe artıyor. 
     Ülkenin Doğu Flaman Bölgesi'nde Belçika Futbol Federasyonu'na bağlı amatör ligde, Skaaigem takımının oyuncusu Nico Goeman'ın gol attıktan sonra rakip taraftarların bulunduğu yere giderek şortunu indirmesi tepkilere neden oldu. Olay sonrasında hakem bu futbolcuya kırmızı kart gösterek oyundan ihraç ederken, Goeman bu hareketi tepki için yaptığını söyledi. 
     Taraftarların kendisine küfür ettiğini belirten Goeman, ''Aslında aptalca bir hareketti. Bir futbolcu böyle şeyler yapmamalı. Gol attıktan sonra bana küfreden taraftarlardan intikam almak istedim'' diye konuştu. 
     Belçika'da kısa bir süre önce de buna benzer 2 olay yaşanmıştı. Eeklo takımının oyuncusu verilen karara sinirlenerek yan hakemin şortunu indirmiş, bu olay sonrasında 1 yıl futbol oynamama cezası almıştı. Germinal Beerschot ile Bezeren takımları arasında oynanan maçta da Germinal Beerschot futbolcuları maç içinde tartıştıkları taraftarlara sırtlarını dönüp şortlarını indirmişti. 
     
</TEXT>
</DOC>
