<DOC>
<DOCNO> 221855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur10.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırganlar da Afganistan ile ilişkili çıktı 
</HEADLINE>
<TEXT>

     Emniyet Genel Müdürlüğü sözcüsü Ramazan Er, Yakacık Mason Locası'na yapılan saldırıyla ilgili İstanbul Emniyet Müdürlüğününçok detaylı bir çalışma yürüttüğünü söyledi. 
     İstanbul Emniyet Müdürlüğünün, soruşturmanın selameti açısından basından iki gün müsaade istediğini de hatırlatan Ramazan Er, ''Güzel gelişmeler var, biraz daha sabredin'' dedi. Teröristlerin Afganistan'da eğitim görüp görmediklerine dair bir soru üzerine de ''Yurt dışına gittikleri doğru'' dedi. 
     Mason Locası'nın Yakacık Şubesi'nde eylem düzenleyen teröristlerin kimlikleri, belli oldu. Sanıkların 2000 yılında Çeçen direnişçilere yasa dışı yollardan para topladıkları gerekçesiyle gözaltına alınan 33 yaşındaki İGDAŞ çalışanı Engin Vural ile 28 yaşındaki mobilya işçisi Nihat Doğruel olduğu anlaşıldı. 
     İki teröristin çevresini ve ilişkilerini inceleyen polis, militanların profilini çıkardı. Buna göre, vücuduna sardığı bombaları patlatarak ölen 28 yaşındaki Nihat Doğruel ile ağır yaralanan arkadaşı 33 yaşındaki Engin Vural, masonluğu Yahudilik ve Siyonizm'in bir uzantısı görüyor. Evli ve iş sahibi olan teröristlerin ikisi de Çeçenistan'a gitmeye çalışmışlar. Daha önce de Afganistan'da bulunmuşlar. 
     
     EL KAİDE Mİ .. 

     Terör örgütü El Kaide'nin merkezi Londra'da bulunan Arap gazetesi El Kuds El Arabi'ye gönderdiği e-postada İstanbul'daki eylem de üstlenilmişti. Ebu Hafs el Masri Tugayı imzalı bir bildiride saldırıyı El Kaide'ye bağlı Cund El Kuds Kudüs Savaşçıları timinin gerçekleştirdiği belirtilerek, ''Bütün Masonlar öldürülecekti, ama teknik bir arıza oldu. Allah böyle istediği için sadece 3 kişi öldü'' denildi. 
     Emniyet Genel Müdürlüğü sözcüsü Ramazan Er, bugün gazetecilerin soruları üzerine, 'El Kaide 3 kişinin öldüğünü söylüyor. Buna dikkat çekerim' dedi. 

     
</TEXT>
</DOC>
