<DOC>
<DOCNO> 243385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas04.html </URL>
<DATE> 2004/05/27/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Harry Potter büyüdü, bıyıkları terledi, artık rolünü bırakmak zorunda 
</HEADLINE>
<TEXT>

     İlk filmden bu yana giderek serpilen ve bıyıkları terleyen Harry Potter, koltuğunu ''gençlere'' bırakmaya hazırlanıyor. Filmin yapımcısı David Heyman, 15 yaşındaki Daniel Radcliffe'in yeni filmlerde yerini devretmesinin kaçınılmaz olduğunu açıkladı. 
     BBC'nin internet sitesindeki habere göre, Radcliffe'in yanı sıra diğer oyuncuların da çocukluktan çıkıp ergenliğe adım atması yapımcı Heyman'ı kaygılandırdı. 
     Daniel Radcliffe'in 23 Temmuz'da 15 yaşına girecek olmasını, ''Hermione'' Emma Watson ve ''Ron'' Rupert Grint'in de onunla aynı yaşta bulunmasını göz önüne alan yapımcı, ''Harry Potter ve Ateş Kadehi-Harry Potter and the Goblet of Fire'' adlı yeni filmde birlikte çalışan ekibin yakında dağılacağının sinyalini verdi. 
     Bu filmin ardından değişikliğin yapılabileceğini ifade eden Heyman, ''Özellikle Radcliffe'in Harry Potter olarak günleri sayılı. Aslında üç oyuncunun da değiştirilmesi kaçınılmaz. Belki biri, belki ikisi ya da her üçü gidebilir. Ne zaman olur kimbilir. Ancak bu kaçınılmaz, çaresi yok'' açıklamasında bulundu. 
     
     ESKİ YÖNETMEN SAHİP ÇIKTI 

     ''Harry Potter ve Azkaban Mahkumu-Harry Potter and the Prisoner of Azkaban'' adlı filmin yönetmeni Alfonso Cuaron ise ekibine sahip çıktı. 
     Serinin aynı ''çocuklarla'' çekilmesinin önemli olduğunu dile getiren yönetmen, ''görünen köy kılavuz istememesine'' rağmen, ''Bence Dan o kadar uzamadı ve gelişmedi'' dedi. 
     Maceranın yedinci filmine kadar aynı oyuncuların rol alması gerektiğini vurgulayan Cuaron, üçlünün film için aynı anda imza attığını ve sonuna kadar devam etmenin oyuncular için anlam taşıdığını kaydetti. 
     Serinin üçüncü filmi ''Harry Potter ve Azkaban Mahkumu-Harry Potter and the Prisoner of Azkaban''ın, ABD sinemalarında 4 Haziran'da seyirciyle buluşması planlanıyor. Filmin dördüncüsü ise 18 Kasım 2005'te gösterime girecek. 
     J.K. Rowling'in tüm dünyada milyonlarca satan kitabından beyazperdeye uyarlanan serinin ilki ''Harry Potter ve Felsefe Taşı-Harry Potter and the Sorcerer's Stone'', 2001'de seyirciyle buluşmuştu. Seri, 2002'de ''Harry Potter ve Sırlar Odası-Harry Potter and the Chamber of Secrets'' ile devam etti. Her iki filmin yönetmenliğini de Chris Columbus üstlendi. 
     Seriden son olarak beşinci kitap olan ''Harry Potter ve Zümrüdü Anka Yoldaşlığı-Harry Potter and the Order of The Phoenix'' okurla buluşmuş ve ilk gün sadece İngiltere'de 1.78 milyon satmıştı. 
     
</TEXT>
</DOC>
