<DOC>
<DOCNO> 209397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/yozer.html </URL>
<DATE> 2004/01/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Dansa devam 
</HEADLINE>
<TEXT>

   
   Maçın kırkbeşinci saniyesinde Volkan, Sabri'ye, Sabri Bratu'ya ve Bratu'nun ortasında kırk metre depar yapan Murat Erdoğan topu boş kaleye yolladı. Üç pasta gol. Uzun zamandır Galatasaray'ın böylesine hazırlanış bakımından mükemmel bir golünü izlememiştik, izlerken de hoşumuza gitti. 
   Antalya'da Galatasaray'ın kendini bulduğunu söylesek yalan olmaz. Keşke Terim daha cesaretli olup bu değişimi yapabilseydi. Çok uzun zaman kaybettiler. Dans ederken iki adım geri gidersiniz ama dansa devam edersiniz, durmazsınız. Galatasaray bundan sonra yenilebilir de, başarısız da olabilir. Ama bu anlayıştan asla vazgeçmemeli, dansa devam etmeli. 
   Yeni Galatasaray'da çok kritik üç adam var. Sistemin can damarları. Biri Petre. Allah nazardan saklasın mükemmel işler yapıyor. Her topta o var. Savunmanın ilacı. Pergel gibi ayaklarıyla kurnaz bir avcı gibi. 
   Diğeri Volkan. Yeni oyun kurucu güvenini kazandıkça inanılmaz paslar atıyor. Ama tek zaafı oyundan çabuk düşmesi, Ve tabii ki Bratu. Tüm sistem onun üzerine kurulu. Gol planları hep onunla. Sürati, Terim'in en büyük kuvveti. Ancak son vuruşlar için çok çalışması lazım. 
   Bu üç oyuncu yeni sistemin en önemli oyuncuları. Herkes formasını kulübeyle değiştirir ama bunlar zor değiştirir. Bratu ne yanında Ümit ile oynar ne de Hakan ile. 
   Ergün'ün profesyonelliğiyle ve ustalığıyla bezenmiş, Sabri gibi küçük bir dev adamın büyük katkılarıyla zenginleştirilmiş, futbola ve başarıya aç Galatasaray, Almanlar'ın lideri Werder Bremen önünde ezici gücüyle kupayı kaldırdı. Umarım ne bu anlayış değişir, ne sistem değişir ne de dış güçlerin zararı dokunur. 
   
      
</TEXT>
</DOC>
