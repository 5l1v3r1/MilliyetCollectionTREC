<DOC>
<DOCNO> 237323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas10.html </URL>
<DATE> 2004/05/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sigarayı bırakamıyorsan bilinçli iç .. 
</HEADLINE>
<TEXT>

     Mersin Halk Eğitim Merkezi Müdürlüğü HEM tarafından, 2004-2005 eğitim ve öğretim yılında uygulamaya konulacak ''Bilinçli Sigara İçme Kursu''nun proje sahibi Ertuğrul Şahin, sigarayı bırakmakta zorlanan kişilere, ilk etapta zararlarını azaltacak yöntemleri aktaracağını, ardından da bu alışkanlıktan tamamen kurtulmalarını sağlayacağını bildirdi. 
     Şahin, Mersin'de yayın yapan yerel bir televizyon kanalındaki sağlık programını izlerken, ''Her sigara insan ömründen 5.5 dakika azaltıyor'' ifadesinin kullanılmasının kendisini çok etkilendiğini kaydetti. 
     O an sigaranın insan sağlığı için büyük tehdit olduğunun farkına daha çok vardığını ve mutlaka birşeyler yapması gerektiğini düşündüğünü ifade eden Şahin, ''yurt içi ve yurt dışındaki üniversitelerin, sigara hakkındaki araştırmalarını inceledim ve dünyada sigarayı bıraktırma için yapılan uygulamaların ancak yüzde 30'unun başarıyla sonuçlandığını belirledim'' dedi. 
     Şahin, nikotinin insan vücudunda ciddi bağımlılığa yol açtığını ve bu alışkanlıktan kurtulmanın zor olduğunu belirterek, şunları söyledi 
     ''Psikolojik tedaviler dahil olmak üzere, hiçbir tıbbi müdahale sigarayı bırakmak için tam anlamıyla yeterli olamıyor. Öyleyse, sigara içen kişiye, ne içtiğini ve nasıl içmesi gerektiğini anlatmak gerekiyor. Biz sigaranın içerdiği maddeleri, hangi hallerde ne gibi zararlar verdiğini anlatalım. Bırakıp bırakmama kararını tiryakiler versin. Nasıl içilmesi gerektiğini anlatarak, kendilerine ve çevresindekilere en az zararı vermesini sağlayalım.'' 
     
     SİGARAYI BİLİNÇLİ İÇME YÖNTEMLERİ 

     Şahin, sigaranın bazı hallerde insan vücuduna daha çok zarar verdiğini, bu nedenle dikkat edilmesi gereken unsurlar olduğunu söyledi. 
     Yaptığı araştırmalarda, kahve içerken, yürürken ve stresliyken sigara içilmemesinin daha fazla zararı olduğunu belirlediğini anlatan Şahin, şöyle devam etti 
     ''Sigarayı bilinçli içerek zararlarını asgariye indirebiliriz. Nikotinin vücuttaki zararlı aktiviteleri, kafeinle bir araya geldiğinde artıyor. Bu nedenle kahve içerken sigara içilmemeli. Yürürken ise kalbin kan pompalama hızı artıyor ve daha çok oksijene ihtiyaç duyuyor. Hareket halindeyken sigara içen kişinin kalbi ve damarları, nikotin nedeniyle yeterli oksijen alamıyor ve tahrip oluyor. Ayrıca, stres anındayken, vücuttaki bazı koruyucu hormonların salgılanması duruyor. Bu anda içilen sigaradaki zehrin vücuda yayılması hızlanıyor ve kanser riski artıyor.'' Tiryakilere sigarayı bıraktırmadan önce, konu hakkında bilgi vermek gerektiğini ifade eden Şahin, ''bu kurstaki temel de bu olacak. Öncelikle sigaranın zararlarını anlatacağız, hangi durumlarda daha zararlı olduğu yolunda bilgiler vereceğiz. Sigarayı bilinçli içecek tiryaki bir gün bu zararlı alışkanlıktan tamamen kurtulacak'' dedi. 

     
</TEXT>
</DOC>
