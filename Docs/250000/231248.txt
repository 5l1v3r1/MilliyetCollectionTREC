<DOC>
<DOCNO> 231248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun40.html </URL>
<DATE> 2004/04/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Madrid saldırılarında 3 ayrı örgüt parmağı... 
</HEADLINE>
<TEXT>

     İspanya İçişleri Bakanı Angel Acebes, başkent Madrid'i 11 Mart'ta kana bulayan saldırıların 3 terör örgütü tarafından hazırlandığını söyledi. 
     191 kişinin ölümüne 1500'e yakın kişinin yaralanmasına yol açan terör saldırılarının sorumlularını bulmaya yönelik soruşturmalar hakkında basına bilgi veren Acebes, saldırının arkasında 3 farklı terör örgütü olduğunu belirtti. 
     Acebes, ''Birinci grup, saldırının ideolojik olarak hazırlanmasını ve biçimlenmesini sağladı. İkinci grup, trenlere yerleştirilen bombaların temin edilip hazırlanması işiyle uğraştı. Üçüncü grup ise başta uyuşturucu trafiği yoluyla terör saldırılarının finansmanını sağladı'' dedi. 
     İspanyol Bakan, geçen 3 Nisan'da Madrid'in Leganes ilçesindeki bir eve düzenlenen operasyon sırasında intihar eden 7 terörist arasında bulunan ''Tunuslu'' lakaplı Serhan Bin Ferkaht'ın 11 Mart saldırılarını düzenleyenlerin elebaşısı olduğunu bir kez daha vurguladı. 
     11 Mart saldırılarıyla bağlantılı olduğu gerekçesiyle bugüne kadar 33 kişi gözaltına alınırken, bunlardan 18'i cezaevine gönderildi. 
     
</TEXT>
</DOC>
