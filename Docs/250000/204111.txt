<DOC>
<DOCNO> 204111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/temelkuran.html </URL>
<DATE> 2003/12/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Düş Sokağı Çocukları 
</HEADLINE>
<TEXT>

   
   Bugün ben bir şey yazacağım ama ben yazmayacağım. Bugün benim yerime Diyarbakırlı sokak çocukları yazacak. Ben üzerine bir kelime bile etmeyeceğim, zira "kanıma dokunuyor" ve ne ağlamak ne de ağlatmak istiyorum. 
   Onları Melih Aşık da yazmıştı ama kısık seslerine bir ses daha eklemek yerindedir diye tahmin ediyorum. 
   Aşağıda okuyacaklarınız, Diyarbakır 75. Yıl Çocuk ve Gençlik Merkezi'nin hazırladığı, Sokak Çocukları Rehabilitasyon Merkezi Derneği'nin yayımladığı "Düşler ve Sokak" kitabı için çocukların yazdıkları metinlerden alınmıştır... 
   
   B.S 11 4. sınıf çöp toplayıcısı 
   Bazı çocuklar zengin ama bazıları fakir. Bunun nedeni bazı aileler 10-15 çocuk doğurur. Bundan dolayı bizi çalıştırmak zorunda kullanmışlardır. Biz bir gün çalışırken çocuklar benimle alay ediyorlardı. Çünkü ben çöp topluyordum. Benim de kalbim çok kırıldı. Elle çöpçülük yapmak istemiyorum dedim. Ve annem de çekirdekçilik yap dedi. Ben çekirdekçilik yapıyordum. Her gün eve geç saatte gidiyordum. Eve geç gittiğim için ödevlerime çalışamıyordum. Ve çekirdek satmaya devam ediyordum. Ama çekirdek satmayı hiç istemiyordum. Ama fakir olduğumuz için yerine getiriyordum. Bunun nedeni çok çocuk yaşıyordu. Sonra da bize bakamıyorlar. Hepimiz hasta olursak hangimize ilaç alacaklar Okulda kitap istiyorlar. Hangimize kitap defter alacaklar Bundan çalışmak zorunda kalıyoruz. 
   
   Baver 11 - selpak satıcısı 5. sınıf 
   Ben çok şanssız insanım. Bizim mali durumumuz kötü olduğu için ben çalışıyorum. Ben niye diğer çocuklar gibi bisiklete binmiyorum Ben de diğer çocuklar gibi çalışmamak istiyorum. Rüyamda çok zengin olmuştuk. Ben çok sevinmiştim. Ama sabah olmuştu. Annem beni uyandırdığında beni selpağa gönderdi. Ben yine işe gitmeye devam ettim. 
   
   Ş.S. 10 - 4. sınıf 
   Babam öldüğü için bize bakacak kimse yok. Ben de çöp topluyorum 3 yıldır. Çünkü çöp toplamazsak açlıktan ölürüz. Annem bizi çöpe göndermek istemiyor. Bazen gönderirken ağlıyor ama ne yapalım Babam olsaydı ben çöp toplamazdım. Çöp toplarken utanıyorum. Erkek çöpçüler bana laf atıyorlar terbiyesizler. 
   
   M.N. 14 
   En büyük hayalim okula gitmek. Ve öğretmen olmak istiyorum. Eğer nedenini sorarsanız en sevdiğim içindir. Çünkü ben okula gidemedim ama açık ilköğretimde okumayı deneyeceğim. ... Bir de bir ricam var. Ben özürlüyüm. Doğuştan özürlüyüm. Ayaklarımı ameliyat etmelerini istiyorum. Savaşa hayır 
   
   A.G. 9 - ayakkabı boyacısı 3. sınıf 
   Ben cennete gitmek istiyorum. Orada kuşlar, kelebekler, güzel renkli çiçekler mis gibi kokuyor. Orada elma, portakal, muz, kivi, her türlü meyve yemek istiyorum. Benim bisikletim olmasını istiyorum. Güzel masallar okumak isterim. Boyacılık işini artık hiç yapmak istemiyorum. Oturup dinlenmek istiyorum. Orada güzelcene yatıp uyumak istiyorum. Kitaplar okumak istiyorum. Okulumu bitirirsem doktor olmak istiyorum. Hastaları iyi yapmak istiyorum. Dışarıda kar yağıyor üşüyorum. 
   
      
   
   
</TEXT>
</DOC>
