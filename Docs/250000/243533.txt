<DOC>
<DOCNO> 243533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko06.html </URL>
<DATE> 2004/05/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hazine'de faiz yedi ay öncesine döndü 
</HEADLINE>
<TEXT>

     ABD'nin faiz artırma sinyali ve iç politikada yaşanan YÖK gerginliği, Hazine'nin iç borçlanma faizini son yedi yılın en yüksek noktasına yükselti. 
     Hazine, mayıs ayı iç borçlanma programını bu hafta bayında yaptığı iki ihaleyle tamamladı. Haziran ayına ilişkin borçlanma programını pazartesi günü açıklayacak olan Hazine, mayısta Türk Lirası cinsinden iskontolu ve değişken faiz ödemeli ihalelerde toplam 8.1 katrilyon liralık iç borçlanmaya gitti. İhale öncesinde ve sonrasında ortalama faiz üzerinden yapılan satışlarla birlikte ise toplam borçlanma 10.2 katrilyon lira düzeyinde oluştu. Bunun 9.9 katrilyonu piyasadan 367 trilyonu ise kamu kurum ve kuruluşlarından gerçekleştirildi. 
     Mayıs ayı finansman programında yer alan Tüpraş özelleştirme gelirinin gerçekleşmemesi, piyasadan yapılan borçlanmanın mayıs ayı finansman programıyla hedeflenen 8.8 katrilyon liranın üzerine çıkarak 9.9 katrilyon lirayı bulmasına neden oldu. Mayıs ayında Hazine 1.4 katrilyon liralık özelleştirme geliri hedefliyordu. Bunun gerçekleşmemesi Hazinenin mayıs ayında iç borç geri ödemelerinin yüzde 91'i kadar yeni borçlanmaya gitmesine neden oldu. Hazinenin mayıs ayında piyasaya yaptığı iç borç geri ödemeleri 10.8 katrilyon lira oldu. 
     
     FAİZ YÜKSELDİ VADE KISALDI 

     Mayıs ayında bir araya gelen olumsuz koşullar kendisini iç borçlanma faizleri üzerinde gösterdi. 
     Hazinenin, geçen yıl mart ayındaki yüzde 59.9'luk düzeyden başlayarak bu yıl nisan ayına kadar yüzde 24'e gerileyen ortalama iç borçlanma faizi, 14 ay aradan sonra mayısta 4.9 puan artarak yüzde 28.9'a çıktı. Bu oran geçen yıl ekim ayından bu yanaki en yüksek düzeyi oluşturuyor. Hazinenin Ekim 2003'te yüzde 29.9 olan ortalama iç borçlanma faizi izleyen aylarda belirgin bir düşüş trendi göstererek bu yıl nisanda yüzde 24'e kadar inmişti. 
     Merkez Bankasının beklenti anketi ile belirlediği gelecek 12 aylık döneme ilişkin beklenen enflasyon TÜFE 
     oranı dikkate alınarak yapılan hesaplamaya göre mayıs ayında gelecek bir yıllık dönem için beklenen reel faiz oranı yüzde 16'ya kadar yükseldi. Bu oran da geçen yıl eylül ayından bu yanaki en yüksek değeri ifade ediyor. Beklenen reel faiz oranı nisan borçlanmalarında yüzde 12.2 düzeyinde olmuştu. Mayısta beklenen reel faizlerde 3.8 puanlık önemli bir artış yaşandı. Mayıs iç borçlanmasının ortalama vadesi ise 277 günle geçen yıl ağustos ayından bu yana geçen süredeki en kısa vadeli borçlanma oldu. Ortalama vade nisan ayında 375 gün olarak gerçekleşmişti. 
     
     OCAK-MAYIS BORÇLANMASI 

     Hazinenin bu yılın ilk beş aylık döneminde ihaleler yöntemiyle yaptığı toplam iç borçlanma ise 55.8 katrilyon liraya kadar çıktı. Hazine bu borçlanmayı yıllık ortalama yüzde 26.3 faiz oranıyla gerçekleştirdi. Bu dönemdeki ortalama vade ise 391 gün düzeyinde oluştu. 
     
     HAZİRAN GERİ ÖDEMELERİ RAHAT 

     Hazine, haziran ayı iç borçlanma ve geri ödeme takvimini pazartesi günü açıklayacak. Dövize endeksli takas tahvil tahvillerinin büyük bölümünün yıl başından bu yana düzenlenen değişim ihaleleriyle geri alınması haziran ayı iç borçlanma programını önemli ölçüde rahatlattı. Dışbank Araştırma Biriminin yaptığı hesaplamalara göre Haziranda 5.4 katrilyonu Türk Lirası, 2.1 katrilyonu da döviz ve dövize endeksli borçlar için toplam 7.5 katrilyon liralık iç borç ödemesi yapılacak. Ancak zorunlu tasarruf hesabından yapılacak 1.1 katrilyon liralık nema ödemesiyle birlikte toplam ödeme 8.6 katrilyon lira olarak gerçekleşecek. 
     
</TEXT>
</DOC>
