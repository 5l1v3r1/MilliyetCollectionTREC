<DOC>
<DOCNO> 226931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo03.html </URL>
<DATE> 2004/03/30/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Tomas'ın cezası gelecek hafta kesilecek 
</HEADLINE>
<TEXT>

     Fenerbahçe Kulübü Yönetim Kurulu, haftalık olağan toplantısını bu akşam yaparken, genel sekreter Vedat Olcay, Adanaspor maçında formasını yere atan Tomas ile ilgili kararı, Teknik Direktör Daum'un raporu doğrultusunda gelecek hafta vereceklerini söyledi. 
     Toplantının ardından gazetecilere açıklama yapan Olcay, Tomas'ın yaptığı hareket nedeniyle, Adanaspor maçının devre arasında Daum ve takım arkadaşlarından özür dilediğini ifade ederek, ''Bu konuda başkan Yıldırım ve benden de özür diledi ve bilinçsiz olarak yaptığını söyledi'' dedi. 
     Tomas'ın oyun stresi içinde, özellikle yenilen gole sebep olduğu için böyle bir davranışta bulunduğunu kaydeden Olcay, ''Bu tepkisinin kendisinden kaynaklandığını ve yanlış anlaşıldığını ifade etti. Tomas ile ilgili kararımızı önümüzdeki hafta, Teknik Direktör Daum'un raporu doğrultusunda vereceğiz'' diye konuştu. 
     Vedat Olcay toplantıda, Asbaşkan Nihat Özbağı'nın yönetime, stadın numaralı tribün kısmının yıkılıp yeniden yapılması konusunda projeler sunduğunu, stadın bu bölümünün yıkımı konusundaki tarihi de gelecek haftaki toplantıda belirleyeceklerini ifade etti. 
     Toplantıda, Türkiye Kupası'nı kazanan bayan basketbol takımının şube sorumlusu Işık Eyigüngör'ü de kutladıklarını belirten Olcay, bayan takımının hafta sonunda Abdi İpekçi Spor Salonu'nda yapılacak FIBA Bayanlar Avrupa Kupası ''Dörtlü Final'' maçlarında da başarılı olacağına inandıklarını kaydetti. 
     Bu arada, Teknik Direktör Christoph Daum'un, Ümit Milli Takım'ın Hırvatistan ile yapacağı maçı izlemek için yarın Zagreb'e gideceği öğrenildi. 

     
</TEXT>
</DOC>
