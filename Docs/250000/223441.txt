<DOC>
<DOCNO> 223441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko12.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk geçici vergilendirme döneminde isteğe bırakılma sağlandı... 
</HEADLINE>
<TEXT>

     Mükelleflerin yeni sisteme geçmek yönünde zamana ihtiyaç duyabilecekleri dikkate alınarak, gerekli şartların oluşması halinde dahi, 2004 yılının ilk geçici vergilendirme döneminde enflasyon düzeltmesi yapılması konusunda ihtiyarilik isteğe bırakılma sağlandığı bildirildi. 
     Maliye Bakanlığı'ndan yapılan yazılı açıklamada, verginin reel kazançlar üzerinden alınmasına yönelik olarak enflasyon muhasebesinin vergi sistemine entegre edilmesine yönelik taleplerin, 2003 yılında karşılığını bulduğu ve vergi kanunlarında gerekli düzenlemelerin yapıldığı hatırlatıldı. 
     Yapılan düzenlemenin enflasyonun etkilerinin mali tablolardan arındırılmasına yönelik uluslararası muhasebe standardına uygun bir düzenleme olduğu belirtilen açıklamada, reel kazancın hesaplanması ve vergilendirmede bu kazancın esas alınmasının sağlandığı ifade edildi. 
     Yüksek oranlı enflasyon ortamının ve bu ortam içerisinde reel kazançların vergilemeye esas alınamamasının işletmelerin özkaynak yabancı kaynak dengesini olumsuz bir şekilde etkilediği ve mükelleflerin yabancı kaynak kullanımına özendirildiği kaydedildi. 
     Açıklamada, enflasyon düzeltmesi uygulamasının getirdiği yeniliğin özkaynak veya yabancı kaynak kullanımının vergilendirme açısından farklı sonuçlar doğurmasını engellediği belirtildi ve şöyle devam edildi 
     ''Bu nedenle enflasyon muhasebesi uygulamasının şirketlerimizin kaynak yapısının daha sağlıklı hale gelmesi yönünde bir etkisinin olması beklenmektedir. 
     Bunun ötesinde, enflasyon düzeltmesi uygulaması Türk lirası veya yabancı paralar cinsinden yapılacak borçlanma ve yatırımlar açısından bir ayrım yapmamaktadır. Bu konudaki belirleme Vergi Usul Kanunu'nun mükerrer 298. maddesinde açık bir şekilde yer almaktadır.'' 
     
     BİLGİLENDİRME ÇALIŞMALARI SÜRÜYOR 
     Maliye Bakanlığı olarak mükelleflerin uygulamayla ilgili olarak bilgilendirilmesi yönündeki çalışmaların aralıksız olarak devam ettiği belirtilen açıklamada, birçok ilde merkezi denetim elemanlarının koordinatörlüğünde bilgilendirme çalışmalarının devam ettiği ifade edildi. 
     Açıklamada, mükelleflerin yeni sisteme geçmek yönünde zamana ihtiyaç duyabileceklerinin dikkate alındığı ve gerekli şartların oluşması halinde dahi, 2004 yılının ilk geçici vergilendirme döneminde enflasyon düzeltmesi yapılması konusunda ihtiyariliğin sağlandığı bildirildi. Açıklamada, ''Bu anlamda henüz hazırlıklarını tamamlayamamış olan mükelleflerimiz için halen yeterli zaman bulunmaktadır'' denildi. 
     Açıklamada, bir gazetede yayımlanan yazıda iddia edilen konuların, sistemin getirdiği imkanların gerçeğe uygun olmayan şekilde kamuoyuna aktarılmasına neden olacak mahiyette olduğu belirtilerek, bu uygulamanın işletmelerin mali yapılarının gerçek durumu yansıtması ve vergileme yapılırken enflasyonun etkilerinin arındırılmasını sağlamaya dönük olduğu kaydedildi. 
     
</TEXT>
</DOC>
