<DOC>
<DOCNO> 204901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/yazar/theper.html </URL>
<DATE> 2003/12/28/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Önce yöneticiler terk etti 
</HEADLINE>
<TEXT>

   
   Ben İstanbul'da yaşıyorum. İstanbul'da yaşadığım için de iftihar ederdim. Artık etmiyorum. İmkanım olsa da İstanbul'u terk etsem, zira benden önce İstanbul'a yani büyük bir şehre hizmet edecekler çekip gitti. İstanbul'u kaderine terk etti. Artık İstanbul, İstanbul değil kocaman bir batak. Ne giren belli ne çıkan, ne kural var ne kaide. İşim icabı her gün İstanbul'u dolaşıyorum, yine işim icabı adli problemlerin içindeyim. İstanbul'da trafiğin en yoğun olduğu gün cuma günleridir. Geçen cuma aracımla tüm İstanbul'u kat etmek zorunda kaldım saatlerce yoldaydım ve trafiğe çekidüzen verecek bir tek trafik polisine rastlamadım. Epeydir bir adet çıktı ve alabildiğine yaygınlaştı. Aracına mavi ışık takan, hatta bir de siren uyduran emniyet şeridinde son sürat gidiyor, gişelerde kuyruğa girmiyor, şerit vs. dinlemiyor. Nedir bu mavi ışık 
   Karayolları Trafik Kanunu ve Karayolları Trafik Yönetmeliği araçların imal, tadil ve montajı hakkındaki yönetmeliğe aykırı ışık takılmasını yasaklamıştır. Bunların görüldüğü yerde sökülmesi ve ceza yazılması gerekmektedir. Ancak aracına mavi ışık takan herkes yollarda. Bir tekinin de polis tarafından çevrilip lambasının söktürüldüğünü görmedim. Peki yollardaki nizam ve intizamı, kurallara uymaya çalışan sürücüler mi sağlayacak Bunun bir yanıtı olmalı 
   Yeni yıla girdiğimizde para cezalarının ağırlaştığından, yeniden değerleme oranı esas alınarak ağırlaşacağından söz ediliyor. Evet kağıt üzerinde böyledir, ya uygulamada Güldürmeyin insanı, insanların özgürlüğünü sınırsız biçimde kullandığı, soygunun, yağmanın, müessir fiilin, adam öldürmenin serbest olduğu bir şehirde trafik cezalarının arttığını söyleyene münasip yerleri ile gülerler. Bir mavi ışığı önleyemeyen, soygunu, yağmayı, talanı mı önler, sorarım. 
   
      
   
   
</TEXT>
</DOC>
