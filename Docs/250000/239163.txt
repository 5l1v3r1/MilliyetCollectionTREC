<DOC>
<DOCNO> 239163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur25.html </URL>
<DATE> 2004/05/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Belediye Başkan Yardımcısı'na makamında saldırı .. 
</HEADLINE>
<TEXT>

     Kocaeli'nin Gebze İlçesi'ne bağlı Darıca Belde Belediye Başkan Yardımcısı Çetin Solhan, makamında uğradığı saldırı sonucu hafif yaralandı. 
     AA muhabirinin edindiği bilgiye göre, Solhan'ın makamına gelen ve kimlikleri henüz belirlenemeyen yaklaşık 10 kişi, çıkan tartışmanın ardından Solhan'a saldırdı. Başına kolonya şişesiyle vurulan Solhan hafif yaralanırken, saldırganlar kaçtı. 
     Olaydan sonra Darıca Polikliniği'ne kaldırılan ve başına dikiş atılan Solhan, AA muhabirine yaptığı açıklamada, saldırganları tanımadığını söyledi. 
     Bazı kesimlerin, ''seçim sonucunu hazmedemediğini'' ifade eden Solhan, ''Vatandaşa kaliteli hizmet vermemiz, sanırım bazılarına ağır geldi. Ama bu tür saldırılar bizi hizmet götürmekten alıkoyamaz'' dedi. 
     Saldırganların yakalanmasına çalışıldığı bildirildi. 
     
</TEXT>
</DOC>
