<DOC>
<DOCNO> 245424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonyas05.html </URL>
<DATE> 2004/06/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Kara Şimşek" yeni şoförle yollara düşüyor .. 
</HEADLINE>
<TEXT>

     1980'li yılların ünlü dizisi ''Kara Şimşek-Knight Rider'' beyazperdeye uyarlanıyor. Filmde, Kara Şimşek'in direksiyonuna 52 yaşındaki David Hasselhoff yerine halefi Paul Walker geçiyor. 
     ''Empire'' dergisinin internet sitesinde yer alan haberine göre, hızı kadar ''zekasıyla'' da şaşırtan ve şoförüne sürekli laf yetiştiren ''kara şimşek'' Kitt, yeni bir sürücüyle yollara çıkıyor. 
     52 yaşındaki David Hasselhoff, gözü gibi sevdiği arabasını genç meslektaşına bırakırken, yapımcı olarak projeye katılıyor. Projeyi hayata geçirmek için yıllardır uğraşan Hasselhoff, halefini de kendi belirledi. 
     ''Fast and Furious-Hızlı ve Öfkeli'' adlı 2001 yapımı filmde Brian O'Connor rolünü üstlenen 31 yaşındaki Walker, daha önce Hasselhoff'un hayat verdiği Michael Knight karakterini canlandıracak. 
     Senaryosu David Elliot-Paul Lovett ikilisi tarafından 2003 yılında yazılmaya başlanan filmde, ekranlarda 15 yıl önce gösterildiği dönemde teknoloji harikası olan ''konuşan araba'' günümüz teknolojisine uyarlanarak izleyici karşısına çıkarılacak. 
     Diğer oyuncuların seçiminin ardından ''Kara Şimşek'' yeniden yollara düşecek. 
     
     O BİR EKRAN EFSANESİYDİ 
     Türkiye'de sadece TRT'nin yayın yaptığı dönemde izleyiciyi ekran karşısına çivileyen ''Knight Rider'', Türk ekranlarında ''Kara Şimşek'' adıyla gösterildi. 
     Daniel Haller'ın yönettiği, senaryosunu Tom Greene ile Glen A.Larson'ın kaleme aldığı dizi, kafasından kurşunlandıktan sonra öldüğü zannedilen Michael Knight'ın yeni bir kimlik ve yüzle intikam almak için konuşan süper arabasıyla birlikte geri dönmesini konu alıyor. 
     David Hasselhoff'un Michael Knight'ı canlandırdığı dizide, diğer rolleri Edward Mulhare, Phyllis Davis, Pamela Susan Shoop ve Lance LeGault üstlendi. 
     Ekranlarda gösterildiği dönemde fırtına gibi esen dizideki Kitt'in marifetleri ise saymakla bitmiyordu. Sürücüsüne akıl vermekle yetinmeyen Kitt, balyozla bile eğilmeyen kaporta, içine konan herşeyi analiz eden küllük, fırlayan koltuk, para dahil herşeyi basan yazıcı ve arkasından fırlayan bir kancaya sahipti. 
     Uzun ve yüksek atlama yapan, binaların içinde neler olup bittiğini tahmin eden, konuşmaları duyan anında sürücüsüyle merkez arasında telekonferans yapan Kitt, sürücüsünden başkası bindiğinde de anında tanıyarak kapılarını kilitliyordu. 
     Süper otomobilin arkasındaki kırmızı ışık bir dönem Türkiye'de de moda oldu. Oto sanayi sitelerinde arabalarının arkasında benzer ışıklardan taktıran çok sayıda sürücü trafikte göze çarpıyordu. 
     Müziğiyle de ilgi çeken dizinin başkahramanı otomobil Kitt'i TRT ekranlarında seyirci, tiyatronun büyük ustası Altan Erkekli'nin dublajıyla izlemişti. 
     
</TEXT>
</DOC>
