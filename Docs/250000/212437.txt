<DOC>
<DOCNO> 212437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur15.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanedeki sanığı yakınları polisi döverek kaçırınca... 
</HEADLINE>
<TEXT>

     Kayseri'de gözaltındaki bir sanığı rapor alınması için hastaneye götüren polis memuru, 7 kişinin saldırısı sonucu dövülerek yaralandı. Sanık, otomobille kaçırıldı. 
     Hakkında gıyabi tutuklama kararı bulunan Çilem Aktaş, polis ekiplerince yakalanarak, gözaltına alındı. 
     Aktaş, adliyeye sevkedilmeden önce, rapor alınması için Kayseri Devlet Hastanesi'ne götürüldü. 
     Hastanenin acil servisi önüne gelen Mesut Aktaş, Eray Çakır ve Tuncer Yasan, görevli polis memurunu dövüp, Çilem Aktaş'ı 38 AD 911 plakalı otomobile bindirdiler. Gözaltındaki sanığın bindirildiği otomobilin kapı kolunu tutarak engellemeye çalışan polis memuru, otomobilin hareket etmesi sonucu 35-40 metre kadar sürüklendi. Polis memuru daha sonra otomobilin içinde bulunan kişiler tarafından dövüldü. 
     Eray Çakır'ın kullandığı 38 AD 911 plakalı otomobil, polis ekiplerinin takibi sonucu bulundu. Otomobilde yapılan aramada 4 adet bıçak ele geçirildi. Yakalanarak gözaltına alınan Çilem Aktaş, Mesut Aktaş, Eray Çakır ve Tuncer Yasan, çıkartıldıkları mahkemece tutuklandılar. Kaçırılma olayında yardımcı oldukları için gözaltına alınan Hanife Ö, Orhan Y, ve Derya D. ise tutuksuz yargılanmak üzere serbest bırakıldılar. 
     Olayda dövülerek yaralanan polis memuruna ''7-10 günde iyileşir, 5 gün iş ve gücünden kalır'' şeklinde rapor verildi. 
     
</TEXT>
</DOC>
