<DOC>
<DOCNO> 215903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/spo02.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisseli harikalar... 
</HEADLINE>
<TEXT>

   Fenerbahçe Sportif A.Ş. hisselerini almak için 40 bine yakın başvuru olduğu açıklandı. 30 milyon dolar tutarındaki satışa 6 - 7 kat fazla talep gelirken, Sarı - Lacivertliler ezeli rakiplerini solladı 
      
   Tavan yaptılar 
   GALATASARAY ve Beşiktaş'tan sonra borsaya girmeye hazırlanan Fenerbahçe'nin hisselerine müthiş bir talep oldu. Denizbank Genel Müdürü ve Deniz Yatırım Yönetim Kurulu Başkanı Hakan Ateş, Fenerbahçe Sportif A.Ş. hisselerini satın almak için 40 bine yakın yatırımcının başvurduğunu açıkladı. Ateş, diğer spor kulüplerinin halka arzında Galatasaray'a sekiz, Beşiktaş için dört bin talebin geldiğini belirtti. 
   
   'Başkan memnun' 
   30 milyon dolar tutarındaki satış için, 6-7 katı üzerinde başvuru aldıklarını da kaydeden Hakan Ateş, Almanya ve Viyana'da özellikle büyük fon ve yatırım bankalarının çok ciddi teklifler sunduğunu da sözlerine ekledi. Ateş, Başkan Aziz Yıldırım'ın sonuçtan çok memnun kaldığını da söyledi ve "Bu Fenerbahçe'nin kurumsallaşmasına atılan en büyük adımdır. Hisseleri mümkün olduğu kadar çok kişiye yayacağız" dedi. 
   
   Serhat paniği    YUSUF KOBAL 

   Derbide de yok 
   SARI-Lacivertli takımda ağrıları bir türlü geçmeyen Serhat keyifleri kaçırdı. Kasığındaki sinir iltihaplanması nedeniyle İsviçre'de ameliyat olan genç oyuncunun Galatasaray derbisine de yetişemeyeceği öğrenildi. Uzun zamandır takımdan ayrı çalışan Serhat, yeni bir operasyon geçirme olasılığının bulunmadığını ancak iyileşme döneminin uzadığını belirtti. 
   
   'Zaman alacak' 
   TAKIM izinli olmasına rağmen Kemal, Fatih ve Mehmet Yozgatlı ile birlikte dün Samandıra Tesisleri'ne gelerek çalışmalarını sürdüren genç yıldız, "Sanırım bu ameliyatın izlerini silmek zaman alacak" dedi. Serhat, "Elimden geleni yapıyorum ancak ağrılarımdan bir türlü kurtulamıyorum. Sahalara dönmeyi sabırsızlıkla bekliyorum" dedi. 
   
   Yıldırım'a son görev    BAŞKAN Aziz Yıldırım ve kulüp yönetim kurulu üyesi Ali Yıldırım'ın 79 yaşında vefat eden babaları Şevki Şefik Yıldırım'ın cenazesi dün Marmara Üniversitesi İlahiyat Fakültesi Vakfı Camii'nde öğleyin kılınan cenaze namazının ardından, Ümraniye Kocatepe Mezarlığı'na defnedildi. Aziz Yıldırım'ı bu acılı gününde dostları yalnız bırakmadı. 
   CENAZE törenine yönetim kurulu üyeleri, futbolcular, Christoph Daum, eski başkanlardan Ali Şen, Emin Cankurtaran, Metin Aşık, Galatasaray Kulübü Başkanı Özhan Canaydın, İkinci Başkan Ali Dürüst, Beşiktaş Kulübü İkinci Başkanı Hüsnü Güreli, Asbaşkan Haşmet Bedii Kürüm, menajer Sinan Engin, Yurt Partisi Genel Başkanı Sadettin Tantan da katıldı. 
   
   
</TEXT>
</DOC>
