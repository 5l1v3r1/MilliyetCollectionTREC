<DOC>
<DOCNO> 236543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur28.html </URL>
<DATE> 2004/05/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Afyon'da çıplak protesto .. 
</HEADLINE>
<TEXT>

     Afyon'da yayın yapan bir gazetenin hakkındaki haberine kızan alkollü kişi, cadde ortasında soyunarak elindeki ekmek bıçağıyla protesto eyleminde bulundu. 
     AA muhabirinin edindiği bilgiye göre, Afyon'da yayın yapan bir gazetede yer alan haberin kendisini rencide ettiğini iddia eden 24 yaşındaki Y.Ş, dün akşam alkollü olarak gazetenin önüne gelmiş ve eylem yapmıştı. 
     Yapılan haber sonrasında arkadaşları ve yakınları tarafından alay konusu haline geldiğini savunan Y.Ş, bugün de hakkında yayın yaptığını iddia ettiği yerel gazetenin önünde soyunarak, elindeki bıçakla protestosunu sürdürdü. 
     Gazetecilerden yardım isteyen Y.Ş, kendisi hakkında haber yapılması nedeniyle huzurunun kaçtığını ve ailesi tarafından da eve alınmadığını savundu. 
     Alkollü olan ve polislere uzun süre direnerek, ''kendisini keseceğini'' söyleyen Y.Ş, polisin müdahalesiyle etkisiz hale getirilerek, gözaltına alındı. 
     
</TEXT>
</DOC>
