<DOC>
<DOCNO> 234438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo05.html </URL>
<DATE> 2004/04/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Derbi maçta 4 bin 200 polis görev yapacak... 
</HEADLINE>
<TEXT>

     Beşiktaş ile Fenerbahçe arasında yarın yapılacak sezonun en önemli ve son derbi maçında olağanüstü güvenlik önlemleri alınacak. 
     Derbi maçta güvenliği sağlamak için, karşılaşma öncesi, sırası ve sonrasında toplam 4 bin 200 polis görevlendirildi. 
     Kendilerine BJK İnönü Stadı'nın eski açık tribününde toplam bin 200 kişilik bölüm ayrılan Fenerbahçeli taraftarlar saat 09.00'dan itibaren Kadıköy İskelesi ve Kabataş'ta toplanacaklar ve saat 13.30'dan itibaren de tribüne alınacaklar. 
     Bu arada emniyet güçleri saat 12.00'den itibaren statta gerekli güvenlik önlemlerini almaya başlayacaklar. 
     Stada her türlü yanıcı, yakıcı, parlayıcı maddenin yanı sıra, sahaya atılabilecek her türlü yabancı maddeler de kesinlikle sokulmayacak. Emniyet kuvvetleri stat çevresinde oluşturacakları barikatlarda taraftarları tek tek arayarak stada yaklaştıracak. Ayrıca soyunma odalarında akreditasyonu olmayanlar görev yapamayacak. 
     
</TEXT>
</DOC>
