<DOC>
<DOCNO> 226608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy22.html </URL>
<DATE> 2004/03/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
MHP'nin kalesinde seçimi kazanan AKP'li Osmaniyeliler böyle istedi 
</HEADLINE>
<TEXT>

     MHP Genel Başkanı Devlet Bahçeli'nin memleketi Osmaniye'de belediye başkanlığı seçimini kazanan AK Partili Davut Çuhadar, bekledikleri sonucu aldıklarını belirterek, ''Osmaniyeliler, siyasette standardın değişmesini istedi'' dedi. 
     Çuhadar, AA muhabirine yaptığı açıklamada, seçim çalışmaları sırasında kimseyle çatışmadıklarını, Türkiye'nin AB yolunda olduğu bilinciyle siyasetin seviyesini yükseltmeye çalıştıklarını kaydetti. 
     Bu aşamada siyasette statükocu yapının kaldırılması gerektiğini ifade eden Çuhadar, şunları söyledi 
     ''Osmaniyeliler, siyasette standardın değişmesini istedi. Bu nedenle bizleri farklı gördü. 1866 yılında kurulan ilimiz, çevresindeki gelişmiş iller arasında ne yazık ki fakir bir il olarak kalmış. Halk, bunun değişmesini istiyor. Bu değişimi bizim sağlayacağımızı gördüğü için de kendilerine teşekkür ediyoruz. Bu sonuç beklediğimiz bir sonuçtu. Hatta, daha da iyi bir sonuç bekliyorduk.'' Çuhadar, 30 arkadaşıyla birlikte Osmaniye'nin gelişimi için yoğun bir çalışma ortamına gireceklerini bildirerek, ''Öncelikle ilde kalkınma şevkini artıracağız. Ardından hazırladığımız projeyi kısa, orta ve uzun vadede uygulamaya geçireceğiz'' diye konuştu. 
     
     DAVUT ÇUHADAR KİMDİR 
     Kahramanmaraş'ın Andırın İlçesi'nde 1959 yılında doğan Çuhadar, Gazi Üniversitesi Maliye Fakültesi Mali Hukuk Bölümü'nü bitirdi. 
     Türkiye Zirai Donanım Kurumu ile Tarım Kredi Kooperatifleri'nde çeşitli görevlerde bulundu. 1997 yılında Başbakanlık Denizcilik Müsteşarlığı Personel ve Eğitim Dairesi Başkanlığı'na, 2002 yılında Denizcilik Müsteşarlığı Antalya Bölge Müdürlüğü'ne atandı. 
     Osmaniye'deki bir yapı kooperatifinin yönetim kurulu başkanlığını da yürüten Çuhadar, evli ve iki çocuk babası. 
     
     SEÇİMLER 
     MHP'den bu seçimde yeniden aday olarak 23 bin 114 oy alan Belediye Başkanı Memili Kırıkkanat, 1999 yerel seçimlerinde yüzde 41.5 oy oranıyla yaklaşık 25 bin oyla seçilmişti. Ak Parti'den Osmaniye belediye başkanlığına seçilen Davut Çuhadar ise bu seçimde resmi olmayan kesin sonuçlara göre 25 bin 518 oy alarak en yakın rakibi Memili Kırıkkanat'a 2 bin 404 oy fark attı. 
     
</TEXT>
</DOC>
