<DOC>
<DOCNO> 217282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/dunya/dun04.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt karakolunda katliam 
</HEADLINE>
<TEXT>

   Kerkük'te Kürtlerin denetimindeki bir karakola bombalı araçla düzenlenen intihar saldırısında 13 polis öldü, 51 kişi de yaralandı 
      DIŞ HABERLER SERVİSİ 

   
   Irak'ın kuzeyindeki Kerkük kentinde dün sabah Kürt polislerin denetimindeki bir polis karakoluna düzenlenen intihar saldırısında, intihar komandosunun yanı sıra 13 kişi öldü, 51 kişi de yaralandı. 
   İntihar komandosunun, polislerin nöbet değiştirdikleri sırada, içinde bulunduğu patlayıcı yüklü araçla Rahimava Karakolu'na çarptığı, ölenlerin tümünün polis olduğu bildirildi. Yetkililer, çevrede hiç Amerikan askeri bulunmadığını, saldırının açıkça polisleri hedef aldığını söyledi. 
   
   Tek kurşun atamadılar 
   Saldırıdan yaralı olarak kurtulan Amjad Reda adlı polis, intihar komandosunun ceset parçalarının karakolun dört bir yanına saçıldığını, tavana yapıştığını anlatırken, bir başka polis de, "Gafil avlandık. İntihar komandosuna tek kurşun atamadık" dedi. 
   Saldırıda 50 kilogram TNT kullanıldığı, patlayıcıların etkisinin, çivilerle paketlenerek artırıldığı açıklandı. Patlamanın etkisiyle, çevrede bulunan binalar ve araçlar hasar gördü. Irak'ta Saddam Hüseyin rejiminin devrilmesinin ardından kurulan yeni polis teşkilatını hedef alan saldırılarda ölen Iraklı polislerin sayısı, son saldırıyla birlikte 300'ü geçti. Iraklı polisler, ABD birliklerini, karakolları yeterince korumamakla suçluyor. 
   
   Bağdat'a sürpriz ziyaret 
   ABD Savunma Bakanı Donald Rumsfeld, dün sürpriz bir şekilde gittiği Bağdat'ta, Amerikan askerleri tarafından eğitilen Irak sivil savunma birlikleriyle hatıra fotoğrafı çektirdi. ABD Savunma Bakanı, üniformalı Iraklılara, "Ülkenizin güvenliğini sağlayacağınız günleri iple çekiyoruz" dedi. Önceki gün Kuveyt'i ziyaret eden Rumsfeld, dün sabah da Irak'taki güvenlik durumunu değerlendirmek için C - 130 tipi askeri nakliye uçağıyla Bağdat'a gitti. Irak'ın geçen mart ayındaki işgalinden sonra bu ülkeyi dördüncü kez ziyaret eden Rumsfeld, Irak'taki terörizm tehdidi hakkında bilgi aldı. Amerikalı askeri yetkililer, Rumsfeld'e, intihar saldırılarının istikrarı tehdit ettiğini, karakolları hedef alan saldırıların ardında El Kaide'nin bulunduğunu söyledi. 
   
   Kerkük'e 3 bin Güney Kore askeri 
   Güney Kore, Irak'ın yeniden inşa çabalarına yardımcı olmak üzere bu ülkeye 3 bin kişilik askeri güç gönderiyor. Kerkük kentinde görev yapacak olan Güney Kore birliklerinin ilk grubu bu ay yola çıkacak. Nisan ayı sonuna kadar, tüm askerlerin Kerkük'e konuşlanması bekleniyor. Askerlerin 1400'ü muharip sınıftan, 1600'ü ise mühendis ve sağlık ekibinden oluşacak. Güney Kore, ABD ve İngiltere'den sonra Irak'taki üçüncü büyük yabancı güç olacak. 
   
   
   
</TEXT>
</DOC>
