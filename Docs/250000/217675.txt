<DOC>
<DOCNO> 217675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun34.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam mı .. Uçak kazasında görev yapan kontrolör öldürüldü 
</HEADLINE>
<TEXT>

     Almanya'nın güneyinde 2002 yılında Rus yolcu uçağı ile bir kargo uçağının havada çarpıştığı kaza sırasında görevde bulunan Zürih hava trafik kontrolörü, bıçaklanarak öldürüldü. Cinayetin intikam için işlenmiş olabileceği belirtiliyor. 
     Polisin verdiği bilgiye göre, iriyarı, siyah giysili, kötü Almanca konuşan bir kişi, adı açıklanmayan hava trafik kontrolörünü evinde karısının gözleri önünde bıçakladı. 
     Savcı Pascal Gossner, Reuters'a açıklamasında, ''İntikam amacı gözardı edilmiyor. Cinayetle havadaki kaza arasında bağlantı olup olmadığını araştırıyoruz'' dedi. 
     Kaza kurbanlarının ailelerinin tazminat davalarına bakan bir avukat ise müvekillerinin cinayetle kaza arasında böyle bir bağlantı yapılmasından rahatsızlık duyduklarını söyledi. 
     Yetkililer, kaza gecesi görev yapan diğer kontrolör için koruma sağlandığını belirttiler. 
     Rus çocuklarını tatil için İspanya'ya götüren Başkır havayollarına ait Tupolev 154 yolcu uçağının, Almanya'nın güneybatısında Constance Gölü yakınlarında bir Alman Boeing 757 kargo uçağıyla çarpışması sonucu 52'si çocuk 71 kişi ölmüştü. 
     
</TEXT>
</DOC>
