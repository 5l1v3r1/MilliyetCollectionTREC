<DOC>
<DOCNO> 224209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko03.html </URL>
<DATE> 2004/03/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
DTM, damping konusunda yardıma hazır... 
</HEADLINE>
<TEXT>

     Dış Ticaret Müsteşarlığı DTM , damping ve sübvansiyona konu olan ithalata ilişkin şikayetler konusunda bilgilendirici kitapçık hazırladı ve firmalara dağıttı. 
     DTM'den alınan bilgiye göre, yerli üretim dalının ithalattan kaynaklanan haksız rekabete maruz kaldığı hallerde, üreticilerin bu tür ithalata karşı korunma mekanizmasını en seri şekilde harekete geçirebilmesi, mevzuatın ve uluslararası anlaşmaların öngördüğü nitelikte bir başvuru hazırlanmasına bağlı. 
     Gelişmiş ülkelerde başvurular genellikle konunun uzmanı birlikler, dernekler gibi meslek kuruluşları veya danışmanlık firmaları tarafından hazırlanırken, Türkiye'de DTM tarafından zaman zaman eğitim seminerleri düzenlense de halen bir boşluk olması nedeniyle, DTM, üreticilerin başvurularında yol gösterici ve yardımcı olabilmek amacıyla dampinge veya sübvansiyona konu olan ithalata ilişkin şikayetlerde yerli üreticiler için faydalı bilgiler ile başvuru formunun yer aldığı kitapçık hazırladı. 
     DTM tarafından firmalara dağıtılan kitapçıkta, damping ve sübvansiyona karşı önlemler konusunda bilgiler yer alırken, soruşturmanın başlatılabilmesi için gerekli koşullar, uygulamalar hakkında bilgiler yer alıyor. 
     Kitapçıkta, başvurular hakkında bilgiler de verilirken, başvuru formu ve dampinge karşı uygulama tebliği örnekler yer alıyor. 
     Devlet Bakanı Kürşad Tüzmen'de kitapçığın önsözünde, ithalattan kaynaklanan haksız rekabete uğrayan firmaların DTM'ye başvurmasını istedi. 
     Bakan Tüzmen, DTM'nin bu konuda firmalara her türlü yardıma hazır olduğunu belirtti. 
     Tüzmen, dampingli ve sübvansiyonlu ithalata karşı önlem alırken sadece ulusal kurallara değil, aynı zamanda uluslararası kurallara da uyulmasının zorunlu hale geldiğini belirtirken, bu hususun yalnız Türkiye için değil, Dünya Ticaret Örgütü'ne üye olan bütün ülkeler için geçerli olduğunu kaydetti. 
     Kürşad Tüzmen, DTM'nin üreticilerin başvurularında yol gösterici olabilmek amacıyla kitapçık hazırlandığını, karmaşık ve oldukça teknik sayılabilecek konunun, basit bir lisanla ve örneklerle anlatıldığı, soru formunun içerik itibariyle basitleştirilerek ve daraltılarak daha kolay cevaplanabilmesinin amaçlandığını ifade etti. 
     
</TEXT>
</DOC>
