<DOC>
<DOCNO> 209482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur04.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli aylıklarına yapılan zam, Salı günü görüşülecek... 
</HEADLINE>
<TEXT>

     SSK ve BAĞ-KUR emekli aylıklarının 2004 yılının birinci ve ikinci yarısında yüzde 10'ar artırılmasına ilişkin yasa tasarısı, 20 Ocak Salı günü TBMM Sağlık ve Sosyal İşler Komisyonu'nda görüşülecek. 
     Tasarı, SSK'dan emekli olanların aylıklarının her ay bir önceki aya göre tüketici fiyatları indeksi değişim oranı kadar artırılması uygulamasını iptal ediyor. Tasarıya göre, SSK ve BAĞ-KUR emekli maaşları, aylıklar ve sosyal destek ödemelerinin toplamı üzerinden 2004 yılı Ocak ayından itibaren yüzde 10 ve Temmuz ayından itibaren de bir önceki aya göre yüzde 10 oranında artırılacak. 
     SSK primi ve verilecek ödeneklerin hesabına esas tutulan günlük kazancın alt sınırı 18 milyon 321 bin lira, üst sınırı ise alt sınırın 5 katı olacak. 
     İş kazası ve meslek hastalığı sonucu ölen sigortalıların evli olan malul kız çocuklarına da gelir bağlanacak. 
     Süresi içinde ödenmemiş SSK alacaklarına uygulanacak gecikme zamlarının hesaplanmasında, Devlet İç Borçlanma Senetleri'nin bir önceki ayın faiz oranı esas alınacak. Maddenin gerekçesinde, mevcut düzenlemeye göre, kurum alacaklarına Devlet İç Borçlanma Senetleri'nin ortalama aylık faiz oranlarının esas alındığı, ancak söz konusu ortalama faiz oranı ay sonlarında açıklandığından bunun sorun yarattığı belirtildi. 
     Tasarı ayrıca, SSK sağlık tesislerinde mesai saatleri dışında verilecek bazı hizmetlerden alınacak katkı payı oranının düşürülmesi ve bu oranın Bakanlar Kurulu'nca belirlenmesini de öngörüyor. 
     1 Ocak 2004 ile 30 Haziran 2004 tarihleri arasında sigortalının günlük kazancı 18 milyon 321 bin liranın altında ise bu kazanç ile alt sınır arasındaki farka ait işverence ödenmesi gereken sigorta primleri, işsizlik sigortası primleri ve sosyal güvenlik destek primlerinin sigortalı ve işveren hisselerinin tümü Hazine'ce karşılanacak. 
     BAĞ-KUR'a tabi sigortalıların ödeyecekleri primlerin belirlenmesinde, gerçekleşen enflasyon ve büyüme hızı yerine, hedeflenen enflasyon ve büyüme hızı esas alınacak. Primlerin belirlenme tarihi 1 Nisan yerine 1 Ocak olacak. 
     BAĞ-KUR'dan emekli olduktan sonra fiilen çalışmalarını sürdüren şirket ortağı sigortalılar da sosyal güvenlik destek primi ödeyecekler. 
     
</TEXT>
</DOC>
