<DOC>
<DOCNO> 203755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo23.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyirci küfür etti, yan hakem ağladı 
</HEADLINE>
<TEXT>

     Zonguldak'ın merkez ilçeye bağlı Kozlu Beldesi'nde yapılan amatör lig futbol maçının yardımcı hakemi, bazı seyircilerin kendisine küfür etmesi üzerine ağlayarak karşılaşmanın bir süre durmasına neden oldu. 
     Zonguldak 1. Amatör Küme takımlarından Kozlu Belediyespor ile Çaycumaspor arasında yapılan müsabakanın 75. dakikasında ev sahibi takımın oyuncusu Mehmet, kırmızı kart gördü. Bu arada, kararı protesto eden Kozlu Belediyesporlu bazı taraftarlar, takımlarının oyuncusunun kart görmesine neden olduğu gerekçesiyle yardımcı hakem Şenol Sertkaya'nın şahsına ve ailesine küfür etmeye başladı. 
     Hakem Sertkaya, birden seyircilere dönerek ''Benim kimse aileme küfür edemez. Hakemliği küfür yemek için yapmıyorum. Küfür ediyorsunuz da elinize ne geçiyor. Böyle şartlarda maçı devam ettiremeyeceğim'' diyerek ağlayıp sahadan çıkmaya başladı. 
     Kozlu Belediye Başkanı Ali Bektaş'ın yanı sıra ev sahibi takımın futbolcuları ile yöneticileri Sertkaya'yı sakinleştirmeye çalışırken, polisler de kötü tezahüratta bulunan seyircileri tribünden çıkarttılar. 
     Müsabaka 10 dakika gecikmeyle, ev sahibi takımın 2-0 üstünlüğü ile sona erdi. 
     
</TEXT>
</DOC>
