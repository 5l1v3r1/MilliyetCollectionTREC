<DOC>
<DOCNO> 239620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun15.html </URL>
<DATE> 2004/05/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Direnişçiler Necef'te karakolları bastı 
</HEADLINE>
<TEXT>

     Iraklı Şii lider Mukteda Sadr'a bağlı milisler, Necef'teki 3 karakolu bastı. Çıkan çatışmada 1 polis öldü, 2 polis yaralandı. 
     Polis, dün gece karakolları basan 40 kadar milisin, merkez karakolda, yeni atanan polis şefini kelepçeleyerek rehin aldığını, kendilerine karşı çıkılması halinde polis şefini öldürmekle tehdit ettiğini bildirdi. 
     Merkez karakoldaki silah deposunu da boşaltan milislerin, Amerikan tanklarının olay yerine gelmesi üzerine, polis şefini serbest bıraktığı, ancak polise ait 3 araçla onlarca otomatik silah, tabanca ve mühimmatı beraberinde götürdüğü belirtildi. 
     Bu arada, Felluce yakınlarında yola yerleştirilen bir bombanın patlaması sonucu 4 Amerikan deniz piyadesi yaralandı. 
     Görgü tanıkları, Reuters ajansına, yaralı Amerikan askerlerinden birinin durumunun ağır olduğunu bildirdi. 
     Felluce'deki son duruma ilişkin olarak, Amerikalı askeri sözcü Yarbay Gregg Olson, Felluce'de ateşkesin bozulup bozulmadığı konusunda bilgi vermedi, ancak ''Felluce'de terörist faaliyetler sürüyor'' dedi. 
     Öte yandan, Kerbela'da şiddetli çatışmalar sürerken, Bağdat'ta Iraklı direnişçiler havan topu saldırısı düzenledi. 
     Havan mermilerinden birinin Uluslararası Kızılhaç Teşkilatı'nın bürosunun yakınına düştüğü, büronun bitişiğindeki binanın camlarının kırıldığı belirtildi. 
     
</TEXT>
</DOC>
