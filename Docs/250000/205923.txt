<DOC>
<DOCNO> 205923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/spor/spo03.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader günü yarın 
</HEADLINE>
<TEXT>

   Galatasaray'da gönderileceği iddia edilen Bülent, Arif ve Hakan Ünsal'a henüz bilgi verilmediği açıklandı. Üç yıldız yarın Florya'ya gelip son kararı öğrenecek 
      ERHAN TELLİ 

   
   Kamp için hazırlık 
   SARI - Kırmızılı takımın tecrübeli yıldızları Bülent, Arif ve Hakan Ünsal'a ikinci yarı öncesindeki revizyonla ilgili herhangi bir açıklamanın yapılmadığı bildirildi. Fatih Terim'in "gidecekler" listesinde yer aldığı iddia edilen üç futbolcu, yarın takımla birlikte topbaşı yapacak ve teknik heyet ile görüşüp, kendileri için verilen son kararı öğrenecek. 
   
   Bekleyip göreceğiz 
   HAKAN Ünsal, Fatih Terim tarafından belirlenen program doğrultusunda yarın Florya'da olacaklarını dile getirdi. Tecrübeli futbolcu, "Kulüpten hiçbir yetkili konuyla ilgili olarak bizi aramadı. Bekleyip göreceğiz" diye konuştu. Başkan Özhan Canaydın ise Teknik direktör Fatih Terim'in vereceği rapor doğrultusunda gereken adımların atılacağını söyledi. 
   
   Terim hastalandı    GALATASARAY Teknik Direktörü Fatih Terim yatağa düştü. Tecrübeli hoca yakalandığı ağır grip nedeniyle yılbaşı akşamını evinde geçirdi. Şiddetli ateş içinde kalan Terim'e doktorlar müdahele etti. Terim'e serum verilirken Sarı - Kırmızılı çalıştırıcının bir kaç gün içinde yeniden eski sağlığına kavuşacağı belirtildi. 
   
   Fatura kesildi    GALATASARAY taraftarı, futbol takımında bu sezon yaşanan kötü gidişin en büyük sorumlusu olarak kulüp yönetim kurulunu gösterdi. UltrAslan'ın internet sitesinde devam eden ankete katılan bin 958 kişinin yüzde 81'i faturayı yönetime kesti. Yüzde 12 futbolcuları, yüzde 7 teknik heyeti suçladı. 
   
   
</TEXT>
</DOC>
