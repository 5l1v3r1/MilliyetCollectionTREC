<DOC>
<DOCNO> 224219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko13.html </URL>
<DATE> 2004/03/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gıda harcamaları Mart'ta yüzde 2.4 azaldı... 
</HEADLINE>
<TEXT>

     Gıda harcamaları Mart'ta yüzde 2.4 azaldı. 
     Gıda harcamalarında yaşanan düşüş mart ayı için yüzde 1 düzeyinde beklenen TÜFE artışını aşağı çekebilecek önemli bir gelişme olarak değerlendiriliyor. İlaç fiyatlarında KDV indirimi ve yeni fiyatlama politikası nedeniyle yaşanan düşüşler TÜFE artışını önemli ölçüde aşağı doğru çekerken, ulaşım harcama grubu içerisinde yer alan akaryakıta ÖTV artışı yoluyla yapılan zamlar ise aylık enflasyon oranını yukarı doğru çekebilecek unsurlar olarak öne çıkıyor. Son aylarda TÜFE artış oranını aşağı doğru çeken giyim fiyatlarındaki mevsimlik indirimlerin etkisinin de bu ay ortadan kalkması bekleniyor. 
     
     EN HIZLI DÜŞÜŞ PATATESTE 

     Geçen ay en hızlı fiyat düşüşü patateste gözlendi. Patatesin fiyatı bir ayda yüzde 57 oranında azaldı. Elmanın fiyatı yüzde 17.7, toz şekerin fiyatı yüzde 16.5 geriledi. Makarnada yüzde 5.9, kıymada yüzde 4.2, sütte yüzde 2.2, yumurtada yüzde 1.8, patlıcanda yüzde 4.5, çayda da yüzde 5.2 oranında fiyat düşüşü gözlendi. 
     
     FİYATI ARTANLAR 

     Portakal ise yüzde 21'le en hızlı fiyat artışı gösteren gıda ürünü oldu. Domatesin fiyatı bir ayda yüzde 12.4, ıspanağın fiyatı yüzde 19, kuru fasulyenin fiyatı yüzde 11, tavuğun fiyatı yüzde 6.7, yoğurdun fiyatı yüzde 6.5, margarinin fiyatı yüzde 6.4 arttı. 

ANKA 
     
</TEXT>
</DOC>
