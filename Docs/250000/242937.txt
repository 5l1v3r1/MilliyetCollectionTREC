<DOC>
<DOCNO> 242937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko14.html </URL>
<DATE> 2004/05/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Mitsubishi'nin başı dertten kurtulmuyor 
</HEADLINE>
<TEXT>

     Japonya'da mali güçlüklerle boğuşan ve geçmişte üretim hatalarını ört bas ettiğinin açığa çıkmasıyla itibarı zedelenen otomotiv devi Mitsubishi Motors'un başı dertten kurtulmuyor. 
     Firma, debriyaj aksamında kazalara yol açan hatalı üretilmiş bir parçanın değiştirilmesi için yaklaşık 170 bin kamyon ve otobüsü bakıma çağırdı. 
     Firma kaynakları hatalı üretim kamyon ve otobüslerin bir kısmının dış ülkelere ihraç edildiğini belirterek, bunların sayısının araştırıldığını ve bulundukları ülkelerde bakıma çağrılacaklarını bildirdi. 
     Hatalı üretim nedeniyle sık sık araçlarını bakıma çağırmak zorunda kalan Mitsubishi, en son iki ay önce de binlerce kamyon ve otobüsü başka bir problemden bakıma çağırmıştı. 
     Mitsubishi'nin geçmiş yöneticilerinin yıllarca hatalı üretim raporlarını ört bas ettiklerinin ortaya çıkması, firmanın itibarına ağır darbe vurmuş ve içinde bulunduğu mali krizi derinleştirmişti. 
     Alman ortağı DaimlerChrysler'ın geçen ay mali desteğini kestiğini açıklamasıyla sarsılan Chrysler, ana şirket Mitsubishi Holding'in başını çektiği başka yatırımcıların geçen hafta 4 milyar dolarlık yeni fon sağlamasıyla bir parça rahatlamıştı. 
     Mitsubishi'nin borç yükünün 9 milyar doları bulduğu belirtiliyor. 
     
</TEXT>
</DOC>
