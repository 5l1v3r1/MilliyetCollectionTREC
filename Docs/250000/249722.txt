<DOC>
<DOCNO> 249722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur12.html </URL>
<DATE> 2004/06/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Eminönü-Kabataş tramwayı Eylül'de, Bağcılar da 2005 Mart'ta hizmette... 
</HEADLINE>
<TEXT>

     İstanbul Ulaşım A.Ş. Genel Müdürü Adnan Çelik, Eminönü-Zeytinburnu arasında yeni tramvayların devreye girmesinin ardından hattın tümden rehabilitasyonunun yapılacağını bildirdi. 
     AA muhabirine tramvay hattında sürdürülen çalışmalar hakkında bilgi veren Çelik, daha önce bu hatta metro araçlarının kullanılması nedeniyle durakların 90 santimetre yükseklikte yapıldığını, ancak tarihi mekandan geçen bu hattaki yüksek peron ve araçların kent estetiği açısından uygun olmadığını söyledi. 
     Dolayısıyla Avusturya'dan satın alınan daha çağdaş görünümdeki düşük tabanlı 55 aracın 30 Mayıs itibariyle hizmete girdiğini belirten Çelik, ancak hattı kapatma imkanı olmadığı için 20 durağın yenilenmesi çalışmaları sırasında birtakım sıkıntılar yaşandığını kaydetti. 
     Çelik, durakların andezit kaplamalarının yapıldığını, önümüzdeki günlerde araçların estetiğine uygun duraklar da yapılacağını belirterek, çalışmalar hakkında şu bilgileri verdi 
     ''O hat üzerinde çirkin bir görüntü oluşturan beton bariyerleri de kaldıracağız. Bizim kalkınmış ülke şehirlerindeki gibi yüksek kaldırımlardan, yüksek duvarlardan vazgeçmemiz gerekiyor. Oraya görüntüyü kesmeyecek ve kirliliğe neden olmayacak farklı bir koruyucu obje koyacağız. Yine ileri bir tarihte tramvayların düzgün ve sağlıklı işletilmesi için hattın rehabilitasyonunu yapacağız. Şu anda aşırı yükün zeminde yol açtığı çökmeler nedeniyle araçlar seyir halinde sağa sola yalpa yapıyor. Dolayısıyla zeminin komple elden geçirilip, alta beton döktükten sonra rayların betona sabitlenmesi gerekiyor.'' 
     
     ''DÜNYANIN EN FİZİBİL TRAMVAY HATTI PROJESİ'' 

     Çelik, hatta günde 140-150 bin yolcu taşındığını belirterek, ''Eminönü-Zeytinburnu tramvay hattı, dünyanın sayılı otoriteleri tarafından en fizibil tramvay hattı projesi olarak kabul ediliyor'' dedi. 
     Hattın Eminönü'nden Kabataş'a kadar uzatılması çalışmalarının devam ettiğini, Eylül ayı başında okullar açılmadan bu hattın işletmeye alınacağını belirten Çelik, buradan Beşiktaş'a kadar uzatılması konusunda ise henüz net bir karar veremediklerini kaydetti. 
     Çelik, ''Dolmabahçe'den Beşiktaş'a kadar olan yolda daralma var. Özellikle İnönü Stadı'nın orası çok dar bir bölge. Tarihi ağaçlar da var. Onunla ilgili etüd çalışmaları devam ediyor'' diye konuştu. 
     
     İLAVE 20 ARAÇ 

     Yine bu hattın Zeytinburnu'ndan Bağcılar'a uzatılması çalışmalarının da devam ettiğini belirten Çelik, 2005 yılı Mart ayında da bu hattın işletmeye alınacağını, böylece bir yıl içinde Bağcılar'dan Kabataş'a kadar kesintisiz raylı sistem hattının hizmete girmiş olacağını söyledi. 
     Çelik, yeni alınan 55 araçtan 46'sının Eminönü-Zeytinburnu arasında çalıştığını, 9 aracın Kabataş hattı açıldığında devreye gireceğini belirterek, ''Zeytinburnu-Bağcılar ve Kabataş-Beşiktaş arası için ilave 20 araca daha ihtiyacımız olacak. Henüz sipariş verilmedi ama önümüzdeki günlerde bu konuyla ilgili çalışma başlatacağız'' dedi. 

     
</TEXT>
</DOC>
