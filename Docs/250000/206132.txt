<DOC>
<DOCNO> 206132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/magazin/yazdud.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul-Abant eğlence hattı 
</HEADLINE>
<TEXT>

   Stelyo'nun yeni işi, Bella Notte, Borsa, Loft, Keops'ta Ebru Gündeş, RedRoom, Turgut Hamam'da, Levent People'da yılbaşı karnavalı, Radyo D cıvıl cıvıl, keyifli bir hafta sonu için Büyük Abant Oteli dört dörtlük... 
   
      
   Efendim, Stelyo Pipis sevdiğim isimlerden biridir. Stelyo, yıllarca menajerliğini yaptığı Mehmet Ali Erbil'den ayrıldı. Tek başına yola devam eden sevgili Stelyo televizyon programları yapmak üzere önce bir şirket kurdu. Ardından da Levent Çalıkuşu Sokak'ta yer alan, Cem Bişkin'e ait Woo Estremo'ya ortak oldu. Yeni ortaklar 10 Ocak 2004'te muhteşem bir açılış yapacak. Türkçe-nostalji kulüp olarak hizmet verecek mekanda eğlence doruğa çıkacak. Çarşamba, cumartesi, kısmen de pazar günü İstanbul, İzmir, Antalya ve Kıbrıs'tan yılbaşı eğlenceleriyle ilgili olarak bazı seçenekler verdim sizlere. Ama bitmedi. Bu son günde eğlenebileceğiniz, lezzetli yemekler yiyebileceğiniz birkaç mekan daha veriyorum. Bu kıyağımı da unutmazsınız artık. Candostum İzzet Çapa'nın yeni mekanı, başarılı işletmeci Ali Sayar ile Kraliçe Rose'un yönetimindeki People'dan söz edeyim önce. Mönü zengin. Ne de olsa Gazi ve Bilal Ateş kardeşler Türkiye'nin en iyi mutfak şefleri. Kraliçe Rose Kar da mutfak konusunda acayip başarılı. O nedenle çok çeşitli bir yılbaşı mönüsü hazırlamışlar. Başlangıç olarak levrek, ton, somon ve kılıç balığı carpaccio, ardından kırmızı havyarlı ve kuşkonmazlı makarna gelecek. Ana yemekte geleneksel hindi, levrek fileto var. Finalde ise çikolatalı kestane rulosu, kahve, yılbaşı keki ve paça çorbası. Yemek ve kulüp, müthiş sürprizler, limitsiz yerli ve yabancı içki kişi başı 200 milyon lira. Sadece kulüpte yerli ve yabancı limitsiz içki 150 milyon lira. Telefon numarası 0212 269 10 84. Etiler'in girişinde gözde eğlence yeri Keops'ta ise sabaha kadar müzik var. Sahnelerin başarılı assolistlerinden Ebru Gündeş, son günlerin popüler ismi Deniz Seki, yorumu ve besteleriyle her yaştaki pop müzik severlerin beğendiği bir isim Yaşar ortalığı yıkacak. Telefon numarası 0212 282 79 02 
   
      Hayal Kahvesi, Eylülist, La Scala    Hafta sonları Levent La Scala'da sahne alan Serdar Ortaç, yılbaşı gecesi de aynı yerde sahneye çıkacak. Masada oturursanız kişi başı 250, stand alırsanız 150, barda ayaküstü eğlenceyi tercih ederseniz 100 milyon lira ödemek zorundasınız. Telefon numarası 0212 281 37 90. Hayal Kahvesi Çubuklu da rıhtımlar üzerinde muhteşem bir yılbaşı karnavalına hazırlanıyor. 6 büyük barda 8 saat süresince eğlence, sınırsız içki servisi ve özel hazırlanan konsept partiler var. Bilet, 35 milyon lira. Telefon numarası 0216 442 60 30. Ortaköy'ün sevilen kulübü Eylülist Müzik'te ise bu yılbaşı gecesinden itibaren her çarşamba Eray adlı bir genç sahne alacak. Türk Sanat ve Pop Müziği'nin sevilen şarkılarıyla coşturacak. Telefon numarası 0212 257 11 09. Vakkoroma'nın Ürün Müdürü sevgili Turgut Reyhan aynı zamanda iyi bir şarkıcı da. Turgut bu yıl Hamam'da sahne alacak. 
   
      RedRoom'da eğlence dorukta, Bella Notte    Dolmabahçe Ritz Carlton Oteli'nin alt katında yer alan, son ayların en popüler eğlence yerlerinden RedRoom'da herkes kopacak o gece. Genç işadamı Gökhan Yüzbaşıoğlu ile kız arkadaşı Nurdan Gür'ün sahibi olduğu, 'siyahların kadını' Neslihan Yargıcı'nın işlettiği RedRoom'da eğlence sabaha kadar devam edecek. Karayipler'den gelen üç zenci dansçı, buranın daimi solisti Junior'ın harika yorumu, dünyaca ünlü şovmen Vera Springveer'in şovları enfes bir geceye damgasını vuracak. Vera'ya, Türkiye'nin en iyi müzisyenleri Ozan Doğulu, Aykut Gürel, Murat Yeter ve Can Şengün eşlik edecekler. Mönü zengin bir ordövr tabağı, ardından makarna çeşitleri, karidesli salata, ana yemekte mantar ve mozzeralla ile doldurulmuş dana bonfile, sote sebzeli levrek filetodan oluşuyor. Tatlı profiterol. RedRoom'da yerli ve yabancı içki dahil yemek, kişi başı 250 milyon lira. Sadece içki ise kişi başı 200 milyon lira. Telefon numarası 212 243 84 04. Etiler'de, Akmerkez'in karşısında yeni hizmete giren ve işletmesini Tula Karacalidis'in yaptığı Bella Notte'nin ilk yılbaşı partisinde mönü çok zengin. Yukarda Allah var, Tula da bu işi iyi biliyor. Başlangıçta sebzeli sıcak carpaccio ya da yengeç ve avokado ile somon ruloları gelecek masanıza. Ardından minik mantarlı makarna çeşitleri, ıspanak salatası. Ana yemekte şarap soslu ızgara bonfile, yanında ızgara sebze ve havuç ya da kum midyeleri ve domates soslu levrek balığı fileto... Finalde sıcak çikolatalı tart var. Canlı müzikte gitarist Murat Arkan ve sabaha kadar dans... Telefon numarası 0212 352 57 95. 
   
      Borsa ve Loft'da farklı yılbaşı    Ahmet Mutafçı'nın sahibi olduğu Levent'teki Camelot canlı müzik sevenler için uygun adres. Şef Yüksel Şenol bu özel gece için uluslarası mutfaklardan seçkin lezzetler hazırlamış. İtalyan soslu, yufka sepeti içinde, Akdeniz yeşilliklerinden oluşan yeşillik festivali ile başlayacak şölen. Ana yemek ya ızgara patates üzerinde porcini mantarlı sos ve bonfile ya da tavuk. Vanilyalı dondurma ve sıcak çikolatalı kek de cabası. Mekanın barında DJ Cara müzik yapacak. Animasyonlar ve sürprizler de var. Limitsiz yerli içki dahil, kişi başı 110 milyon lira. Barda limitsiz yerli ve yabancı içki kişi başı 85 milyon lira. Telefon numarası 0212 325 68 21. Rasim Özkanca'nın sahibi olduğu Harbiye'deki Boğaziçi Borsa Lokantası'nda, son 4 yıldır olduğu gibi yine Emin Aydın ve orkestrası var. Program 20.30'da başlayacak. Boğaziçi Borsa'nın yılbaşı mönüsü muhteşem. Dinlerken ağzım sulandı valla. Soğuk, sıcak mezeler, ara sıcaklar, kestaneli iç pilav ile servis yapılan hindi dolması, vanilyalı dondurma ve hurmalı Ege inciri tatlısı, limitsiz yerli içki, kahve petit four... Gece 24.00'ten sonra Borsa usulü işkembe çorbası, şampanya 'inci damlası' ikram edilecek. Kişi başı 125 milyon lira. Borsa'nın telefon numarası 0212 232 42 01. Rasim Bey'in oğlu, Umut Özkanca yönetiminde olan Loft Restaurant ve Bar'da da hareketli bir program var. Loft bu gece için özel bir DJ getirmiş. Sabaha dek çalacak. Gecenin sürprizi ise restoranın sahibi Umut Özkanca'nın arkadaşı Ercan İyik'in perküsyon gösterisi. Mönüde enfes yemekler olacak. Taze kabak, karides ve morel mantarlı risotto, kestaneli iç pilav ile hindi tandır veya karışık mantar ve portakal soslu pekin ördeği çeşitlerden sadece birkaçı. Ve vanilyalı dondurma, çikolatalı sufle. Limitsiz yerli içki, 24.00'ten sonra özel işkembe çorbası ve şampanya dahil kişi başı 150 milyon lira. Telefon numarası 0212 219 63 84. 
   
   Füsun'un portalı, muhteşem bir otel, genç ve başarılı müdür Bora    Bir yandan yılbaşı eğlenceleri, öte yandan güzel dostum Yıldırım Mayruk'un kalçasının kırılması nedeniyle sizlere, çok beğendiğim Büyük Abant Oteli'ni anlatamadım. Her şeye rağmen oradan çok mutlu döndüğümüzü söylemeliyim. Yaklaşık 6 yıldır tanıdığım, bulunduğu yere çok yakışan bir müdür olan Bora Kaya, Uludağ ve Bodrum Ağaoğlu My Resort, Erzurum Polat Renaissance, Bodrum My Flower gibi büyük otellerin ardından 5 yıldızlı Abant Oteli'ne transfer oldu. Diyarbakırlı patronları ondan, o da patronlarından çok memnun. Otel personeli de dört dörtlük. Hepsi iyi eğitilmiş. Özellikle mutfak şefi Erol Ergin çok başarılı. Yaptığı her çeşit yemekten müthiş tat aldık. Sabah ve akşam yemekleri açık büfe. Yok, yok. Ali İhsan Ülgentürk, Orhan Acar, Oktay Ayata, Ferhat Candemir, Teoman Gayret, Recai Akman, Erol Ergin, Zerrin Palancı'dan meydana gelen ekip 24 saat hizmetinizde. Otelin içinde sabaha kadar eğlence var. Ama dilerseniz odanızda uyuyabilirsiniz de, çünkü bangır bangır müzik yok. Deeplake Disco Bar'da Udi Muammer Yıldız çalıyor. Keyifle içkinizi yudumluyorsunuz. Abant Göl Cafe-Bar'da ise Grup Metronom'un, pop starlarını kıskandıracak güzellikteki sese sahip olan solisti Banu, öylesine bir repertuvar yapmış ki canınız kalkmak istemiyor. İçki fiyatları komik. Zaten birçok gece kapının önünde sıcak şarap ikramı yapılıyor. Bora şimdilerde 12 ay boyunca, balayı kampanyası başlatmış. Odanıza meyveniz, şarabınız geliyor. Birinci gün kahvaltınız da odaya gönderiliyor. Balayınızın ilk gününde akşam yemeğinde özel bir mönü, göl etrafında fayton turu ve daha bir sürü sürpriz vereceğiniz ücrete dahil. Oda fiyatları, kalacağınız güne göre değişiyor elbette. Göl tarafındaki odalar 70, orman tarafındakiler de 55 milyon lira. Biz, yani Yıldırım, Barbaros ve ben, Yıldırım'ın yürümeye başlamasından sonra yine gideceğiz. Otel öyle güzel, eğlence öyle doruktaydı ki Bolu ve Abant çevresine bakmak aklımıza bile gelmedi. Bu akşam otelde Nadide Sultan var. Büyük Abant Oteli keyifli bir tatil için müthiş. Telefon numarası 0374 224 50 33. Bu arada Yıldırım'ın kazasında bize büyük yardımları olan İzzet Baysal Hastanesi personeline, Opr. Dr. Savaş Tunay, Dr. Sabri Demir, Dr. İhsan Şahin, Dr. Ahmet Parlak ve Anadolu Ajansı Bolu Büro Müdürü Kenan Gürpüz'e teşekkürlerimi bir kez de buradan iletmek istiyorum. Efendim, bizim kardeş kuruluşumuz Radyo D bugün yine bomba gibi. Starlar hep Radyo D'de. Ayrıca sürprizler, hediyeler, canlı yayında konuklar... Radyo D kaçmaz. Son bir bilgi daha birlikte çalışmaktan mutluluk duyduğum ve Anadolu'yu beraber gezdiğim sevgili meslektaşım Füsun Özbilgen bizden ayrılmıştı. Füsun, Türkiye'nin kültür ve sanat haberlerini yayınlayan tek haber portalı olan sanathaber.net'in başına geçti. Zaten Füsun'un sahip olduğu şirket, Salyangoz Kültür ve Sanat Platformu ile birleşti. Yakında Salyangoz Sanat Dergisi yayın hayatına adım atacak. Kısacası Füsun artık siyasetle değil, sanatla yaşayacak. Evet, bugünlük de bu kadar. Herkesin yeni yılını kutluyor, hepinizi sevgiyle kucaklıyorum. 
   
      
   
</TEXT>
</DOC>
