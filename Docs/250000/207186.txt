<DOC>
<DOCNO> 207186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/aspo.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAGO DEPREMİ 
</HEADLINE>
<TEXT>

   İtalyan basını, Beşiktaş ile sözleşme yenilemeyen Brezilyalı futbolcunun Fiorentina'yla anlaştığını ileri sürdü. Bilgili yönetiminin, Zago'ya izin verebileceği bildirildi 
      BİLAL MEŞE 

   
   Lucescu istemiyor 
   İTALYA'NIN yüksek tirajlı gazetelerinden La Gazetta Della Sport'un, Beşiktaşlı Zago'nun, Fiorentina ile anlaştığı yolundaki iddiası gündeme bomba gibi düştü. Brezilyalı oyuncuyla bir aydır sözleşme yenilemeye çalışan yönetim, İtalya'dan gelen haberle şaşkına dönerken, Lucescu'nun, performansında düşüş gözlenen tecrübeli oyuncuya sıcak bakmadığı belirtildi. Rumen çalıştırıcının, "Sözleşme yenilemek için acele etmeyelim, performansına göre sezon bitiminde karar veririz" sözlerinin transfer iddialarını doğrular nitelikte olduğu kaydedildi. 
   
   Maaşı çok yüksek 
   İSTANBUL'A 9 Ocak'ta gelmesi beklenen Zago'nun transfer haberi, takım içinde de sürpriz olarak nitelendirildi. Siyah - Beyazlı ekiple bir yıllığına 1 milyon 950 bin Euro'ya anlaşan Zago'nun maç başına 50 bin dolar aldığını hatırlatan bazı yöneticiler, "İyi bir savunma oyuncusu, ancak aldığı para takım içinde balansı bozacak kadar yüksek, yeniden düzenlemeye gidilmesi şart. Sözleşmesi sezon sonuna kadar. Ancak gitmek isterse, alacağı rakamları gözönünde bulundurursak, kazançlı oluruz" ifadelerini kullandılar. 
   
   Sitelere göre bitti 
   İTALYA 2. Ligi'nde yer alan ve Fatih Terim'in de bir dönem çalıştığı Fiorentina'nın, savunmadaki sorunlarını çözmek için Zago'nun transferini hemen bitirmek istediği öğrenildi. Kulüp Genel Direktörü Fabrizio Lucchesi'nin, Brezilyalı oyuncunun transferiyle yakından ilgilendiği, Beşiktaş'la devam eden sözleşmesini çözmeye çalıştığı bildirildi. Ancak bazı İtalyan internet siteleri Zago'nun resmen Fiorentinalı olduğunu ileri sürdüler. Teknik Direktör Alberto Cavasin ise Zago'yla ilgili hiçbir bilgisi olmadığını açıkladı. 
   
   
</TEXT>
</DOC>
