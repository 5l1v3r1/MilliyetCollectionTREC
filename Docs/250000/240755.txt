<DOC>
<DOCNO> 240755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo31.html </URL>
<DATE> 2004/05/17/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizlispor, hedefi tutturdu... 
</HEADLINE>
<TEXT>

     Denizlispor Kulübü Başkanı Zafer Katrancı, sezon başında koydukları hedefi yakaladıklarını, ancak son haftada alınan farklı Adanaspor yenilgisine üzüldüklerini söyledi. 
     Birçok kişinin inanmamasına rağmen ''Denizlispor'un hedefi ilk 5'tir'' dediğini hatırlatan Katrancı, sezon bittiğinde Denizlispor'un, tarihinin en fazla puanını toplayıp, ligi 5. sırada bitirdiğini belirtti. 
     Bu başarıya karşın Adanaspor karşısında alınan farklı yenilginin bir izahı olmadığını ifade eden Katrancı, ''Haftalarca 4. sırada kaldık. Son hafta ligden düşmesi kesinleşen rakibimizden 4 gol yiyip, yerimizi Gaziantepspor'a kaptırdık. İlk 5 hedefini tutturduğumuz için sevinçliyiz. Ama Adanaspor'a farklı yenildiğimiz için üzgünüz'' dedi. 
     Bu maçta kırmızı kart gören Ersen Martin ile ilgili bir soruyu da yanıtlayan Katrancı, ''Bu konu yönetim kurulumuzda görüşülecek'' diye konuştu. 
     Transfer konusuna da değinen Katrancı, kulübün ve futbolcuların menfaatleri doğrultusunda bir strateji izleyeceklerini kaydederek, şunları söyledi 
     ''Çağdaş'ı Galatasaray resmen istedi. Ayrıca Fenerbahçe ve Beşiktaş'ın da bu oyuncumuza talip olduğunu, Özgür'e de Beşiktaş'tan teklif geldiğini duyuyoruz. Takımın iskeletini bozmadan 1-2 oyuncumuzun büyük kulüplere transferine izin verebiliriz. Bunun yanında takımı 5-6 transferle takviye edip, önümüzdeki sezon daha başarılı olmak için çalışacağız.'' 
     
</TEXT>
</DOC>
