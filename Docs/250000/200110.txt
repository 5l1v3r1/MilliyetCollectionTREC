<DOC>
<DOCNO> 200110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko08.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Mali Yönetim Yasası'na "balans" ayarı 
</HEADLINE>
<TEXT>

   Mali Yönetimi Tasarısı'na göre Savunma Bakanlığı'nın üst yöneticisi bakan olacak. Askerin bütçe yetkileri tırpanlanıyor 
   ANKARA Milliyet 
   
   AKP hükümeti, Kamu Mali Yönetimi ve Kontrol Yasa Tasarısı'nda, "askeri" bypass etmek için tasarıyı delen bir değişiklik yaptı. Plan ve Bütçe Komisyonu'nda, CHP'nin yanı sıra AKP'nin de itirazlarına rağmen, bütün bakanlıkların tersine sadece Milli Savunma Bakanlığı'nda üst yönetici olarak müsteşar yerine "bakan" tanımlandı. Böylece asker olan müsteşarın, bütçe hazırlanması ve harcanması konusunda tüm yetkileri daha yasa çıkmadan tırpanlanmış oldu. 
   AKP'li Alaaddin Büyükkaya bunun bakanlığın makamının zedelenmesine neden olabileceğini belirtti. CHP'li Gürol Ergin de bakanın kendisine karşı sorumlu olacağına dikkat çekti. 
   İtirazlara rağmen Devlet Bakanı Ali Babacan, alt komisyonda eklenen bu hükmün, hükümetin isteği olduğunu bildirince madde kabul edildi. 
   
   'Babacan, kral gibi'    CHP milletvekili Akif Hamzaçebi, kamu mali yönetim yasa tasarısıyla ilgili eleştirilere yanıt vermeyen Devlet Bakanı Ali Babacan'ı "Kral gibi davranmakla" itham etti. Maliye Bakanlığı'nın harcamacı birimler üzerindeki vesayet denetimini kaldıran ve bütçe düzenini bütünüyle değiştiren Kamu Mali Yönetimi ve Kontrolu Yasası, Plan ve Bütçe Komisyonu'nda kabul edildi. 
   Hamzaçebi yasanın hükümete bağımlı denetim getirdiği eleştirisinde bulunurken, yasadaki düzenlemelerin gerekçeleriyle ilgili Babacan'dan açıklama istedi. Babacan ısrarlı açıklama talepleri karşısında susmayı tercih edince Hamzaçebi, "Karşımızda Cumhuriyet devletinin bakanı değil, sanki bir kral oturuyor. Hiçbir sorumuza yanıt vermiyor. Sayın Bakan biraz rahat olun, inisiyatif alın" diye konuştu. Babacan ise CHP'lilerinin kendisini tahrik etmeye çalıştığını söyledi. 
   
   
</TEXT>
</DOC>
