<DOC>
<DOCNO> 210505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur51.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da hayat felç, su ve elektrik yok... 
</HEADLINE>
<TEXT>

     Sabah saatlerinden beri İstanbul'u etkisi altına alan tipi şeklinde kar yağışı nedeniyle şehirde hayat felç oldu. 
     Hava sıcaklığı giderek düşüyor ve yollarda binlerce araç mahsur kaldı. Araçların benzinleri de tükenmeye başladığı için yollarda mahsur kalanların donma tehlikesi başgösterdi. İstanbul Valisi Muammer Güler, TEM'de mahsur kalanlara araçlarını terkedip en yakındaki benzin istasyonu, fabrika, işyeri ve evlere sığınmalarını istedi. 
     Meteoroloji yetkilileri kentte kar yağışı ve fırtınanın yarın etkisini daha da artıracağını belirterek uyarıyorlar "Mecbur kalmadıkça sokağa çıkmayın, sokağa çıkarsanız özel aracınızı almayın". 
     İstanbul'u etkisi altına alan kar yağışı ve tipi nedeniyle, şehirde bir çok bölgede yaşam koşulları zorlaştı. Büyük bölümüne elektrik ve su verilemeyen İstanbul'da Büyükşehir Belediyesi Afet Koordinasyon Merkezi AKOM "Çok Yüksek Yoğunluk Alarmı" ilan etti. 
     
</TEXT>
</DOC>
