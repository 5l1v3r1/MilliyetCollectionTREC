<DOC>
<DOCNO> 212621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/guncel/gun01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazda sönen hayatlar 
</HEADLINE>
<TEXT>

   Beyoğlu'nda çöken binalarda ölen 6 kişiden 5'i, Adıyaman'dan İstanbul'a ekmek parası için gelmişlerdi. Ancak ekmek kavgası sadece 2 ay sürdü... 
      ŞAKİR AYDIN İstanbul 
   
   Beyoğlu'nda önceki gün çöken iki binanın enkazı altında kalarak hayatlarını kaybeden 6 kişiden beşinin Adıyaman'ın aynı köyünden 2 ay önce çalışmak üzere İstanbul'a gelen gençler olduğu ortaya çıktı. Ölen altıncı kişi olan ev sahibi Nimet Sert'in kızı Zekiye Kanalp ise, binanın önünde yapılan temel kazısı nedeniyle çöktüğünü öne sürdü. 
   
   Havasız kalıp ölmüşler 
   Çukurcuma Mahallesi'nde önceki akşam saatlerinde çöken binanın enkazında kalan ev sahibi Nimet Sert 74 ile Mehmet Sait Gürbüz 22 , Seyfettin Korkut 18 , Ahmet İdacı 21 , Orhan Ödemiş 22 ve Gaffari Kaya 22 , savcının raporuna göre havasız kalıp öldüler. 
   Adıyaman'ın Sarıharman köyünden oldukları bildirilen 5 gençten sadece birinin üzerinde kimliğini belirleyici belge çıkarken, diğer 4 gencin kimlik tespiti, yakınlarının teşhisine göre yapıldı. 
   Yakınları, gençlerin işportacı ve işçi olarak çalıştıklarını ve İstanbul'a 2 ay önce geldiklerini söyledi. İşsizlik nedeniyle aynı köyden yaklaşık 250 gencin, İstanbul'a geldiğini söyleyen aileler, "Tütün yetiştiriciliğine kota gelince geçinemez olduk" dediler. 
   4 katlı binayı 36 yıl önce satın alan Nimet Sert'in de, bugün İstanbul Feriköy Mezarlığı'nda toprağa verileceği bildirildi. Sert'in kızı Zekiye Kanalp, yaklaşık 1 ay önce annesinin evinin önündeki boş arsanın satın alındığını söyledi. 
   
   'Bu resmen cinayet' 
   Burada yaklaşık 4 metre derinlikte temel kazısı yapıldığını öne süren Kanalp, "Temel açma çalışmaları sırasında annemin eviyle hemen yanındaki kilisenin arasındaki destekleyici direkleri de yıkmışlar. Kontrole gelen görevliler, tehlike bulunmadığını ve evde oturabileceklerini söylemiş. Evin yıkılma sebebi, inşaat çalışması nedeniyle temelinin zayıflatılarak, destekleyici direklerin kaldırılmasıdır. Bu resmen cinayettir" dedi. 
   
   'Demire tutunup aşağı atladım' 
   Enkazda ölen arkadaşlarını ziyarete giden İbrahim Tunç 18 , yaşadığı dehşet dolu dakikaları şöyle anlattı "Ben ve arkadaşım olaydan yaklaşık 2 saat önce misafirliğe gittik. Bir anda bina sarsılmaya başladı. 5 arkadaş hemen merdivenlerden aşağı doğru kaçmaya başladı. Bir anda aşağı doğru düşmeye başladım. Elime geçen bir demir parçasına tutunarak, aşağı atladım. Arkadaşlarımın hepsi çöken merdivenlerin altında kaldılar." 
   
   
   
</TEXT>
</DOC>
