<DOC>
<DOCNO> 222717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun25.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı medyası araştırdı Iraklı'lar işgal hakkında ne düşünüyor 
</HEADLINE>
<TEXT>

     Batılı yayın organlarının Irak'ta yaptığı bir kamuoyu yoklaması, Iraklıların ABD öncülüğündeki müdahale hakkında karışık duyguları olduğunu ortaya çıkardı. 
     İngiliz BBC, Alman ARD, Japon NHK ve Amerikan ABC yayın kuruluşları için Oxford Uluslararası Araştırma Kuruluşu tarafından düzenlenen anketin sonuçlarına göre, bir yıl önceki müdahale sonucu ülkelerinin özgürlüğü konusunda bölünmüş durumda olan Iraklılar, işsizlik, güvenlik ve elektrik gibi temel hizmetler hakkında endişe duyuyorlar. 
     Savaş sonrası Irak'ta ilk kez ülke çapında düzenlenen kamuoyu araştırması, 10-28 Şubat arasında yaklaşık 2500 yetişkinle yüz yüze görüşmeyle yapıldı. 
     Iraklıların yüzde 56'sı yaşamlarının savaştan önceki döneme oranla daha iyi olduğunu, yüzde 19'u ise koşulların ağırlaştığını düşünüyor. Yüzde 70'i durumun iyiye, yüzde 29'u kötüye gittiğini hissediyor. 
     Ankete katılanların yüzde 49'u ABD liderliğindeki koalisyonun Irak müdahalesini doğru bulurken, yüzde 41'i müdahalenin Irak'ı küçük düşürdüğü görüşünde. 
     Etnik çatışmalar konusunda ise Iraklıların yüzde 79'u ülkenin birliğini isterken, şeriat devleti kurulmasından yana olanların oranı yüzde 20 olarak belirlendi. 
     Gündelik yaşam hakkında Iraklıların yüzde 85'i önceliği güvenliğe verirken, bunu yüzde 30 ile ulusal bir hükümetin kurulması için seçimlerin yapılması, yüzde 30 ile Iraklıların çoğunluğu için makul bir yaşamın sağlanması ve yüzde 28 ile ekonominin canlandırılması izliyor. 
     
</TEXT>
</DOC>
