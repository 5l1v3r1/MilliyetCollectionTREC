<DOC>
<DOCNO> 202188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun24.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC basını Meclis kilitlendi 
</HEADLINE>
<TEXT>

     KKTC basını, dün yapılan genel seçimlerin sonuçlarını, iktidar ve muhalefetin eşit oranda milletvekili çıkarması nedeniyle meclisin kilitlendiği yorumlarıyla verdi. 
     Meclise 4 siyasi partinin girdiğini ve hükümet kurma konusunda meclisin kilitlendiğini yazan gazeteler, Cumhuriyetçi Türk Partisi-Birleşik Güçler'in CTP-BG oylarında patlama yaptığına, iktidar ortakları Ulusal Birlik Partisi UBP ve Demokrat Parti'nin DP oy kaybettiğine dikkat çekti. Gazeteler, seçimlere yönelik dış müdahalelere de değindi. 
     KKTC'nin en çok satan Kıbrıs gazetesi, seçim sonuçlarını, ''Sandıktan 'çözüm ve AB' çıktı'' üstbaşlığının altında ''Meclis kilitlendi'' ana başlığıyla okuyucularına duyurdu. 
     Gazete, ''Çözüm ve AB'yi savunan barış güçleri ile statüko partileri eşit sayıda milletvekili çıkardı. Her iki cephenin 25'er milletvekili çıkarması üzerine, ne çözüm güçleri, ne de statüko yanlıları hükümeti kurmak için yeterli sayıya ulaşabildi. KKTC seçim tarihinde ilk kez böylesi bir kaos ortaya çıktı'' diye yazdı. 
     CTP'nin yayın organı Yeni Düzen Gazetesi, ''Halkımız konuştu Avrupa evet'' başlığıyla verdiği haberde, ''Çözüm ve AB üyeliği hedefiyle seçime giren CTP-BG, Barış ve Demokrasi Hareketi BDH ve Çözüm ve Avrupa Birliği Partisi'ne ÇABP halkımız yüzde 51.08 oranında destek verdi. Statükodan yana partiler yüzde 48.90'da kaldı'' ifadesini kullandı. 
     UBP'nin yayın organı Birlik gazetesi, ''seçimlere kimlerin müdahale ettiği ortaya çıktığı'' üst başlığının altında, ''UBP-Dış güçlere rağmen yüzde 32.87'' başlığını kullandı. Gazete, ''Dış müdahalelerin doruğa ulaştığı bir seçim olmasına rağmen sağduyu dimdik ayakta'' yorumunu yaptı. 
     Diğer gazeteler, seçim sonuçlarını okuyucularını şu başlıklarla duyurdu 
     Halkın Sesi Gazetesi ''Meclis kilitlendi'', Cumhuriyet ''4 parti mecliste'', Volkan, ''Halkımızı yıkmaya güçleri yetmedi, 25'e 25'', Ortam, ''Kıbrıs Türk halkı her türlü müdahale ve baskıya rağmen statükoyu sandıkta devirdi'' üst başlığında ''Yasemin devrimi'', Vatan, ''yüzde 50, yüzde 50'', Afrika Gazetesi, ''CTP kazandı toplum kaybetti''. 
     Afrika Gazetesi, haberiyle ilgili şu yorumu yaptı 
     ''Statüko yıkılmadı, Denktaş görüşmecilikten alınamıyor, muhalefetin ülke genelinde toplam oyu yüzde 50'yi aşıyor, ancak mecliste çoğunluk sağlamaya yetmiyor. Eğer muhalefet CTP tarafından parçalanmamış olsaydı, Kuzey Kıbrıs'taki yönetim şimdi muhalefetin eline geçmiş olacaktı.'' 
     
</TEXT>
</DOC>
