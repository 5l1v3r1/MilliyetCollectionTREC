<DOC>
<DOCNO> 204722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/aspo.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
FARKA ŞAŞIRDIM 
</HEADLINE>
<TEXT>

   Serdar Bilgili, henüz ilk devrede puan farkının açılmasının kamuoyunu rahatsız ettiğini hatırlattı, "Bunu beklemiyorduk. Ligin tadının kaçması bizim suçumuz değil. Rakiplerimiz üzerlerine düşeni yapsın" dedi 
      ÖZEL RÖPORTAJ BİLAL MEŞE 

   
   'Sağlam basıyoruz' 
   SİYAH - Beyazlı ekibin marotunun ilk perdesini zirvede bitirmesinden büyük mutluluk duyduğunu vurgulayan Serdar Bilgili, Galatasaray ve Fenerbahçe'nin durumunu ise şaşkınlıkla izlediğini söyledi. Beşiktaş Başkanı, "Bu kadar puan farkı beklemiyorduk. Heyecanın kaybolması, ligin tadının kaçması bizim suçumuz değil. Rakiplerimiz üzerine düşeni yapmalı. Her sene sınıf atlayarak gidiyoruz. Ayaklarımızı sağlam basıyoruz. Buralara paralı yönetimlerle gelmedik" diye konuştu. 
   
   Hedef Avrupa'da kupa 
   SPORTİF alanda en büyük hedeflerinin Avrupa'da şampiyonluğa oynayacak bir ekip yaratmak olduğunu da kaydeden Bilgili, "Kuralarda adımız çıktığı zaman rakiplerin korku duyacağı bir takım yaratmak istedik. Real Madrid, Barcelona gibi. Şu an değiliz, ama ilerde olacağız" açıklamasını yaptı. Planlarının bütçeyi 70 - 80 milyon dolarlara taşımak olduğunun altını çizen Serdar Bilgili, "Temelleri atıyoruz, Beşiktaş önümüzdeki yıllarda Avrupa'da kupa kaldıracaktır" müjdesini verdi. 
   
   'Zirvede bırakacağım' 
   OCAKTAKİ olağan kongreye üçüncü kez adaylığını koyacak olan Beşiktaş Başkanı, tek adamlığa karşı çıktı ve "Muhalefet kaliteyi artırır" dedi. Bilgili, "Muhalefet şu anda da var, sadece aday çıkartmadılar. Nedeni, biz çok iyi gidiyoruz. Muhalefet iyidir, kaliteyi yükseltir. En büyük hedefim 2000 yılında aday olurken vaad ettiğim projeleri gerçekleştirmek. Yüzde 80-90'ını yaptık. Çok az bir iş kaldı. Bunları gerçekleştirdiğim anda işim bitecek, zirvede bırakacağım" ifadesini kullandı. 
   
   'Başkan buradan çıkar' 
   KENDİSİNDEN sonra başkan adayının yine yönetim içinden çıkacağına da işaret eden Serdar Bilgili, şöyle devam etti "Burası bana ait bir kulüp değil. Beşiktaş'ın başkanı içinden çıkar. Her kademede çalıştım. Benden sonra başkan olacak kişinin de bu şekilde olması gerekir. Arkamda enkaz bırakmayacağım, ayakları üzerine basan bir Beşiktaş bırakacağım. Bıraktığım noktada taktirle anılmak istiyorum. Bana yakın olsun, olmasın benden sonrakilerin beni sevmelerini istiyorum." 
   
   İlginç itiraflar 
   HÜSNÜ Güreli'ye övgü yağdıran Başkan Bilgili, "Benim yönetimdeki en büyük şansım. İyi bir dost ve müthiş çalışkandır" yorumunu yaptı. Koltuğa hazmederek geldiğini belirten genç başkan, efsanevi başkan Süleyman Seba'ya benzetilmesinin de kendisi için büyük onur olduğunu söyledi. Bilgili, "Aslında başkanlık çok yalnız bir yer. En yakınınızdaki insanlar bile kıskanırlar sizi, burada kalmak için kalp kırarsınız. Bazıları da samimi değildir. Bu işi iyi bir noktada bırakmak şart" dedi. 
   
   Egoya dikkat 
   BAŞKAN Bilgili, yöneticilik yapan insanların egolarının yüksek olmasını en büyük tehlike olarak değerlendirdi. Serdar Bilgili, "Bazen egomuz kulübün önüne geçiyor, bu olduğu zaman da ipler kopuyor. Ancak en büyük avantajım hayatımı dolduracak, mutlu edecek farklı şeyler var. Bu nedenle ayrılmak benim için büyük sıkıntı değil" dedi. Beşiktaş Başkanı, büyük bir borçlarının bulunmadığını, bankaların kendilerine para vermek için kuyruğa girdiğini sözlerine ekledi. 
   
   'Beckham'dan büyük' 
   "SERGEN bizim kadar Beşiktaşlı, hiçbir yere gitmez. Ne biz pazarlık yaparız, ne de o. Kaldı ki Sergen'in hiç hakkı yenmedi. En çok parayı o alıyor, hak ediyor. Doğrusu geçmişte ona çok kızıyordum. Yaşantısı hoşuma gitmiyordu. Şimdi ise çok farklı. İlişkileri, duruşu, kendini taşıması mükemmel. Gezebilir, tozabilir, artı kumar da oynayabilir. Özel hayatı beni ilgilendirmez. Keşke daha önceleri onu alsaydık. Müthiş bir yetenek. Beckham bile Sergen'in onda biri etmez." 
   
   'İyi ki Beşiktaş'ta' 
   "İLHAN Mansız çok özel bir oyuncu. Eleştirirken gerçekleri de gözardı etmemek gerek. Çok ağır sakatlık geçirdi, bir dizi şansızlıklar yaşadı. Kaldı ki giyimiyle, yaşam biçimiyle, saç şekliyle gençliğe örnek oluyor. Show business bir oyuncu. Gol atamıyor olabilir, ama hep oynuyor. İyi bir profesyonel, ilişkilerinde mesafeli. Beşiktaş'ın böyle bir oyuncusu olduğu için mutluyum. Hocamız ve bizler ona güveniyoruz. Biraz sabırlı olalım, gerçek gücünü yakalayacağına inanıyoruz." 
   
   'Haddini bilecek' 
   "İŞ hayatımda en çok sinirlendiğim olay aldığı paranın karşılığını vermeyenlerdir. Ahmet Dursun yıllardır milyon dolar alıyor. Onun başını okşamak zorunda değilim. Onu üç - dört kez kurtardık, birçok olayını ört bas ettik. Son olay İtalyan gazetelerine de yansıdı. Tam bombalar patlamışken, ortalık karışmışken. Giunti inanılmaz özveride bulundu, olayı kapattı. Bu tür düşünenlere taviz vermeyiz, kulüpte barındıramayız. Herkes haddini bilecek, işine ve kulübüne saygı duyacak." 
   
   'En özel hoca' 
   "LUCESCU benim için büyük şans. Ancak Beşiktaş da onun için şans. Çizgilerimiz uyuyor, şahsiyetlerimiz, kimliklerimiz benziyor. Lucescu çalıştığım 8-9 hoca arasında en başarılı ve en özel olanı. Karakteri Beşiktaş'a uygun diğer hocalara göre. Tatlı sert yöneticilik dışında hümanist bir insan. Egosunu öne çıkarmaz. Astım - kestim türü olaylara girmez. Sorunluları kazanmaya çalışır. Korkak değil. Bunun da belgesi bulunduğumuz konumdur. Namağlup lideriz ve şampiyonluğun en büyük adayıyız." 
   
   
</TEXT>
</DOC>
