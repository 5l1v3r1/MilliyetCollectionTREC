<DOC>
<DOCNO> 209252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yazar/pulur.html </URL>
<DATE> 2004/01/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Evet, adım adım karşı devrim... 
</HEADLINE>
<TEXT>

   
   BAZEN okur tahrik eder "Hadi, yazsana " 
   Bazen meslektaş kışkırtır 
   "Hadi bakalım, bunu da yazsana " 
   Ne tahriklere kapılırız, ne de üstümüze alınırız... 
   
   BİRKAÇ gündür bazı gazetelerin manşetlerini görüyorsunuz, "yargıya rüşvet" iddiasıyla dolup taşıyor. 
   Lakin, maşallah bazıları da hiç öyle bir şey yokmuş gibi, neredeyse "dertlilere deva, borçlulara eda ebegümecinin haysiyetini" anlatacaklar. 
   
   EĞER, bir memlekete, Yargıtay başkanı "Cüzdanla, vicdan arasında sıkışıp kaldık " diyorsa, bu iddiaların çok dikkatli ve titiz araştırılması gerekir. 
   Bu biiirr... 
   
   GELELİM ikinciye... 
   Hani insan bazen umutsuzluğa kapılır "Yazsak ne olacak, yazmasak ne olacak " cinsinden... 
   İki - üç senedir moda oldu, her yolsuzluk soruşturmasına bir isim takılıyor 
   "Akbaba Operasyonu - Ördek Operasyonu - Armut Operasyonu" gibi... 
   Biri çıksa da, duyurulduğu günlerde tozu dumana katan bu operasyonlara ne oldu, kim mahkum, kim beraat etti 
   Bir öğrensek... 
   
   MAŞALLAH hükümetimiz çok şeffaf, çok saydam, hiçbir şeyi saklamıyor. 
   Hani "Neler geldi, neler geçti felekten Un elerken deve geçti elekten" diye bir laf vardır. 
   Meğerse İncirlik Üssü'nden yedi düvelin askeri gelip geçmiş de Türk halkının haberi ancak Amerikan gazeteleri yazınca olmuş... 
   Ne saydam, ne şeffaf yönetim ya 
   
   YA şu TÜPRAŞ'ın satışı... 
   2003'te 13 milyar dolar ciro, vergi öncesi 660 trilyon lira kar, piyasa değeri 2.3 milyar dolar. 
   En büyük piyasanın tek tabancası... 
   Ve bu altın yumurtlayan tavuğu satıyorlar. 
   Niye 
   Kafaya koydular ya, özelleştirme yapacaklar, ne pahasına giderse gittin. 
   TÜPRAŞ gibi, ham petrol işleyen bir tesisi bir daha kurabilir miyiz 
   Mehmet Akif der ki 
   "Yıkmak insanlara yapmak gibi kıymet mi verir Onu en çulpa herifler de emin ol becerir. Hele sen gösteri ver, işte budur kubbe diye, İki ırgatla iner şimdi Süleymaniye... Ama gel kaldıralım dendi mi heyhat o zaman Bir Süleyman daha lazım, yeniden bir de Sinan." 
   Şimdi diyeceksiniz ki, TÜPRAŞ'ın satışıyla, Mehmet Akif'in bu dizelerinin ilgisi ne 
   Erbabı anlamıştır, siz de anlamışsınızdır ya 
   
   BAŞBAKANLIK Müsteşarı Ömer Dinçer laik Cumhuriyet'in devrini doldurduğunu, "siyasi İslamın karar mekanizmalarını ele geçirmesini" söylüyor, Milli Eğitim Bakanlığı Müsteşarı Necati Birinci eveleyip, gevelese de "ümmetçi" olduğunu söylüyor... 
   Ve biz "Adım adım karşı devrim " dedik diye yadırganıyoruz. 
   Bu memlekette insafın yeri yok mu 
   
      
   
</TEXT>
</DOC>
