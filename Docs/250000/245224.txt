<DOC>
<DOCNO> 245224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun04.html </URL>
<DATE> 2004/06/04/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD'de bir Türk sana kredi kartı fabrikası kurmuş... 
</HEADLINE>
<TEXT>

     Burak Coşkun 

ABD'nin New York kentinde bir Türk vatandaşı ve Çinli sevgilisi son yılların en büyük sahte belge hırsızlıklarından birisinin failleri olarak tutuklandı. 
     New York basınında yer alan haberlere göre, Yunus Ünlü ve Jiang Sai Zhao'nın Brooklyn'deki evine baskın yapan polis, çalınan hesap numaralarıyla üretilmiş çok sayıda sahte kredi kartı ve bunların yapımında kullanılan malzeme, 1000'den fazla kredi kartı numarası, çeşitli pasaportlar, New York eyaleti ehliyetleri, sosyal sigorta kartları ve nakit para ele geçirdi. 
     Ayrıca Ünlü'nün bilgisayarında New York metrosuna ait ayrıntılı bilgi ile mikroplara ait bir araştırmaya ilişkin kayıtlar ele geçmesi ve çiftin Türkiye ile Çin'e para göndermeleri polisin aklına terör bağlantısını da getirdi. Bölge savcısı, buna karşın terör bağlantısını çok küçük bir olasılık olarak gördüğünü bildirdi. Savcı, çiftin evlerinde kurdukları sistemle, ''adeta sanal kredi kartı fabrikası kurduklarını ve para bastıklarını'' söyledi. 
     Polis, Ünlü ve Jiang'ın sahte kredi kartlarıyla ne kadar para çaldıklarını belirlemeye çalışırken, 29 yaşındaki Ünlü'nün ABD'ye 3 yıl önce kaçak yollardan geldiği belirtildi. 
     2 ayrı suçlamayla karşı karşıya bulunan çiftin en fazla 11 yıl hapis cezasına çarptırılabilecekleri kaydedildi. 
     
</TEXT>
</DOC>
