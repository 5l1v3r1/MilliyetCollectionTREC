<DOC>
<DOCNO> 203255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo18.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray moral arıyor... 
</HEADLINE>
<TEXT>

     Galatasaray, Birinci Süper Futbol Ligi'nde 2003-2004 sezonunun ilk yarısının son maçında yarın deplasmanda karşılaşacağı Elazığspor'u yenerek, ligde 4 hafta sonra 3 puanla tanışmayı amaçlıyor. 
     Ligdeki son 4 maçında Denizlispor, İstanbulspor ve Trabzonspor'a yenilen, Malatyaspor ile berabere kalarak yalnızca 1 puan alan ve lider Beşiktaş'ın 12 puan gerisine düşen sarı-kırmızılı ekip, devrenin son maçını kazanarak tatile moralli girmeyi istiyor. 
     Hazırlıklarını bu sabah basına kapalı yaptığı idmanla tamamlayan sarı-kırmızılı kafile, öğle saatlerinde Elazığ'a gitti. 
     
     9 FUTBOLCU YİNE YOK 
     Sarı-kırmızılılarda, Bursa'da Türk Telekomspor ile yapılan Türkiye Kupası 2. kademe maçı öncesi kadroya alınmayan 9 oyuncu Elazığ kafilesinde de bulunmuyor. 
     Sarı-kırmızılılarda Mondragon, Bülent, Abdullah, Hakan Şükür, Hakan Ünsal, Baliç, Lukunku, Arif ve Frank de Boer, Elazığ'da da forma giyemeyecek. 
     
     MUHTEMEL 11 
     Terim'in Elazığ'da sahaya, Türk Telekomspor maçındaki kadroyu süreceği öğrenildi. Galatasaray'ın, Elazığspor karşısına şu muhtemel 11 ile çıkması bekleniyor 
     Aykut, Ömer, Tamas, Ergün, Prates, Sabri, Batista, Petre, Hasan, Bratu, Ümit Karan. 
     Elazığ Atatürk Stadı'nda saat 13.30'da başlayacak ve Digitürk Lig TV'den naklen yayınlanacak maçı hakem Ali Aydın yönetecek. 
     
     ELAZIĞSPOR İLE 3. RANDEVU 
     Galatasaray ile Elazığspor, Birinci Süper Futbol Ligi'nde yarın 3. kez karşı karşıya gelecek. 
     Elazığ'da yapılan ilk maç 0-0 barebere sonuçlanırken, İstanbul'daki karşılaşmayı Galatasaray 3-0 kazanmıştı. 
     
     GÜNDÜZ MAÇI STRESİ 
     Elazığspor ile yarın saat 13.30'da karşılaşacak olan Galatasaray, son dönemde gündüz yaptığı maçlarda galip gelmekte zorlanıyor. 
     Sarı-kırmızılı ekip, ligde yaptığı son 6 gündüz maçında 2 galibiyet alırken, 3'ünde berabere kaldı, son olarak İstanbulspor'a yenildi. 
     
</TEXT>
</DOC>
