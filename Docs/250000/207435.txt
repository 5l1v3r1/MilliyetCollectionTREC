<DOC>
<DOCNO> 207435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo05.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız adam Oktay 
</HEADLINE>
<TEXT>

   Oldukça tatmin edici bir kariyer görüyorsunuz Oktay'ı incelediğinizde. Ama gönlümüz, onun için çok daha farklı şeyler tasarlıyordu ve sanki birşeyler eksik kaldı... 11 yıllık 1. Lig kariyerinin 6 yılını tek kulüpte, 5 yılını 7 kulüpte geçiren Oktay, Şubat 2002'de Fenerbahçe kapıları kapattığında sebebi yine dışarıda arıyordu. 
      Bir zamanlar manşettiler Ebru Köksaldı - 1 

   
   Başlarken 
   "... takımının unutulmaz futbolcusu ... şimdi yalnız ve güç koşullarda hayatını sürdürmeye çalışıyor. İlgisizlikten şikayetçi. Unutulduk diyor, ne arayan var ne de soran." 
   "Bir zamanlar ...'ya transferi olay olan, ama çeşitli sebeplerle bir türlü istediği başarıyı yakalayamayan ... şimdi ikinci ligde top koşturuyor." 
   Türkiye'de nostalji kapılarının birçoğu, bu iki hüzün sözüyle açılır. Ardından gençken yapılan hatalar, meşhur iken etrafında pervane olanlar, 30'lu yaşlarda yavaş yavaş boşlamaya başlayan dost bilinen yüzler gelir. 
   Eski futbolcu hatıralarında nedense hep vefasızlık ve pişmanlık vardır. Ve hayatta olduğu gibi futbolda da en rahatça yapılan şey unutmaktır. 
   Arşivleri şöyle bir karıştırdığımızda "Aaa doğru yahu, böyle de bir futbolcu vardı. Ne kadar yetenekliydi, ama bir türlü patlama yapamadı" simasını bile hatırlayamadığımız o kadar çok futbolcu ismi görüyorsunuz ki. Çiçek tarlası gibi. İçlerinde bir şekilde unutulmaz olmuş değişik renkte birkaç çiçeğin dışında birbirinin kopyası. 
   Biz bu çiçeklerden sadece birkaç tanesini toplayıp, o eski günlerin hatırına sunalım istedik. Kimisi kendi hataları, kimisi hayat çizgisinin karşısına çıkardığı ve kaçamadığı talihsizlikler, kimisi yalnızlığın, kimisi de yönetenlerin ve sevenlerin acımasızlığıyla bizim beklediğimizden farklı bir kariyerin yolunu tuttu. Hala başarısını devam ettirenler de var. Yargılamak ve suçlamak, faydasız pişmanlıkları alevlendirmek değil amaç. Sadece O yıllarda o futbolcular hakkındaki düşüncelerimizi, umutlarımızı, söylediklerimizi hatırlamak, hatası ve güzellikleriyle bir döneme saygımızı sunmak, futbolsever ve futbolu yönetenler olarak özeleştiri yapabilmek, belki de bugünlerde pek moda olan vefayı sorgulamak. 
   Son 10 yıldan isimler var bu bukette. Birçok insanın şu anda 2. ligde oynadıklarını bile bilmediği, bir kısmının irili - ufaklı haberlerle tuhaf denebilecek bir ardışıklıkta gündeme geldiği isimler. 
   
   "BİR futbolcu her zaman hedefini büyütmeli, ileriyi düşünmeli. Ben çok büyük futbolcuyum dedin mi, işte o zaman düşüş başlar... Daha çok eksiğim var. Örneğin her yerden topa vuruşları denemem lazım. Hızını artırmalıyım... Maç öncesi nasıl gol atacağımı deftere çiziyorum. Yani defterde gol atıyorum. Ve atacağım golü de önceden seziyorum" diyor 16 yaşındaki Karagümrük futbolcusu Oktay Derelioğlu. Ve ekliyor "Golcü soğuk olmalı ..." 
   Tüm kariyeri boyunca bu soğukluğu fazlasıyla yaşadı Oktay. Şöyle bir durup baktığınızda Beşiktaş, Fenerbahçe, Trabzonspor gibi 3 büyükte oynama şansı yakalamış, 82 genç - ümit ve A milli maçta 42 gol atmış, birçok kulübün formasını giyme çeşitliliğini yaşamış, milli takımda hatırlanacağı izler bırakmış, gol kralı olmuş, ligde 113 golü bulmuş, hala Beşiktaş'ın Avrupa Kupaları'daki en golcü futbolcusu 14 gol unvanıyla bezeli oldukça tatmin edici bir kariyer görüyorsunuz. Ama gönlümüz, onun için çok daha farklı şeyler tasarlıyordu ve sanki birşeyler eksik kaldı. En azından milli takımın kemikleşmiş, idolleşmiş bir golcüsü olacaktı. Oysa ağzımıza çalınmış bir kaşık bal gibi Oktay'ın sundukları. Ailevi sorunlar, kendi kararsızlık ve tutarsızlıkları ile oradan oraya sürüklenen, tabloid kültürün malzemesi olmaktan kurtulamayan yaşantısında boğulan bir problem yumağı haline geldi. 
   1992'de henüz 16 yaşında iken B genç milli takımlarda 24 kez oynamış, 19 gol atmış ve turnuvalarda 3 kez gol kralı olmuş Van Basten hayranı genç Oktay, Beşiktaş'a gitme hayallerini gerçekleştirmek için fazla beklemedi. Bir sene sonra Trabzonspor'dan, Beşiktaş'ın yolunu tutmuştu. Ama ilk transfer krizini de imzası fazla kurumadan, 18 yaşında tattırmıştı. Aralık 93'de "Fenerbahçe iyi teklif yapmıştı, gençlik heyecanı ile görüştüm ama ayrılmaya niyetim yoktu. Yuvada kaldığım için mutluyum" diyerek savuşturuyordu tepkileri. 
   1997 yazında eşini kaybeden ve çocuğuyla baş başa kalan 21 yaşındaki bir genç için etrafındaki şefkat çemberine rağmen bu trajediyi aşması kolay değildi. 1.5 ay futboldan uzak kaldı. O zamanki teknik direktörü Toshack büyük destek verdi, Ekim 97'de PSG maçındaki 2 golü hayata tekrar başlıyorum mesajı gibiydi. Ama BBC yorumunda olduğu gibi 1997'de yaşadığı olay ister istemez bir inişin başlangıcı oldu. 
   BBC, Euro 2000 öncesi Oktay'ı şöyle tanımlıyordu 1996'da San Marino maçında 72 yıllık bir rekoru kırdı ve bir milli maçta 4 gol birden attı. Eski günlerinde değil, Beşiktaş'tan ayrıldı, ama 24 yaşındaki bu yeteneğin güçlü koşular, bencil olmayan paylaşımcılık ve çabuk karar verebilme yeteneğiyle tanımlanan futbol dokunuşunu tekrar keşfetme şansımız var. 
   93'ten 99'a kadar süren Beşiktaş macerasının son yıllarında klişeler yavaş yavaş belirmeye başlamıştı "Sakatlığı ve özel yaşamıyla ilgili sorunları nedeniyle bir süredir Beşiktaş'ta forma giyemeyen Oktay Derelioğlu, Siyah-Beyazlı kulüple ipleri koparmak üzere". 
   Bu gittiği her kulüpte durum özeti olan klişeleri yurt dışında başarı arayışları ve hayal kırıklıkları takip etti. Hep aynı temmennilerle başlayan seferlere çıktı Oktay "Bana güvenenlere, bunun karşılığını vermek için sahada elimden geleni yapacağım. Bu forma altında şampiyonluk yaşamak istiyorum. tekrar eski günlerime dönmek istiyorum". Yöneticiler de, her yeni başlangıçta iyimserdi "Oktay'ın futbolu bırakana kadar kalacağını sanıyorum." 
   Beşiktaş'tan sonra İkinci Lig'den Siirt Jet - Pa Spor'a kiralık gidişi, idmanlara çıkmadığı için noter tespitleri, Kasım 1999'da Gaziantep, 2000'de Fenerbahçe ile kiralık sözleşme imzalayıp Siirt Jet - Pa ile yaşanan sorunlar yüzünden kamptan kaçış, İspanya'da olaylı Las Palmas denemesi, FIFA engelini Futbol Federasyonu'nun verdiği geçici lisansla aşıp Trabzonspor'a uçma, 2001'de Fenerbahçe ile gecikmiş buluşmanın resmileşmesi ve sakatlıklar ve transferler ve sorunlar. 
   11 yıllık 1. lig kariyerinin 6 yılını tek bir kulüpte, 5 yılını ise 7 kulüpte geçiren Oktay, Şubat 2002'de bu sefer Fenerbahçe kapıları kapattığında yine tüm sebebi dışarıda arıyordu "Fenerbahçe'nin bana en çok ihtiyaç duyduğu bir dönemde bile kadroya alınmıyorsam, altında başka nedenler aramak lazım." 
   Kafasına eseni yapan, gittiği hiçbir yerde uzun süreli kalamayan, yalnız adam Oktay arayışına devam ediyor. Son durağı bu sezon başı Almanya 2. lig takımı Nürnberg'di o da 4 ayda bitti. 
   
   Yarın Tarık Daşgün, Fevzi Tuncay, Nesim Özgür 
   
   
</TEXT>
</DOC>
