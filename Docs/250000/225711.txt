<DOC>
<DOCNO> 225711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/ydemirkol.html </URL>
<DATE> 2004/03/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Dayanılmaz 
</HEADLINE>
<TEXT>

   
   Önümde oturan İspanyol taraftar, arkadakine gümüş gol uygulamasını anlatırken, Gençlerbirliği'nden "diğer takım" diye bahsediyordu... Avrupa'nın her yerinde bilinen Valencia karşısında adı bilinmeyen Gençlerbirliği gerçekten çok iyi dayandı. Özellikle Mista ve Vicente oyuna girdikten sonra ideale yakın kadrosuna kavuşan Valencia, Gençlerbirliği karşısında müthiş bir baskı kurdu. Bugün bütün İspanya'da La Liga'nın en büyük adayı olarak gösterilmesinin nedenlerini ortaya koydu. 
   Mustafa Özkan'ın oyundan atılması sonrası uzatmalara Angulo'yu da oyuna alarak giren İspanyollar, Gençlerbirliği'nin bugüne kadar hiç karşılaşmadığı bir tempoda oynamaya başladılar. Damir başta olmak üzere, adı bilinmeyen Gençler'in müthiş direnci her türlü övgüye değerdi. İki senedir hızına yetişecek rakip bulamayan Ankaralılar, iki katı tempoda oynayan rakiplerine direndi. Mista'nın golü sonrası Youla'nın iki, El Saka'nın bir gol pozisyonundan yararlanamayışı, çeyrek finale ulaşmalarını engelledi. Şu bir gerçek ki, oyunun sonlarına doğru ne kadar bunalsalar da, Ersun Yanal'ın talebeleri Piontek devriminin yolunu süren tek Türk takımı. Valencia'nın dayanılmaz oyununu bir kenara bırakmalı. Bu çok ekstra bir futbol. Ve Gençlerbirliği'nin uyguladığı sistem Türk futbolunun kendisine ekol olarak seçmesi gereken oyun. Valencia'nın iyi alan kapatmaları karşısında geri oynamak zorunda kaldılar. Agresif oyunları rakibin hızlı top dolaştırması nedeniyle çoğunlukla kadük kaldı. Ama yine de oyun zekaları, oyunu tutmalarına yardımcı oldu. 
   Benitez'in, Youla ve Skoko'yu durdurmaya yönelik sıkıştırmaları Gençlerbirliği'nin çare bulamadığı bir kelepçeye dönüştü. Valencia bu sezon UEFA'da ilk kez bir maça bu kadar asıldı. İdeale yakın kadroyla sahadaydı, ama yine de Gençler turu koparacak imkanları buldu. Özetle şunu söylemeli, İspanya'nın bir numaralı takımı karşısında Türkiye liginin ortalarındaki bir ekibin bu direnci göstermesi her türlü övgüye değerdir. Ve şunu söylemenin tam yeridir bu şerefli bir mağlubiyettir. 
   
      
   
</TEXT>
</DOC>
