<DOC>
<DOCNO> 202266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim mağlubiyete ne dedi 
</HEADLINE>
<TEXT>

     Galatasaray Teknik Direktörü Fatih Terim, maçlara genellikle 1-0 mağlup başladıklarını ve bu talihsizliği yenemediklerini ifade ederek, ''Bu akşam galibiyeti hak eden bir futbol oynamadık'' dedi. 
     Terim, düzenlediği basın toplantısında çok üzgün görünürken, Trabzonspor'u tebrik etti. Maçta geriye düştükten sonra moral bozukluğu yaşadıklarını, bunun da bir süre devam ettiğini belirten Terim, ''Hatalı gol yemeseydik, oyuna bir yorum getirebilirdim. Ancak böyle bir golden sonra fazla bir şey söyleyemiyorum. Skor 1-0 iken, Bratu'nun girdiği pozisyon gol olsaydı, bazı şeyler değişebilirdi. Ancak biz galibiyeti hak eden bir futbol oynamadık'' diye konuştu. 
     Bu tip hataların fazla olmasının oyuncuların morallerine inanılmaz tesir ettiğini anlatan Fatih Terim, böylece pozisyon bulamayıp rakibe de gol pozisyonu verdiklerini kaydetti. 
     ''Bizim istediğimiz Galatasaray gibi oynayamıyoruz'' diyen Terim, şunları söyledi 
     ''Artık bahanelere sığınamayız. Bu kötü futbolun sebebini ancak oyuncularla konuştuktan sonra anlayabiliriz. Bazı oyuncular, 3-4 günde bir maç oynamaktan yorgun düşmüş olabilir. Ancak diğer futbolcuların neden böyle oynadığını anlayamadım.'' 
     
     SEMERCİOĞLU ''BAŞARI OYUNCULARIMA AİT'' 
     Trabzonspor Teknik Direktörü Turgay Semercioğlu, Galatasaray karşısında yıllar önceki Trabzonspor'u görür gibi olduğunu söyledi. 
     Semercioğlu, oyuncularını, 90 dakika mücadele edip sahada basmadık yer bırakmadıkları için kutladığını ifade ederek, ''Daha farklı olabilirdi. Özellikle ilk yarıda çok gol kaçırdık. Galatasaray üzerimize ikinci yarının başında geldi. Ancak biz yine oyunu dengelemeyi bildik. Galatasaray gibi Türkiye'nin en büyük takımlarından birini yendiğimiz için sevinçliyim. Gaziantepspor maçından sonra burada da aldığımız galibiyet, tamamen oyuncularımın eseridir. Onların üstün başarıları ve hırsları var. Ben sadece ağabeylik yapıyorum'' diye konuştu. 
     Şampiyonluk yarışına da değinen Turgay Semercioğlu, Galatasaray ile aralarındaki farkı açtıklarını Fenerbahçe'nin Çaykur Rizespor'u yenmesi halinde de kendileriyle aynı puana ulaşacağını kaydederek, ''Lider Beşiktaş'tan 6 puan gerideyiz. Beşiktaş, mükemmel futbol oynuyor. Trabzonspor olarak maçlara aynı hırs ve azimle kazanmak için çıkacağız ve Beşiktaş'ın puan kaybetmesini bekleyeceğiz'' dedi. 
     Semercioğlu, transfer konusunda ise, güçlü takımlarla üst üste maçlar yaptıklarını ve henüz başlarını kaldıramadıklarını belirterek, yeni seçilecek yönetimle bu konuları da görüşeceklerini kaydetti. Yattara'nın kendi düşündüğü futbola uygun bir oyuncu olduğunu dile getiren Turgay Semercioğlu, ''Yattara iyi bir oyuncu. Eski hocası, onu zaman zaman değerlendirmişti. Formda olması halinde ben oynatacağım'' dedi. 
     Trabzonspor Kulübü Asbaşkanı Erol Tuna, Galatasaray'ı yenerek, şampiyonluk yarışında iddialı olduklarını herkese gösterdiklerini ifade etti. Tuna, Gökdeniz'in transferiyle ilgili bir soru üzerine, ''Gökdeniz bir yere gitmiyor. O bizim en değerli oyuncularımızdan biri. Kafası da karışık değil. Ama sanırım başkalarının kafası biraz karışık'' diye konuştu. 
     
</TEXT>
</DOC>
