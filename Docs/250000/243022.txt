<DOC>
<DOCNO> 243022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo22.html </URL>
<DATE> 2004/05/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bakan Şahin'den şampiyon güreşçi, ve haltercilere teşekkür... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Avrupa şampiyonu güreşçiler Nazmi Avluca, Bayram Özdemir ve Tevfik Odabaşı ile halterde Avrupa şampiyonu olan Sibel Şimşek'i makamında kabul etti. 
     Başbakanlık binasında gerçekleşen kabule, AK Parti Çorum Milletvekili Ali Yüksel Kavuştu, Çorum Belediye Başkanı Turan Atlamaz ve Halter Federasyonu Başkanı Kenan Nuhut katıldı. 
     Bakan Şahin, bu yıl Avrupa şampiyonalarında Türk güreşçileri ve haltercilerinin Türk halkının yüzünü güldürdüğünü belirterek, ''Kendilerine hükümetim ve devletim adına teşekkür ediyorum. Önümüzde Atina Olimpiyat Oyunları var. Orada da bu başarıları tekrarlamalarını diliyorum'' dedi. 
     Çorum Belediye Başkanı Turan Atlamaz ise şampiyon sporculara Çorum'da birer ev verdiklerini, olimpiyatlarda madalya almaları durumunda da birer araba hediye edeceklerini söyledi. 
     Atlamaz, ayrıca Çorum'da uluslararası standartlara uygun bir salon olmadığını ifade ederek, bakan Şahin'den yardım istedi. 
     Halter Federasyonu Başkanı Kenan Nuhut da Çorum'un milli takımlara 6 tane sporcu verdiğini vurgulayarak, 2006 yılında Dünya Üniversitelerarası Halter Şampiyonası'nın Çorum'da yapılacağını kaydetti. 
     Devlet Bakanı Mehmet Ali Şahin, basın mensuplarının bir sorusu üzerine, Sporda Şiddet Yasası'nı çok disiplinli bir şekilde uygulayacaklarına dikkati çekerek, ''Türk taraftarlar, eski davranışlarını terk etsin, canları yanabilir'' dedi. 
     Kabul sonrasında Devlet Bakanı Şahin, şampiyon sporculara fincan takımı hediye ederken, Halter Federasyonu Başkanı Kenan Nuhut ise Bakan Şahin'e bir şilt verdi ve rozet taktı. 
     
</TEXT>
</DOC>
