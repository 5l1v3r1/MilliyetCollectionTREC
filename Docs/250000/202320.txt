<DOC>
<DOCNO> 202320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur25.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlara 'kara paranın aklanmasından' yeni soruşturma 
</HEADLINE>
<TEXT>

     Şişli Cumhuriyet Savcılığı, gıyabi tutuklu olarak aranan Kemal ve Yavuz Uzan'ın da aralarında bulunduğu 17 kişi hakkında, ''Kara Paranın Aklanmasının Önlenmesine Dair Kanun'a muhalefet'' suçundan yeni bir dava açtı. 
     Şişli Cumhuriyet Savcısı Sait Kunt'un yürüttüğü, ''el konulan İmar Bankası'ndan usulsüz hazine bonosu satışı yapılması ve faiziyle birlikte 1 katrilyon 25 trilyon liranın ortalıktan kaybolması''na ilişkin soruşturma tamamlandı. 
     Savcı Kunt, nerede kullanıldığı tespit edilemeyen bu parayı ''kara para'' sayarak, İmar Bankası'ndaki işlemlere ilişkin yürütülen soruşturmalar kapsamında haklarında daha önce çıkartılan gıyabi tutuklama kararları uyarınca aranan Kemal ve Yavuz Uzan ile bankanın eski yönetici ve sorumluları olan Hilmi Başaran, Birol Çilingir, Erol Hürbaş, Gürol Demirkol, Yaşar Avni Güral, Sadık Karagöz, Nedim Çokçok, Mehmet Koray Özkaya, Yeşim Öztürk, Gül Handan Ertargın, Dilek Atıcı, Çiğdem Karakoç, Sami Bulut, Mehmet Bulat ve Tacettin Pak hakkında iddianame hazırlayarak, Asliye Ceza Mahkemesi'nde kamu davası açtı. 
     İddianamede sanıkların, ''4208 sayılı Kara Paranın Aklanmasının Önlenmesine Dair Kanun'a muhalefet'' suçundan 2 ile 5'er yıl arasında hapis ve aklanan paranın 1 katı ağır para cezasına çarptırılmaları istendi. 
     
</TEXT>
</DOC>
