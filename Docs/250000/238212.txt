<DOC>
<DOCNO> 238212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur10.html </URL>
<DATE> 2004/05/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erzurum'da erkekler güzellik bakımı yaptırırken "saklanıyor"... 
</HEADLINE>
<TEXT>

     Erzurum'un ilk erkek güzellik merkezinde, erkekler cilt bakımını çekinerek yaptırıyorlar. Cilt bakımı yaptıranların görünmemesi için ise perde kullanılıyor. 
     Erzurum'un Ayazpaşa Semti'nde yaklaşık 15 gün önce açılan ve bölgenin ilk erkek güzellik merkezi, beklenenden fazla ilgi gördü. 
     Merkezin sahibi Köksal Sevinç, tahminin üzerinde ilgi gördüklerini belirterek, cilt bakımı yaptırmak isteyenlerin çekinerek de olsa merkeze geldiklerini anlattı. 
     Bazı erkek müşterilerinin merkezi tanımak için eşleriyle birlikte geldiğini anlatan Sevinç, ''Doğu erkeği bakım yaptırmaktan çekiniyor. Ama eşleri bakım yaptırmaları için teşvik ediyor'' diye konuştu. 
     Erkeğin bakımlı olmasının ''ayıp'' gibi algılandığını kaydeden Sevinç, bu görüşün zamanla aşılacağını kaydederek, cilt bakımının yapıldığı yerin perdelerle kapatıldığını söyledi. 
     Müşterilerinin rahatlıkla bakım yaptırmaları için perde kullandıklarını anlatan Sevinç, ''Erkeklerin çekingenliklerini aşmak için perde kullanıyoruz. Perdeleri çektirmeden cilt bakımı yaptıran yok denecek kadar az'' diye konuştu. 
     Sevinç, önümüzdeki günlerde manikür hizmeti de vermeye başlayacaklarını söyledi. 
     
</TEXT>
</DOC>
