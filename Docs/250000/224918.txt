<DOC>
<DOCNO> 224918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur20.html </URL>
<DATE> 2004/03/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
''Tecavüzcüyü ben değil kocam öldürdü'' dedi, eşi de tutuklandı .. 
</HEADLINE>
<TEXT>

     Samsun'da kendisine tecavüz ettiğini iddia ettiği kişiyi öldürdüğü gerekçesiyle yargılanan kadın, önceki ifadelerinin aksine cinayeti eşinin işlediğini öne sürünce, tutuksuz yargılanan koca da tutuklandı. 
     Samsun 2. Ağır Ceza Mahkemesi'nde görülen davada, yaklaşık 10 ay önce Yeniköy'de kendisine tecavüz ettiğini iddia ettiği Yaşar Bağ'ı av tüfeğiyle öldürmekten tutuklanan Emine Meriç 23 ile tutuksuz sanık eşi Erdem Meriç'in yargılanmasına devam edildi. 
     Daha önceki duruşmalarda cinayeti kendisinin işlediğini itiraf eden Emine Meriç, bu kez cinayeti eşinin işlediğini öne sürerek, 3 sayfadan oluşan yazılı ifadesini okudu. Sanığın ifadesi şöyle 
     ''Bir gün köye giderken Yaşar peşimizden geliyordu, birden silah sesi duydum. Eşim bana 'Zaten tecavüzle ilgili davamız var. Hem hamilesin az ceza alırsın' diye silahı silip elime verdi. Suçu kabul etmek istemedim. Bunun üzerine çocuğumu bana göstermemekle ve ölümle tehdit etti. Ben de suçu kabullendim. Ama artık dayanamıyorum.'' Erdem Meriç ise suçlamayı kabul etmeyerek, ''Eşim 10 aydır cezaevinde çocukları da göremediği için psikolojisi bozulmuş olacak. Ya da ailesinin baskısı altına kaldı'' diyerek kendini savundu. 
     İfade üzerine sanık Erdem Meriç'in tutuklanmasına karar veren mahkeme heyeti, duruşmayı erteledi. 
     
</TEXT>
</DOC>
