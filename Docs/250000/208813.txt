<DOC>
<DOCNO> 208813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko29.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilcilerden, "Çin Tehdidine" karşı ortak uyarı... 
</HEADLINE>
<TEXT>

     Avrupa'lı ve Türk tekstil ve hazırgiyim sektörleri, dünya ticaretinde bir tehdit olarak gelişen Çin'e karşı gerekli önlemlerin alınması için güçbirliği yaptı. 
     Türk tekstil ve hazırgiyim sektörünün temsilcileri, Çin tehdidine karşı üyesi oldukları Avrupa Hazırgiyim ve Tekstil Organizasyonu'nun EURATEX Brüksel merkezi ve üye ülkeleriyle eş zamanlı olarak İstanbul'da bir basın toplantısı yaptılar. 
     Türkiye İhracatçılar Meclisi TİM Başkanı Oğuz Satıcı tarafından okunan ortak açıklamada, Çin'in 2002 yılında Dünya Ticaret Örgütü'ne DTÖ katılmasının dünya tekstil ve hazırgiyim ticareti açısından çok önemli bir gelişme olduğuna dikkat çekilerek, bu gelişmenin Çin'e bazı haklar sağlamakla beraber sorumluluklar getirdiği ve dünya tekstil ve hazırgiyim ihracatçıları için satışlarını daha fazla genişletebilecekleri fırsatlar sunmakla beraber ülkelerin ithalatları açısından büyük bir tehdit oluşturduğu kaydedildi. 
     Çin'in DTÖ'ye katılım taahhütlerini tamamen gerçekleştirmediği belirtilen açıklamada, ''Çin, pazarına girişte kalan engelleri de yok etmeli ve fikri mülkiyet hakları yasalarına uymalı, tasarım kopyalanması ve taklitçiliğin önlenmesi konularında mücadele etmelidir'' denildi. Açıklamada, Çin'in, para birimi manipülasyonu ile sağladığı ihracat teşviklerinin, devlet desteklerinin ve ihracat vergisi iadelerinin, bu ülkenin tekstil ve hazırgiyim ticaretinde haksız rekabet üstünlüğü sağladığına dikkat çekilerek, şunlar kaydedildi 
     ''Türk tekstil ve hazırgiyim sanayinin en önemli ihracat pazarları konumundaki Avrupa Birliği ve ABD'de, Çin'in haksız rekabet koşullarında artırdığı ihracatına yönelik önlem alınması konusu yoğun bir şekilde gündemdedir. Söz konusu her iki pazarda Ocak 2002'den itibaren kota kapsamından çıkartılarak serbestleşen ürünlerin ihracatında, Çin tekstil ve hazırgiyim ürünleri ihracatının yüksek oranlarda büyümesi ile ilgili olarak, keskin birim fiyat düşüşleri ve pazar payının genişlemesi sonucunda, bu performansın elde edildiği haksız rekabet koşullarına karşı acil gözetim veya safeguard koruma tedbirlerinin Avrupa Birliği Komisyonu ve Ankara tarafından acilen alınması gerekmektedir.'' 
     
     ÇİN'DEN YAPILAN HAKSIZ İTHALAT SIKI DENETLENMELİ 
     EURATEX'in dün Brüksel'de yaptığı toplantıda AB Komisyonu'nun, Çin'in haksız rekabet uygulamaları ve katlanarak artan ihracat potansiyeline karşı önlem alınması yönündeki isteğinin ısrarla ortaya konduğu belirtilen açıklamada, şöyle denildi 
     ''Avrupa Birliği ve aday ülkelerle birlikte Türkiye'nin tekstil ve hazırgiyim sektörlerinin temsil edildiği EURATEX tarafından, bu önemli sanayinin giderek artan bu tehdit sonucunda işyerlerinin kapanması ve işgücü kayıpları yaşanmasının kaçınılmaz olacağı ifade edilmiştir.'' Türkiye iç pazarında da, Çin'in düşük birim fiyatlı tekstil ve hazırgiyim ihracatının rekabet açısından Türk tekstil ve hazırgiyim sanayine büyük bir tehdit unsuru oluşturduğu vurgulanan açıklamada, DTÖ anlaşması kapsamında Ocak 2002 tarihi itibariyle 11 ürün grubunda Çin'den yapılan ithalatın kota kapsamından çıkartılması sonucunda, serbestleşen kategorilerin bazılarında yüzde 10 binler oranlarında miktar artışı ve yüzde 70'leri bulan birim fiyat düşüşleri yaşandığı kaydedildi. 
     Basın açıklamasının son bölümünde şu görüşlere yer verildi 
     ''Bu durumda Çin'in tekstil ve hazırgiyim ticaretinde haksız rekabeti destekleyen uygulamaları ortadan kalkıncaya kadar bu ülkeden artan bir hızla yapılmakta olan haksız ithalatı daha sıkı denetleyebilmek, yerli üretim ve istihdam üzerindeki yıkıcı etkisini kontrol altına alabilmek için gözetim ve safeguard korunma mekanizmalarının hem yurtiçi pazarı, hem de AB pazarını kapsayacak şekilde Ankara tarafından acilen harekete geçirilmesi gerekmektedir.'' Toplantıya, İHKİB Başkanı Süleyman Orakçıoğlu, İTHİB Başkanı İsmail Gülle, Türkiye Tekstil Sanayii İşverenleri Sendikası Başkanı Halit Narin ile TGSD ve EURATEX Hazırgiyim Kanadı Başkanı Umut Oran katıldı. 
     
</TEXT>
</DOC>
