<DOC>
<DOCNO> 221130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy07.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı Türk'e öğretmen boykotu 
</HEADLINE>
<TEXT>

   Fransa'nın Alsace bölgesinde öğretmenler, bir Türk kız öğrencinin bandana yerine türban taktığını belirterek, derslere girmedi 
      
   Fransa'nın Alsace bölgesindeki bir ortaokulda, 11 yaşındaki Türk kızının derslere türbanla gelme ısrarını gerekçe gösteren bir grup öğretmen, derslere girmedi. 
   Öğretmenler, okul idaresi ile öğrencinin ailesi arasında sağlanan uzlaşmaya rağmen, öğrencinin bandana yerine türban takmakta ısrar ettiğini belirterek, derslere girmeyeceklerini bildirdi. 
   Thann kasabasındaki "Remy - Faesch" adlı ortaokulda okuyan Hilal adlı öğrenci, türban nedeniyle geçen yılın kasım ayında yine aynı kasabada bulunan "Charles Walch" adlı ortaokuldan uzaklaştırılmıştı. İl Eğitim Müfettişliği'nin girişimi üzerine, ailenin avukatıyla sağlanan uzlaşma sonucu, genç kızın türban yerine bandana takma koşuluyla "Remy - Faesch" ortaokulunda eğitim görmesine izin verilmişti. 
   
   Yasa geçen hafta geçti 
   Fransa Parlamentosu, geçen hafta devlet okullarında dini simge ve giysilerin yasaklanmasını öngören yasa tasarısını kabul etmişti. 
   Gelecek öğretim yılında yürürlüğe girecek yasa, türban, kippa ve büyük haç kolyelerle derslere girilmesini yasaklıyor. 
   
   
   
</TEXT>
</DOC>
