<DOC>
<DOCNO> 241134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/yasam/ayas.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
54. yıl coşkusu 
</HEADLINE>
<TEXT>


'Basında güven'in ve kalitenin adı Milliyet, 54. yaşına gurur ve coşkuyla girdi. Aynı gecede Aydın Doğan da 25. yıl rozetini aldı 

İSTANBUL Milliyet 

Milliyet Gazetesi, 54. kuruluş yıldönümünü önceki akşam 'tüm aile üyeleri'yle birlikte kutladı. Milliyet'te 35, 25, 20 ve 10 yıllık hizmet sürelerini dolduranların ödüllendirildiği gecede, Doğan Holding Yönetim Kurulu Başkanı Aydın Doğan'a, 25. yıl rozetini 'en kıdemli ağabey' Sami Kohen taktı. 
Doğan Medya Center'daki törende, manevi katkılarından dolayı eşi Sema Doğan da Aydın Doğan'la birlikte sahneye davet edildi. Doğan çiftinin rozetlerini takan Kohen, "Genellikle patronlar çalışanlarına rozet takar, ben bu akşam sıradan olmayan bir olayın mutluluğunu yaşadım" dedi. Aydın Doğan, daha sonra 35, 25, 20 yılını dolduran Milliyet çalışanlarına plaket ve hediyelerini verdi. 10 yılını dolduran çalışanlar da ödüllerini aldıktan sonra İstanbul Büyükşehir Belediye Başkanı Kadir Topbaş ve Aydın Doğan, geleneksel Milliyet pastasını kesti. 

Milliyet güçlü, çünkü... 
Törende konuşan Milliyet Gazetesi Genel Yayın Yönetmeni Mehmet Y. Yılmaz, Türk medyasının bugün 'tetikçiler' ve 'gazetecilikten başka bir kaygısı olmayanlar' şeklinde ikiye ayrıldığına dikkat çekerek, "Milliyet'in böyle bir ortamda bağımsızlığını koruyarak, kendi anayasasında yazılı ilkelerin takipçisi olması, Türkiye'nin kazancıdır. Bağımsızlığımızı koruyabiliyoruz, çünkü kimseden ekonomik çıkar beklentimiz yok" dedi. 
İcra Kurulu Başkanı Hanzade Doğan da, son 25 yılda Milliyet dışında tüm gazetelerin ya kapandığını ya da sahiplerinin değiştiğini belirterek, şöyle konuştu 
"Aydın Bey'in liderliğindeki Milliyet, güçlü bir kurum kültürüne sahip oldu. Okurunu hiçbir zaman aldatmadı, ilkelerine hep bağlı kaldı. Milliyet'in başarısının altında ilkeleri, güvenilirliği, ürün kalitesi, güçlü kurum kültürü, inanan çalışanları ve doğru yönetim yatıyor." 
İstanbul Büyükşehir Belediye Başkanı Kadir Topbaş da "Duruşunuz netse, tavrınız doğruysa, adam gibi adamsanız yıllar arkanızda kalır. Ben bunu burada gördüm, izledim" dedi. 

Doğan Milliyet susmaz 

Aydın Doğan, gecede şöyle konuştu "Milliyet'in 54 yıllık hayatının her iki gününden birinde ben varım. Milliyet Gazetesi benim dönemimde çok fırtınalı zamanlar geçirdi. Sıkıyönetimler gördü, kapatıldık. Siyasi iktidarlar tarafından ağır baskılara uğradık. Susturulmak istendik fakat susmadık. Bütün bunlardan hamdolsun yüzümüzün akıyla çıktık. Milliyet Gazetesi 54 yıllık hayatında iki şeyden hiç ödün vermedi. Demokrasiyi yok etmek isteyen güç nereden gelirse gelsin, hep onun karşısında durdu. İkinci bir şey daha var ki, Milliyet Gazetesi bu konuda hiç fedak rlık etmedi, o da Cumhuriyet'in nitelikleri. Ben buradan bütün ülkedeki gazetecilere bir şey söylemek istiyorum. Mesleğin ilkelerine saygı gösteren, doğruları hiç korkmadan aktaran, namuslu insanları karalamayan, iftira etmeyen bütün gazetecilerin sonuna kadar arkasında olacağımı ilan ediyorum." 


</TEXT>
</DOC>
