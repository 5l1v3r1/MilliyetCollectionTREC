<DOC>
<DOCNO> 232861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo02.html </URL>
<DATE> 2004/04/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum Bundan sonra kaybetme lüksümüz kalmadı... 
</HEADLINE>
<TEXT>

     Fenerbahçe Teknik Direktörü Christoph Daum, Samsunspor karşısında genelde oyunun hakiminin kendileri olduklarını ifade ederek, ''Bir anlık dikkatsizlikle beraberlik golünü yedik'' dedi. 
     Daum, maçtan sonra düzenlediği basın toplantısında, girdikleri gol pozisyonlarını değerlendiremediklerini kaydederek, ''Bazı pozisyonlarda da şans yanımızda değildi. Elektrik kesintisinden sonra takımda bazı değişiklikler yaptık. Bu değişikliklerden sonra oyuncularımızda tecrübe eksikliğinden olsa gerek sakinlik yoktu. Burada kontrollü ve sakin olmalıydık'' diye konuştu. 
     Takımda istek, hırs ve arzuda eksiklik olmadığını vurgulayan Alman çalıştırıcı, bazı pozisyonlarda genç oyuncuların fazlasını vermek istediğini ancak topu tutup, topu koşturmanın daha doğru olacağını söyledi. 
     Daum, az farkla da olsa liderliklerini sürdürdüklerini belirterek, ''Bundan sonraki maçların hepsi finaldir. Kaybetme lüksümüz de kalmadı. Son 4 maçta bu istek ve arzuyla oynarsak, istediğimiz sonuçları alacağımıza inanıyorum'' dedi. 
     
     ''BEŞİKTAŞ 3 PUANIN ÖTESİNDE ANLAM TAŞIYOR'' 
     Christoph Daum, önümüzdeki hafta Beşiktaş ile yapacakları derbi maça özel olarak hazırlanacaklarını ifade ederek, ''Bugüne kadar bütün derbi maçlarda iyi oynadık. Samsunspor maçında kontra atağa maruz kalmamak için daha dikkatli oynamanız gerekiyordu. Ama derbi maçlarda rakibin bir oyun anlayışı olduğu için çok farklı sonuçlar oluyor. Beşiktaş maçı 3 puanın ötesinde bir anlam taşıyor'' diye konuştu. 
     Daum, bir gazetecinin ''Beşiktaş'ın gerisindeyken rakip futbolcuların strese girdiğini söylemiştiniz. Şimdi Fenerbahçe'de oyuncularda böyle bir baskı var mı '' şeklindeki sorusunu, ''Doğrudur. O baskıyla yaşamasını ve oynamasını öğreneceğiz. Kovalayan konumdan kovalanan konuma geçince o baskıyı hissettik. Ama son haftalarda o baskıyla yaşamaya alıştık'' diye yanıtladı. 
     Alman çalıştırıcı, hakemle ilgili bir soru üzerine de ''Ailem beni farklı görüşlerde, dezavantajlı kararlarda bile insanlara karşı saygılı davranmam yönünde eğitti. Biz kendi işimizle ilgilenmeliyiz'' dedi.. 
     Alman teknik adam, lig sonuna kadar liderliği sürdürmek istediklerini vurgulayarak, ''Futbolda olsaydı, yapılsaydı diye birşey yok. Şu anda lig lideriyiz. Bunu sürdürmek istiyoruz. Lig sıralamasında size en yakın takım güçlü olan konumdadır. Ama ben Beşiktaş'ın da pes ettiğini düşünmüyorum'' diye konuştu. 
     Daum, bir gazetecinin ''Orta alanda Aurelio yalnız kalıyor. Oraya neden alternatifler düşünmüyorsunuz '' sorusunu ise şöyle yanıtladı 
     ''Sezon başında Selçuk, Kemal ve Ümit'i denedik. Aurelio'nun orada daha verimli olduğunu gördük. Asıl sorun Aurelio'nun önünde top dağıtacak oyun kurucunun olmaması. Bu oyuncularla sezonu bitirip, orta sahanın ortasındaki sorunu nasıl çözeceğimizi düşüneceğiz. Kemal'in sakatlığından sonra alternatiflerim azaldı. Elimizdeki imkanlar dahilinde kadromuzda en iyisini yapmaya çalışacağız. Bugünkü maçta kimseyi eleştirmiyorum. Bugün eve gittiğimizde şunu söyleyeceğiz, Takım herşeyini sahaya yansıttı ve herşeyini denedi .'' 
     
     VAN HOOIJDONK ''DURAN TOPLARDAN ÇOK GOL YİYORUZ'' 
     Fenerbahçe'nin Hollandalı futbolcusu Van Hooijdonk, bu sezon duran toplardan çok gol yediklerini söyledi. 
     Van Hooijdonk, Samsunspor karşısında ilk yarıda iyi oynadıklarını vurgulayarak, şöyle konuştu 
     ''Rakibimiz karşısında güzel de bir gol bulduk. Ancak yine duran bir toptan gol yedik. Bu sezon böyle golleri kalemizde çok gördük. Bu da beni sinirlendiriyor. Böyle durumlarda yapılması gereken rakip oyuncuyu takip etmektir. Şimdi çok önemli 4 maçımız var. Samsunspor maçından 3 puan alsaydık çok rahatlardık. İkinci yarıdaki oyunumuzla zaten 3 puanı haketmemiştik.'' 
     
     MAÇTAN NOTLAR 
     Samsunspor ile 1-1 berabere kalarak, 2 puan yitiren Fenerbahçe, son 4 haftaya girilirken, avantajını kullanamadı ve Trabzonspor'un 2, Beşiktaş'ın 5 puan önünde liderliğini sürdürdü. 
     Sarı-lacivertliler, ligde 4 hafta sonra kendi sahasında puan kaybetti. 
     Ligin 21. haftasında Diyarbakırspor ile 2-2 berabere kalan Fenerbahçe, daha sonra Galatasaray, Konyaspor, Bursaspor ve Akçaabat Sebatspor maçlarından galibiyetle ayrılmıştı. 
     Ligde deplasmanda Karadeniz ekiplerine 8 puan yitiren Fenerbahçe, bu sezon kendi sahasında sadece Samsunspor'a 2 puan verirken, Trabzonspor, Çaykur Rizespor ve Akçaabat Sebatspor'u evinde yenmişti. 
     -Fenerbahçe'nin Hollandalı yıldızı Van Hooijdonk, maçtan sonra soyunma odasına gitmeyerek, tribünleri dolaştı ve takımlarını desteklemek için stadı dolduran taraftarları alkışladı. Taraftarlar da Van Hooijdonk'a sevgi gösterisinde bulundular. 
     -Fenerbahçe'nin Brezilyalı futbolcusu Luciano, ligde 11 hafta sonra gol attı. Ligdeki gol sayısını 3'e çıkaran Luciano, 8. haftada Konyaspor'a, 18. haftada da İstanbulspor'a 1'er gol atmıştı. 
     -Maçın son dakikalarında oyuncu değişikliği için kenara gelen Samsunsporlu Osman, orta hakem Metin Tokat işaretini vermeyince oyuna giremeden maç bitti. 
     Bu arada Fenerbahçe, yarın sabah yapacağı antrenmanla Beşiktaş ile oynayacağı derbi maçın hazırlıklarına başlayacak. 
     
</TEXT>
</DOC>
