<DOC>
<DOCNO> 211800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/dunya/adun.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra AB jestinde 
</HEADLINE>
<TEXT>

   Avrupa Konseyi Parlamenterler Meclisi'nde oybirliği ile kabul edilen Kıbrıs raporunda, Kıbrıs'ta çözümü kolaylaştırmak amacıyla Türkiye'ye tam üyelik müzakereleri için net garantiler verilmesi istendi 
      GÜVEN ÖZALP Strasbourg 

   
   Avrupa Konseyi Parlamenterler Meclisi AKPM bugüne kadar hazırlanan en olumlu ve dengeli Kıbrıs raporunu onayladı. Macar parlamenter Matyas Eörsi, tarafından hazırlanan rapor ve buna bağlı karar oybirliğiyle onaylanırken, Kıbrıs'ta ilgili tüm taraflara cesur ve somut önerilerde bulunuldu. 
   Rapor, Avrupa Birliği'ne AB yönelik olarak yaptığı bir çağrıyla da Türkiye açısından ayrı bir önem kazandı. Rapor, AB'ye Türkiye'ye tam üyelik müzakerelerine başlama konusunda daha net garantiler vermesi çağrısında bulundu. AKPM, bu durumda Kıbrıs sorununun çözümünün kolaylaşacağı mesajını verdi. 
   Son gelişmeler ışığında Kıbrıs sorunu konusundaki sürece olumlu katkı yapmayı amaçlayan ve tüm tarafları memnun etme çabası içinde yazılmış olan Eörsi raporu, bugüne kadar AKPM'de gündeme gelen Kıbrıs raporları arasında Türkiye açısından olumlu yanları olumsuz yanlarını gölgede bırakan ilk belge olma özelliği taşıyor. Murat Mercan başkanlığındaki Türk parlamenter heyetinin uzlaşı çabalarının olumlu sonuç vermesiyle nihai halini alan kararda, taraflara yapılan çağrılar arasında özellikle AB ve Rum tarafına yapılan çağrılar öne çıkıyor. 
   Türkiye'ye net garanti 
   Belgede, Kıbrıs sorununa çözümün bir kriter olmadığına vurgu yapılırken, Kopenhag kriterlerinin tamamlanması gerektiğine de atıfta bulunularak, "Türkiye'nin Kıbrıs sorunun çözümüne yönelik olumlu katkısının cesaretlendirilmesi açısından Birlik tarafından müzakerelerin başlamasına yönelik olarak Türk yetkililere net garantiler verilmesinin yaratacağı etkilerin" AB tarafından değerlendirilmesi isteniyor. AB'ye yapılan diğer çağrıları ise Kuzey'in Birliğe daha fazla yakınlaştırılması ve Kuzey mallarının AB pazarlarına girişinin kolaylaştırılması oluşturuyor. 
   Görüşmelere başlayın 
   AKPM, Rum Yönetimi'nden Annan Planı temel alınarak görüşmeleri başlatma ve 1 Mayıs'tan önce çözüm bulunması konusundaki isteğini teyit etmeye devam etmesini istiyor. Rum tarafını egemen güç olarak gösterecek ya da Türk tarafınca tehdit olarak algılanabilecek yaklaşımlardan kaçınma çağrısında bulunan belgede, Rum Yönetimi'ne yönelik olarak iki toplum arasındaki temas ve mal değişiminin önündeki engellerin kaldırılması çağrısında bulunuluyor. 
   Anlayış gösterin 
   KKTC'ye de şu ana kadar reddedilen mülkiyet hakkı, yerlerinden edilmiş kişilerin geri dönmesi gibi hassas konular da dahil olmak üzere görüşmeler sırasında Rum tarafının endişelerine anlayış gösterilmesi, ayrı bir egemen devlet kurulması politikasından vazgeçilmesi gibi çağrılarda bulunuluyor. 
   Askerleri çekin 
   Eörsi raporunda Türkiye'ye yönelik olarak yapılan en önemli çağrıysa bir iyi niyet gösterisi olarak Ada'da bulunan askerlerinin önemli bir bölümünü çözüm öncesinde çekmesi oluşturuyor. Ankara'ya Rum Yönetimi'yle ilişkileri geliştirme çağrısında da bulunuluyor. AKPM tarafından onaylanan rapor ve kararın herhangi bir bağlayıcılığı yok, ancak gerek AB gerekse diğer uluslararası kuruluşlar açısından referans belge olması açısından ve siyasi irade beyanı olarak algılanması nedeniyle önem taşıyor. 
   
   Rum liderin Erdoğan yorumu    'Öneriler halkla ilişkiler adımı' 
   Strasbourg Milliyet 

   Kıbrıs Rum Yönetimi lideri Tassos Papadopulos, Avrupa Konseyi Parlamenterler Meclisi'nde AKPM yaptığı konuşmada, Başbakan Recep Tayyip Erdoğan'ın açıklamalarını, "halkla ilişkiler girişimi" olarak tanımladı. Papadopulos, Birleşmiş Milletler BM Genel Sekreteri Kofi Annan'ın çağrıda bulunması halinde görüşmelere şartsız olarak başlamaya hazır olduklarını söyledi. 
   Ankara'nın gündeme getirdiği önerilerin Annan Planı'na uygun olmadığını söyleyen Papadopulos, "Şu ana kadar edindiğimiz bilgiler ışığında bu önerilerin Annan Planı'ndan tamamen farklı, epayrı bir paket oluşturduğunu söyleyebilirim" dedi. 
   Papadopulos, Türk heyeti başkanı Murat Mercan'ın Türkiye'nin açılımları ile ilgili sorusunu, "Erdoğan tarafından yapılan açıklamalar çelişkili ve kafa karıştırıcı nitelikte. Erdoğan, ana unsurları göz ardı edip kısa bir planın referanduma götürülmesinden, bir çerçeveden bahsediyor. Bu bir halkla ilişkiler girişimidir. Bu geriye doğru bir adımdır. Annan Planı'nın referans olarak alınması başka, temel alınması başka bir şeydir" şeklinde yanıtladı. 
   
   
</TEXT>
</DOC>
