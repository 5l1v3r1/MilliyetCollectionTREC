<DOC>
<DOCNO> 220895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yasam/yas05.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hemşire kepi tarih oluyor 
</HEADLINE>
<TEXT>

   Hemşirelerin kep takması zorunluluğu, hijyenik olmadığı gerekçesiyle kaldırıldı 
      ANKARA ANKA 
   
   SAĞLIK Bakanlığı Müsteşarı Nejdet Ünüvar, valiliklere gönderdiği genelgede, Yataklı Tedavi Kurumları İşletme Yönetmeliği'nde hemşire ve ebelerin kep takmalarının öngörülmesine karşın, Ebelik Hemşirelik Danışma Kurulu'nun kepin hareketleri kısıtladığı, mikroorganizmaların taşınmasına neden olduğu ve simgesel açıdan hemşireliğe herhangi bir olumlu katkı sağlamadığına karar verdiğini anımsattı. 
   ÜNÜVAR, Kurul'un ebe ve hemşirelerin kep yerine yakalarında ayırıcı ve tanıtıcı özelliği bulunan ismi, unvanı, görev ve görev yerini belirten resimli kimlik kartı taşımalarının daha uygun olacağı yönünde tavsiye kararı aldığını belirtti. Ünüvar, yönetmelikte gerekli düzenleme yapılıncaya kadar ebe ve hemşirelere çalışma saatleri içinde kep takıp takmama serbestisi tanınmasını istedi. 
   
   
</TEXT>
</DOC>
