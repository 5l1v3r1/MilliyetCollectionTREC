<DOC>
<DOCNO> 229122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun01.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP-C'ye 22 tutuklama 
</HEADLINE>
<TEXT>

   Beş ülkede eşzamanlı düzenlenen operasyonda tutuklananlar, slogan atarak "Bize komplo kuruldu" diye bağırdı. Gözaltına alınanların 6'sı serbest bırakıldı 
      İSTANBUL Milliyet 
   
   Terör örgütü DHKP-C'ye yönelik operasyonda gözaltına alınan ve İstanbul DGM'ye gönderilen 29 kişiden 22'si sorgulamalarının ardından tutuklandı. Sloganlar atıp zafer işareti yapan 29 kişi arasındaki avukat Behiç Aşçı, "İşte büyük komplo bu" derken, Şadi Özpolat da, "Hepimizi derneklerden aldılar. Bize komplo kurdular" diye bağırdı. Sorguları yapılan 29 kişiden, aralarında Aşçı ve Özpolat'ın da bulunduğu 23'ü, yasadışı örgüte üye olmak suçundan tutuklanmaları istemiyle mahkemeye sevk edildi. Savcılar, 6 kişiyi ise serbest bıraktı. Avukat Aşçı, Özpolat, Zeliha Koyupınar, Hasibe Çoban, Rabia Eylül İşcan, Hıdır Gül, Çayan Güner, Gülsen Salman, Ali Aracı, Alp Yarbaş, Yalçın Akar, Yılmaz Kaya, Gülizar Kesici, Yeliz Türkmen, Seval Yaprak, Perihan Demirkıran, Ferhat Özdemir, Serkan Onur Yılmaz, Ahmet Yayla, Kudret Sarıgül, Metin Yavuz ve Mehmet Doğan örgüt üyesi oldukları iddiasıyla tutuklandı. Gülten Tekin ise tutuksuz yargılanacak. Mahkemeye müdafi olarak gelen avukat Süleyman Şensoy, sorgulamadan sonra serbest bırakıldı. 
   DHKP-C'ye yönelik Avrupa ve yurt genelindeki operasyonlar kapsamında önceki gece Samsun'da yapılan baskında 3'ü kadın 10 kişi gözaltına alındı. Amasya'daki operasyonda da, Tokat'ın kırsalında 3 kişi tutuklandı. 
   
   
</TEXT>
</DOC>
