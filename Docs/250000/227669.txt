<DOC>
<DOCNO> 227669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo15.html </URL>
<DATE> 2004/04/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Adanaspor Ligde kalma şansımızın var olduğunu söylemek zor... 
</HEADLINE>
<TEXT>

     Birinci Süper Lig'de puan cetvelinin en alt sırasında yer alan Adanaspor, hafta sonu sahasında yapacağı Bursaspor maçının hazırlıklarını sürdürüyor. 
     Teknik Sorumlu Ahmet Ziya Yüce, kendileri gibi ligde kalma mücadelesi veren Bursaspor ile zorlu bir maç yapacaklarını söyledi. 
     Bursaspor'un ligde kalma şansının fazla olduğunu belirten Yüce, ''Rakibimiz için de kritik bir hafta'' dedi. 
     Yüce, Adanaspor'u tüm rakiplerin ''çantada keklik'' gördüğünü belirterek, ''Geçen 10 maçta iyi mücadele ettik. Ancak bunu skora yansıtamadık. Bursaspor karşısında da aynı mücadeleyi ortaya koyacağız. Ligde kalma şansımızın var olduğunu söylemek zor. Ancak, biz yine de kalan maçları şansımız varmış gibi oynayacağız.'' Yüce, kalan maçlarda altyapıdan yetişen gençleri kadroya alarak değerlendireceklerini sözlerine ekledi. 
     
</TEXT>
</DOC>
