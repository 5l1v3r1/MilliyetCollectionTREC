<DOC>
<DOCNO> 244117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/yasam/yas01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
23 yıl sonra yeniden Almanya sokaklarında 
</HEADLINE>
<TEXT>


Sokak AHMET TULGAR 

Bundan 23 yıl önce Viyana Üniversitesi'nde okuyordu. Tatil için Türkiye'ye döndü. Eylülde Avusturya'ya dönüş hazırlıkları yapıyordu ki, bir mahkeme celbi aldı. Sıkıyönetim Mahkemesi'nde yargılanmaya başladı. Mahkeme sonuçlanmadan askere alındı. 
Bir yandan askerlik yapıyor, bir yandan da askeri mahkemede yargılanıyordu. Türkiye'de bir üniversiteye geçiş yapmış, sınavlar için izin alıp İstanbul'a geliyordu. Tezkeresini alışının dördüncü haftasında üniversitenin önünden bindiği bir otobüste idam cezası karşıtı ajitatif bir konuşma yaptığı iddiasıyla tutuklandı. Cezaevindeyken o önceki dava sonuçlandı ve hüküm giydi. 
1987'den beri kendi ülkesinin sokaklarında özgürdü ama ülke dışına çıkamıyordu. Pasaport başvurularının geri çevrilmesinden yorulmuş, yılmıştı. 
Nisan 2004'te, bu köşenin yayımlandığı ilk gün, bir pasaportu oldu. "Hayatımın en güzel günlerinden biri" diyordu Emniyet Müdürlüğü'nün önünden arkadaşlarını arayıp. 
Nisan sonunda a b Halkla İlişkiler'den Almanya'da bir konseri beraber izleme önerisi aldı. Sevinçle kabul etti. Söz konusu olan bir kültürel etkinlik olduğu için vicdanı rahattı. 17 yıllık meslek hayatı boyunca kültür gezileri dışındaki davetleri geri çevirmişti. 
Ama hemen bir vize gerekiyordu. Almanya Başkonsolosluğu Basın Ataşesi Otto Gras'a bir telefon yetti. Durumunu anlattı. "Hemen" dedi Herr Gras, "Ben bizzat takip edeceğim." 
Pasaport kontrolünden geçtiğinde sevinçten ağlamak üzereydi. Yola beraber çıktığı meslektaşları Nurcan Akad, Duygu Asena, Refik Durbaş, Cem Erciyes, Yazgülü Aldoğan, İhsan Yılmaz, Nuray Soysal ve izleyecekleri konserin gizli kahramanlarından Sibel Asna onu kutluyorlardı. Uçakta yanında oturan Akşam Gazetesi Genel Yayın Yönetmeni Akad ona mütemadiyen ne hissettiğini soruyordu. 
Arkadaşları ertesi gün Frankfurt'tan Türkiye'ye dönerken, o bir gün daha Almanya ile hasret gidermek için havaalanından metroya indi. Arkasında bavulunu sürükleyerek Frankfurt sokaklarına çıktı. 
Goethe'nin evini ziyaret etti, onun aynasında kendine bakarken heyecandan titredi. Bunu fark eden müze görevlisi gülümsedi. Sohbet ettiler. 
Akşam İstanbul'daki evinde olacaktı. 
Şimdi Frankfurt'ta Goethe'nin evindeydi. 
Bu muhteşem bir duyguydu. 

Midyenin yeni taşıyıcıları 

"Tu jı ku dere yi " dedi. Çekingence cevap verdi genç adam "Ez jı Mardine me." Tünel'de bir tepside midye dolması satıyordu gece vakti. "Ya, nereden öğreniyorsunuz bu midye dolması yapma, satma işini " diye sordu bu kez gazeteci, nefis patlıcan dolmalarının yapıldığı ama bırakın midye dolmasını, midyenin tanınmadığı şehirden gelen delikanlıya. 
"Ben pinapenciyim. 15 gün önce geldim İstanbul'a. Baktım, birçok memleketlim bu işe girmiş. Ben de başladım." 
Deniz ürünlerinin mutfak kültüründe hiç olmadığı Kürt gençlerinin İstanbul'da midye dolması sektörünü elinde tutması, Kürt gelinlerin kuru patlıcan yerine midye doldurması tam da Türkiye'ye özgü bir durum olsa gerek. 
Biraz ileride bir başka işportacı Bir plastik çubuk. İçinde bir pil. Çubuğun üst ucundan içine bir tutam renkli misina sokulmuş. Misinaların dibinde minik bir ampul. Çubuktaki düğmeye basınca, alttan gelen ışık, misinaları aydınlatıyor ve uçlarında minik minik renkli noktalar oluşuyor. Karanlıkta çok güzel görünüyor. Fiyatı bir buçuk milyon. Sokak işte Çok ucuza da güzelliklerin bulunduğu yer. 

Fizikçiden mail 

Geçen hafta bu köşede sizlere Alman fizikçilerin bir süredir yaptıkları bir çalışmadan bahsetmiş ve bu metni Almanca'ya çevirerek çalışmanın sürdüğü laboratuvara göndermiştim. Cumartesi gecesi dünyanın en önemli fizikçilerinden Sigurd Hofmann'dan bir mail aldım. Projelerini doğru olarak yansıttığım için bana teşekkür ediyordu. Bir de yeni ilham kaynakları olur umuduyla mail'ine iki 'nuklid kartı', yani 'isotop tablosu' eklemişti. Cumartesi gecesi kendimi bir kez daha dünya vatandaşı hissettim. 




</TEXT>
</DOC>
