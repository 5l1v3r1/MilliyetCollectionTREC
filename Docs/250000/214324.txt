<DOC>
<DOCNO> 214324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo32.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Pau'ya güç bela varabildi 
</HEADLINE>
<TEXT>

     Basketbolda Erkekler Avrupa Ligi 1. tur A Grubu'nda yarın deplasmanda Fransa'nın PAU Orthez takımıyla karşılaşacak Ülkerspor, Pau kentine geldi. 
     Kafile, THY uçağının yaklaşık 1 saatlik rötar yapması nedeniyle Fransa'nın başkenti Paris'e geç indi. Sabah saat 8.40'da İstanbul'dan kalkan uçaktan inişte ayrıca, bagajlarda problemler yaşanırken, sadece 8-10 kişi eşyalarını buldu. Ülkerspor kafilesi, Paris'e geç inilmesi nedeniyle de Pau kentine giden TSİ 14.40 uçağını da kaçırdı. Ancak Paris'ten TSİ 15.30'da kalkan uçakla Pau kentine ulaşabilen kafile, kalacağı Mercure Otel'e yerleşti. 
     Öte yandan, Ülkerspor Antrenörü Ergin Ataman, Avrupa Ligi'nde ilk 16 takım arasına kalarak bir hedefi gerçekleştirdiklerini belirterek, ''PAU Orthez maçına büyük önem veriyoruz. Çünkü ikinci turda, kura çekimine ikinci torbadan katılabilmemiz için gruptaki son iki maçımızdan birini kazanmamız gerekiyor. Son maçımızı da güçlü Barcelona ile oynayacak olacağımız düşünülürse, bu maçın önemi ortaya çıkıyor'' dedi. 
     Bundan sonra dörtlü final oynamak istediklerini anlatan Ataman, ''Fakat bu olağanüstü bir başarı olur. Favorilerden biri değiliz. Ancak sürpriz şansımız var'' diyerek sözlerini tamamladı. 
     Bu arada, ligdeki Efes Pilsen maçında elinden sakatlanan İbrahim Kutluay'ın durumunun maç öncesinde belli olacağı açıklandı. Yıldız oyuncunun elinde şişkinlik olduğu öğrenildi. 
     Ülkerspor, PAU Ortez maçının hazırlığını bugün akşam TSİ 21.00'de yapacağı antrenmanla sürdürecek. 
     
</TEXT>
</DOC>
