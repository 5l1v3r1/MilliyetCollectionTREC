<DOC>
<DOCNO> 247182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo13.html </URL>
<DATE> 2004/06/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Trabzonspor, fazla transferi düşünmüyor... 
</HEADLINE>
<TEXT>

     İç transferde Fatih Tekke ve Gökdeniz Karadeniz gibi 2 yıldız oyuncusunun sözleşmelerini uzatan Trabzonspor, fazla oyuncu transferini düşünmüyor. 
     Dış transferde yalnızca Malatyaspor'dan Celaleddin ile anlaşmaya varan Trabzonspor'un kulüp asbaşkanı Nevzat Şakar, A.A muhabirine yaptığı açıklamada, 2-3 oyuncu transferi yaparak transferi kapamak istediklerini söyledi. 
     Şakar, yerli ve yabancı oyuncularla görüştüklerini kaydederek, ''Kampa kadar transferleri tamamlamak istiyoruz. Bunun için uğraş veriyoruz'' dedi. 
     
     SARI ''BİZ İSTEMEDEN ALAMAZLAR'' 
     Bordo-mavili kulübün transfer komitesinde bulunan ve Gökdeniz ile yapılan görüşmelerde önemli rol oynayan kulüp yönetim kurulu üyesi Ömer Sarı ise kendileri istemeden hiçbir kulübün bordo-mavili kulüpten futbolcu alamayacağını söyledi. 
     Sarı, Gökdeniz ile konuşup anlaştığını ve bu futbolcuyu tatile gönderdiğini kaydederek, ''Gidip, bir süre kafanı dinle ve Psikolojik olarak da rahatla dedim. Gökdeniz de tatilden döndükten sonra gelip imzayı attı'' dedi. 
     Gökdeniz ve Fatih ile sözleşme uzatmalarının hem futbolcuyu hem de kendilerini rahatlattığını kaydeden Sarı, ''Bu futbolculara bir çok teklifler vardı. Ancak ne kadar para verirlerse versinler, biz istemeden hiçbir oyuncumuzu alamazlar. Bu bir kez daha görüldü'' diye konuştu. 
     Sarı, dış transfer çalışmalarını sürdürdüklerini ve transferlerin sonuçlanma aşamasında olduğunu kaydetti. 
     
</TEXT>
</DOC>
