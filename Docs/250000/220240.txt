<DOC>
<DOCNO> 220240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun08.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta tıkanıklığın sebebi referanduma gidilmemesi... 
</HEADLINE>
<TEXT>

     Kıbrıs'ta çözüm için ilgili taraflar, on yıllardır en iyi fırsatın yakalandığına inanırken, tıkanıklığın tek koşulunun, referanduma gidilmemesi veya taraflardan birinin referanduma onay vermemesi olduğu belirtiliyor. 
     Washington'daki diplomatik kaynaklar, Kıbrıs'ta Annan planıyla birlikte çözüm için çok iyi bir fırsat yakalandığına işaret ederken, örneğin Kıbrıs Rum tarafında referanduma ''hayır'' çıkması durumunda, KKTC'nin fiili olarak tanınmasının yolunun açılacağı yorumlarına katılmıyor. 
     Bir Türk diplomatik kaynak, Amerikan yönetiminde, Rum tarafının referanduma onay vermemesi durumunda KKTC'nin tanınacağı yönünde bir yaklaşımın olmadığına, Rum tarafı için böyle bir yaptırım düşünülmediğine işaret etti. 
     Washington'daki kaynaklar, Kıbrıs meselesinin, Türkiye'nin AB'ye üyelik sürecinden bağımsız olarak ele alınması gerektiğini belirtirken, Kıbrıs'ta çözümün, bütün ilgili taraflar ve bölge için çok yararlı olacağına inançlarını dile getirdiler. 
     New York'ta BM gözetiminde yapılan görüşmelerde sağlanan mutabakatın, ABD'de çok olumlu bir etki yarattığı, Türkiye'nin açık, kararlı, cesur tutumunun övüldüğü belirtiliyor. 
     Bir kaynak, bu gelişmenin Türk-Amerikan ilişkilerini de olumlu etkilediğini belirtirken, aynı şekilde bu durumun, olumsuz gelişmeler karşısında kolayca tersine gidebileceğine de dikkati çekti. Tıkanıklığın koşulu olarak referanduma gidilmemesi veya taraflardan birinin referanduma onay vermemesi gösteriliyor. 
     ABD Dışişleri Bakanlığı sözcüsü Richard Boucher, düzenlediği basın toplantısında, çözüm çabalarında tıkanıklık olması durumunda ne yapılacağı sorusu üzerine, ''tıkanıklığı aşıp yola devam ederiz'' demişti. 
     İngiltere Dışişleri Bakanı Jack Straw, anketlerde referanduma karşı oy veren Rum tarafının, sonuçta Annan planına onay vermemesi halinde, AB'ye, adanın sadece güneyini temsil ederek gireceğini söylemiş ve böylece Rumlar'ın, KKTC'nin bir şekilde tanınmasının önünü açabileceği imasında bulunmuştu. 
     
</TEXT>
</DOC>
