<DOC>
<DOCNO> 217773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo34.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Benitez Şanslar yüzde 50, turu geçen kupayı alır 
</HEADLINE>
<TEXT>

     Beşiktaş'ın UEFA Kupası 3. turundaki rakibi Valencia'nın teknik direktörü Rafael Benitez, karşılarında güçlü ve büyük bir ekibin olduğunu söyledi. 
     Benitez, Valencia'nın antrenman tesislerinde düzenlediği basın toplantısında, Beşiktaş maçının çok zorlu geçeceğini kaydederek, ''Güçlü bir ekibe karşı oynayacağız. Sahaya 5 duyumuzla çıkmak zorundayız. Favori gösteriliyoruz, ama biz bunlarla ilgilenmiyoruz. Ben tur için şansların yüzde 50 olduğuna inanıyorum'' dedi. 
     Beşiktaş'ta özel önlem alacağı futbolcular bulunup bulunmadığı yönündeki bir soruya İspanyol teknik adam, ''Pancu ve eski futbolcumuz Ilie çok iyi oyuncular., Ayrıca Beşiktaş'ın tüm oyuncuları kaliteli. Bu nedenle özel markaj yaptırmayı düşünmüyorum'' diye konuştu. 
     
     LUCESCU'YA KATILIYORUM 

     Teknik Direktör Benitez, Beşiktaş Teknik Direktörü Mircea Lucescu'nun, ''Bu turu geçenin UEFA Kupası yolunda büyük bir avantaj sağlayacağını'' söylediğinin hatırlatılması üzerine, ''Daha önümüzde birçok maç var. UEFA Kupası'nda da iyi takımlar bulunuyor. Ancak ben de büyük bir ihtimalle buradan çıkacak takımın şampiyon olabileceğine inanıyorum'' dedi. 
     Valencia'nın son haftalarda evinde başarısız sonuçlar aldığının anımsatılması üzerine de İspanyol teknik adam, ''Buraya gelen ekipler defansa önem veriyor. Bu nedenle zorlanıyoruz. Ancak dışarıda rakiplerimiz daha açık oynadığı için goller bulup, daha rahat oynayabiliyoruz'' diye konuştu. 
     Rafael Benitez, yarınki maçın skoruyla ilgili bir tahminde bulanamayacağını, ancak ekibine son derece güvendiğini sözlerine ekledi. 
     
     MUHTEMEL KADRO 

     Valencia'da sakatlığı geçen Arjantinli futbolcu Aimar'ın, Benitez'in görev vermesi durumunda yarınki maçta forma giyebileceği bildirildi. 
     İspanyol ekibinin, yarın TSİ 22.30'da başlayacak ve Fransız hakem Alain Sars'ın yöneteceği maça şu 11 ile çıkması bekleniyor 
     Canizares, Garrido, Ayala, Marchena, Carboni, Sissoko, Baraja, Angulo, Canobbio, Aimar Oliveira , Mista. 
     
</TEXT>
</DOC>
