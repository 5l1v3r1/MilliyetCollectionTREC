<DOC>
<DOCNO> 209303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo08.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, Ziya Doğan ile yollarını lig başlamadan ayırdı 
</HEADLINE>
<TEXT>

     Konyaspor, Hüsnü Özkara'nın istifasının ardından anlaştığı teknik direktör Ziya Doğan ile de yollarını ayırdı. 
     Kulüp başkanı Mehmet Köseoğlu, Konyaspor'u ligde daha iyi yerlere taşımak için çalıştıklarını, ancak bu süreçte kısa süre önce gelen teknik direktör Ziya Doğan ile bazı konularda görüş ayrılıkları yaşadıklarını söyledi. 
     En başta Ziya Doğan ile transferler konusunda karşılıklı olarak anlaşamadıklarını anlatan Köseoğlu, ''Nihayet, Doğan ile oturup konuştuk. Fikir ayrılıklarında uzlaşma sağlayamayınca karşılıklı olarak iyi niyetli bir şekilde anlaşmayı iptal ettik. Zaten anlaşmanın Federasyon tarafından tescili yapılmamıştı'' dedi. 
     Konyaspor'un birinci yarıda kaybettiklerini ikinci yarıda telafi etmek zorunda olduğunu ve iyi bir çıkış yapmak için gayret ettiklerini ifade eden Köseoğlu, şöyle konuştu 
     ''Takımı elbette teknik direktörsüz bırakmayacağız. Ankaragücü'nün eski teknik direktörü Tevfik Lav'ın da aralarında bulunduğu birkaç kişi ile görüşme yapacağız. Fazla zamanımız yok. Pazartesi günü takımın izini bitecek ve çalışmalara başlayacak. Bu nedenle teknik direktör sorununu yarına kadar çözmeyi planlıyoruz.'' Köseoğlu, Konyaspor'un hedeflerinden şaşmadan en uygun teknik direktörle yoluna devam edeceğinden kimsenin şüphesinin olmaması gerektiğini sözlerine ekledi. 
     
</TEXT>
</DOC>
