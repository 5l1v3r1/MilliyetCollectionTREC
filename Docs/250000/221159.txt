<DOC>
<DOCNO> 221159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas03.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlardan insanlık dersi 
</HEADLINE>
<TEXT>

   Yoldan geçenlerin oralı olmadığı kazada, yaralı iki genci hastaneye Gül Genç ve Yasemin Kurt kaldırdı 
      MUTLU BOZDAĞ İstanbul 
   
   İstanbul Beyoğlu'nda aşırı hız sonucu meydana gelen trafik kazasında, 3 arkadaş yaralandı. Diğer sürücüler kazayı seyrederken, 2 modelist kadın, yaralıları hastaneye götürdü. 
   İzmir'den gelen Coşkun Barış'ı dün gece Esenler'deki Büyük İstanbul Otogarı'nda arkadaşları Ercüment İlhan ve Fatih Celep karşıladı. 3 arkadaş eve gitmek üzere İlhan'ın kullandığı otomobille yola çıktı. Okmeydanı istikametine giden İlhan, Hacı Özdemir'in kullandığı kamyona arkadan çarptı. 
   İlhan ve Celep'in hafif, arka koltukta oturan Barış'ın ise ağır yaralandığı kaza sonrası etrafı toz bulutu kapladı. Diğer sürücülerin bakıp geçtikleri kaza yerinde, modelist Gül Genç ve Yasemin Kurt, yaralıların yardımına koştu. 
   
   İnsanlık görevi 
   Kadınlar, İlhan ve Celep'i SSK Okmeydanı Hastanesi'ne götürürlerken, ağır yaralanan Barış ise ambulansla hastaneye kaldırıldı. Yaptıklarının bir insanlık görevi olduğunu söyleyen Genç ve Kurt, "Kazayı uzaktan gördük. Bizden önce en az 20 - 25 araç kazanın yanından geçti, ancak durup yardım etmediler. Biz yaralıları alıp hastaneye götürdük. Çünkü bizim de başımıza böyle bir kaza gelebilir" dediler. 
   
   Gizli kamerayla ATM vurgunu    İstanbul'da televizyon tamircisi Nejat Çavuşoğlu, bir benzin istasyonundaki bankamatiğe yerleştirdiği kameradan elde ettiği bilgilerle 50 milyar liralık vurgun yaptığı iddiasıyla gözaltına alındı. İddiaya göre, Çavuşoğlu, ATM'nin lamba yuvasına 2 gün batarya ile çalışabilen bir kamera yerleştirdi. Kart girişi yerini sökerek, bir slip cihazı yerleştirdi. Çavuşoğlu, bankamatiğe gelen müşterilerin kart bilgilerini okuyarak, kamera sayesinde şifrelerini belirledi. İhbarı alan polis, pompacı kılığına girerek Çavuşoğlu'nu yakalamayı başardı. Müşterilerin kart bilgilerini laptopuna yüklemeye çalışırken gözaltına alınan Çavuşoğlu, iddiaları kabul etmedi. Çavuşoğlu tutuklanarak cezaevine gönderildi. 
   
   
   
   
</TEXT>
</DOC>
