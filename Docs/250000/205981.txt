<DOC>
<DOCNO> 205981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun29.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de elektrik kesintisi polemiği... 
</HEADLINE>
<TEXT>

     KKTC Cumhurbaşkanı Rauf Denktaş, yılbaşı gecesi yapılan elektrik kesintisinde kendisinin hedef alındığını belirterek, Lefkoşa Belediye Başkanı Kutlay Erk'e sert tepki gösterdi. 
     Kutlay Erk'i makamına davet eden Denktaş, yılbaşı gecesi Lefkoşa'da üst üste elektrik kesintileri meydana geldiğini hatırlatarak, ''Erk'in, Atatürk Meydanı'nda toplanan halka, sorumlu biri olarak ve bunun üzüntüsünü yaşamış bir kişi olarak, suçu Cumhurbaşkanı'na atma ihtiyacı duyduğunu'' söyledi. 
     Bunun kendisini üzdüğünü ifade eden Cumhurbaşkanı Denktaş, ''Denktaş fobisi ve memlekette dolu yağsa 'Denktaş yağdırdı' literatürü sona ermezse kuruluşlar arasında uyum ve diyalogun zor başlayacağını'' kaydetti. 
     Lefkoşa Belediyesi Başkanı Erk ise ''kin'' kelimesi kullanılmasının yanlış olduğunu belirterek, kin olmadığını söyledi. 
     Erk, yılbaşı gecesi elektrik kurumu müdürünü aradıklarını, söz konusu şahsın telefonlarının kapalı olduğunu ve oğlunun yanıt verdiğini, kendilerine müdüre ulaşacak imkan yaratmadığını belirtti. 
     Kutlay Erk, ilgili bakanı da aradıklarını, ancak ulaşamadıklarını, teknisyeninse telefona bakmadığını kaydetti. 
     
</TEXT>
</DOC>
