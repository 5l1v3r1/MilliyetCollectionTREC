<DOC>
<DOCNO> 249462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur02.html </URL>
<DATE> 2004/06/20/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Irak'ta Hataylı bir Türk TIR şoförü öldürüldü 
</HEADLINE>
<TEXT>

     Irak'ta, bir Türk TIR şoförünün öldürüldüğü, bir şirket temsilcisinin ise yaralandığı bildirildi. 
     Reyhanlı Emniyet Müdürlüğü yetkililerinden alınan bilgiye göre, Reyhanlı'da bir nakliye şirketine bağlı olarak çalışan ve Irak'a mal götüren Faysal Demir yönetimindeki TIR'a silahlı saldırı düzenlendi. 
     Saldırı sırasında, Reyhanlı'nın Kavalcık Köyü Muhtarı Ali Demir'in oğlu Faysal Demir'in öldüğü, aynı araçta bulunan şirket temsilcisi Ali Muşluoğlu'nun ise ayağından yaralandığı belirtildi. 
     Yetkililer, saldırının düzenlendiği bölge ve saldırganların kimliği konusundaki bilgiye henüz ulaşılamadığını bildirdiler. 
     
     AİLESİ CENAZEYİ TÜRKİYE'YE İSTİYOR 

     Öte yandan Türk TIR şoförünün ailesi, cenazenin yurda getirilmesini bekliyor. 
     Reyhanlı'daki Muşluoğlu Nakliye Şirketi'ne bağlı olarak Irak'a mal götüren ve düzenlenen silahlı saldırıda yaşamını yitirdiği bildirilen Faysal Demir'in 35 Kavalcık Köyü'nde yaşayan babası İbrahim Demir, oğlunun cenazesinin Irak'ta bir hastanede olduğu yönünde bilgi aldıklarını söyledi. 
     Oğlunun içinde bulunduğu araca düzenlenen silahlı saldırı hakkında bölgeden gelen diğer şoförlerden bilgi aldıklarını belirten İbrahim Demir, şunları kaydetti 
     ''Bize anlatılanlara göre, oğlum ve 4 arkadaşının içinde bulunduğu araç Bağdat'a doğru giderken farkında olmadan Ramadi ve Felluce arasındaki bölgede ABD askerlerinin nöbet tuttuğu alana girmişler. ABD askerleri de hiç bir uyarıda bulunmadan araca ateş açmışlar. 
     Araçta bulunan şirket sahibi Ali Muşluoğlu, Abdülrezzak Cemiloğlu ve isminin Amir olduğunu öğrendiğimiz bir Iraklı yaralanmış, oğlum ise hayatını kaybetmiş. Yetkililerin bir an önce devreye girerek acımızı hafifletmesini istiyoruz. Cenazenin bir hastanede olduğunu öğrendik. Onu bize getirsinler. '' Faysal Demir'in kardeşi Mahmut Demir de ölüm haberinin tüm aileyi perişan ettiğini belirterek, şöyle konuştu 
     ''Kardeşimin ölümüyle ilgili bize resmi bir açıklama yapılmadı. Bir ABD'li öldüğünde tüm dünya ayağa kalkıyor, bizim canımız gitti. Irak'taki Türk yetkililerin devreye girmesini ve cenazemizi bize getirmesini istiyoruz.'' Bu arada, Reyhanlı Belediye Başkanı Hüseyin Şanverdi, Faysal Demir'in ailesini ziyaret ederek başsağlığı diledi. 
     Şanverdi, ailenin acısının büyük olduğunu, cenazenin bir an önce getirtilmesi gerektiğini belirterek, ''Üzerimize düşen görev neyse yapmaya hazırız. Cenazenin getirilmesi için girişimlerde bulunacağız'' dedi. 
     
</TEXT>
</DOC>
