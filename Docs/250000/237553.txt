<DOC>
<DOCNO> 237553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy31.html </URL>
<DATE> 2004/05/05/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Gül " Gürcistan-Acaristn gerginliği için bölgeye heyet gidecek" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Gürcistan ile Acaristan arasındaki sorunun barışçı yollarla çözümüne yardımcı olmak için Türkiye'den bir heyetin kısa süre içinde bölgeye gideceğini açıkladı. 
     Avrupa-Akdeniz EUROMED Süreci Ara Dönem Dışişleri Bakanları Toplantısı için İrlanda'ya gelen Bakan Gül, uçakta gazetecilerin sorularını yanıtladı. 
     Gül, bir soru üzerine, Gürcistan Başbakanı Zurab Zvania ile yaptığı telefon görüşmesini hatırlatarak, bu ülkenin toprak bütünlüğünün Türkiye için önemine dikkat çekti. 
     Gül, Kafkaslar'ın istikrarının tüm bölge için önemli olduğunu belirterek, bu nedenle Gürcistan ile Acaristan arasındaki gerginliğin barışçı bir şekilde, kan dökülmeden sona ermesi gerektiğini vurguladı. 
     Abdullah Gül, bu çerçevede Dışişleri Bakanlığı'ndan bir heyetin kısa süre içinde iki tarafla da temasa geçmek için bölgeye gideceğini bildirdi. 
     
     Merve Kavakçı'nın AİHM'ye başvurusu 
     Bakan Gül, eski Fazilet Partisi milletvekili Merve Kavakçı'nın Avrupa İnsan Hakları Mahkemesi'ne AİHM yaptığı başvuru ve mahkemenin Türkiye'den istediği savunmanın hatırlatılması üzerine, ''bu konuyla ilgili hükümetin görüşü ne ise onu yapacaklarını'' söyledi. 
     ''Bakanlar Kurulu'na da götürür, hükümetin görüşünü alırım'' diyen Gül, şu ana kadar bu konuyla ilgili herhangi bir şey yapılmadığını kaydetti. 
     
     AKPM'deki oylama 
     Avrupa Konseyi Parlamenterler Meclisi'nde AKPM KKTC ile ilgili yapılan oylamaya Azeri milletvekillerinin katılmamasına ilişkin soru üzerine de Gül, KKTC'nin siyasi ve ekonomik tecritten kurtulması için dost ve kardeş ülkelerden bazı beklentileri bulunduğunu söyledi. 
     AKPM'deki oylamanın bir maddesinde yeterli çoğunluk sağlanamadığını hatırlatan Gül, sözlerini şöyle sürdürdü 
     ''Tek üzüldüğüm nokta şu Kabul edilen bu rapor, çok iyi bir rapordu. Kıbrıs Türkleri ile ilgili şimdiye kadar bu kadar destek veren iyi bir rapor çıkmamıştı. Bu madde reddedilince, bu gölgelenmiş oldu. Sanki aleyhe bir şey çıkmış gibi oldu ama öyle değil.'' Gül, bazı dost ülkelerin milletvekillerinin oylamaya katılmadığını anımsatarak, ''Şimdi bunu kurcalayıp iki kardeş ülke arasında daha fazla üzüntüye sebebiyet vermemek gerekir. Bundan herkesin ders alması gerekir'' diye konuştu. 
     Bakan Gül, bundan sonra KKTC'nin siyasi ve ekonomik tecritten kurtulması için ''en azından yapılacak olanların yapılması gerektiğini''söyleyerek, bu konudaki beklentilerinin devam ettiğini kaydetti. 
     Gül, imam hatip liseleri ile ilgili soru üzerine, kendisinin iktidara geldiklerinde ülkeyi aritmetik çoğunlukla değil muhalefeti ve sivil toplum örgütleriyle yöneteceklerini söylediğini hatırlatarak, hükümetin bu konuda uzlaşma tavrını ortaya koyduğunu belirtti. 
     Getirilecek olan yeni düzenleme ile zaten varolan hesaplama farkının biraz daha yarışılabilecek hale getirildiğini belirten Gül, toplumun her kesiminde bu konu ile ilgili büyük bir rahatsızlık bulunduğunu kaydetti. 
     Bu değişiklik ile sanki tüm meslek liseleri için imtihan yapılmayacağı ve büyük bir avantaj verileceği gibi bir şey ortaya çıkarıldığını ifade eden Gül, yeni düzenleme ile katsayı farkının azaltılmış olacağını söyledi. 
     Gül, birçok konuda ana muhalefet partisi ve sivil toplum örgütleriyle çok yakın bir çalışma içinde olduklarını belirterek, hiçbir hükümetin şimdiye kadar kendileri kadar bu işbirliğine önem vermediğini bildirdi. 
     Bakan Gül, anayasa değişikliğinde kadınlara pozitif ayrımcılık maddesinin eklenmemesi ile ilgili soru üzerine, anayasa değişikliği sırasında 90. maddede değişiklik yaparak, uluslararası hukuku Türkiye'nin kendi hukukunun üstüne getirdiğine dikkat çekti. 
     Gül, gerek BM, gerekse diğer uluslararası örgütlerin anlaşma ve konvansiyonlarının hemen hemen hepsini imzaladıklarını, bu nedenle ''kadınlara avantaj sağlanmadı'' demenin çok gerçekçi olmadığını söyledi. 
     
</TEXT>
</DOC>
