<DOC>
<DOCNO> 240709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy04.html </URL>
<DATE> 2004/05/17/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Büyükşehirler genişliyor... 
</HEADLINE>
<TEXT>

     Yerel yönetim reform paketi içinde yer alan Büyükşehir Belediyeleri Kanunu Tasarısı, Plan ve Bütçe Komisyonu'nda yarın görüşülecek. 
     TBMM'ye 3 Mart 2002 tarihinde sunulan ve bir gün sonra görüşüldüğü Plan ve Bütçe Komisyonu'nda alt komisyona sevk edilen tasarı üzerindeki alt komisyon çalışmaları sona erdi. 
     Alt komisyon, ilgili kurumların temsilcilerinin de katılımıyla yaptığı çalışmalar sırasında tasarıda bazı değişiklikler yaparken, büyükşehir belediyelerinin sınırlarını yeniden düzenleyen bir de geçici madde ekledi. 
     Bu madde uyarınca, yasanın yürürlüğü girdiği tarihte nüfusu 5 milyondan fazla veya mevcut valilik binası merkez kabul edilerek il merkezinin en uzak ilçelerin belediye sınırına kuş uçuşu 50 kilometreden az mesafesi olan büyükşehirlerde il mülki sınırı şöyle belirleniyor 
     ''Nüfusu 2 milyondan 5 milyona kadar olan büyükşehirlerde 50 km, 1 milyondan 2 milyona kadar olan büyükşehirlerde 30 km, nüfusu 1 milyondan az olan büyükşehirlerde ise 25 km yarıçaplı dairesel alan içinde kalan ve il sınırları içinde bulunan alanlar büyükşehir belediye sınırı olacak.'' Bu sınırlar içinde kalan tüm ilçeler ''büyükşehir ilçe belediyeleri'', tüm beldeler de ''büyükşehir ilk kademe belediyeleri'' sayılacak. İlçelerin mülki sınırları ve mücavir alan sınırları ile beldelerin belediye ve mücavir alan sınırları da büyükşehirlerin belediye sınırını oluşturacak. 
     Bu sınırlar içinde kalan köyler, ilgili ilçe ve ilk kademe belediyelere bağlı mahallelere dönüşecek orman köylerinin tüzel kişiliği devam edecek. Ancak ormanlarla ilgili diğer kanun hükümleri saklı kalmak üzere bu köyler imar bakımından büyükşehir belediyesinin mücavir alanı sayılacak. Bu köylerde su ve kanalizasyon yürütme görev ve yetkisi mücavir alanda kaldıkları büyükşehir belediyesine bağlı su ve kanalizasyon idaresi tarafından gerçekleştirilecek. 
     Tasarıyla getirilen yarıçaplı dairesel içerisinde büyükşehir belediyesi kapsamına alınan ilçelerin mülki sınırları ve ilk kademe belediyelerinin mücavir alan sınırları içerisinde kalan köyler, bu mesafelerin dışında kalsa bile büyükşehir belediyesinin sınırları içine alınacak. 
     Bağlı bulunduğu ilçe veya belde merkezinin öngörülen mesafeler dışında kalması halinde, bu ilçe ve beldelerin büyükşehir sınırları içinde kalan köyleri, büyükşehir belediye sınırları dışında bırakılacak. 
     Büyükşehir belediyesi kapsamına alınan belediyelerle muhtarlıkların organları, ilk yerel seçimlere kadar görevlerini sürdürecek. Nüfusu 50 binin altında kalan ilk kademe belediyelerin tüzel kişilikleri, ilk genel seçimlerde kalkacak. 
     Yasa tasarısının, Plan ve Bütçe Komisyonu'ndaki görüşmeleri yarın saat 14.30'da alt komisyonun hazırladığı metin üzerinden yapılacak. 
     
</TEXT>
</DOC>
