<DOC>
<DOCNO> 218381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur27.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da şiddetli lodos... 
</HEADLINE>
<TEXT>

     Bağcılar'da, şiddetli lodos nedeniyle bir binadan kopan çatı parçalarının yan taraftaki ilköğretim okulunun bahçesine düşmesi sonucu 2 öğrenci yaralandı. 
     AA muhabirinin aldığı bilgiye göre, Demirkapı Mahallesi'ndeki Hasan Kağnı İlköğretim Okulu'nun bahçesine, şiddetli lodos nedeniyle yan tarafındaki bir binanın çatısından kopan parçalar düştü. 
     Bu sırada bahçede oynayan 8. sınıf öğrencileri Recep Ömür ile Erdi Durak, çatı parçalarının isabet etmesi sonucu vücutlarının çeşitli yerlerinden yaralandı. 
     Olayı hafif sıyrıklarla atlatan Erdi Durak'ın tedavisi özel bir klinikte yapılırken, ağır yaralanan ve İstanbul Tıp Fakültesi Hastanesi'ne kaldırılan Recep Ömür'ün sağlık durumunun ciddi olduğu bildirildi. 
     Bu arada, sokakta park halinde bulunan bir otomobilde de ağır hasar meydana geldiği ve bina sahibi Mehmet Hüdayi'nin ifadesi alınmak üzere polis merkezine götürüldüğü kaydedildi. 
     
</TEXT>
</DOC>
