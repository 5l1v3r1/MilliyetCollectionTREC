<DOC>
<DOCNO> 215938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun04.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Şii'lerden Bremer'a tepki .. 
</HEADLINE>
<TEXT>

     Iraklı Şiiler, ABD'nin Irak'taki sivil yöneticisi Paul Bremer'in, kaynağı İslam olan herhangi bir geçici anayasayı veto edeceği açıklamasına tepki gösterdi. 
     Iraklı Şii lider Büyük Ayetullah Ali Sistani'nin temsilcisi Şeyh Abdülmehdi El Kerbelai, Kerbela'da yaptığı açıklamada, ''İslam yasanın kaynağıdır ve çoğunluğu Müslüman olan bir ülkede bu durum normaldir. Her türlü yasayı veto edebilecek tek merci Irak halkıdır ve başka hiç kimsenin anayasaya müdahale etme hakkı yoktur. Merce-i Taklit anayasanın Irak halkının seçtiği bir komisyon tarafından hazırlanmasında ısrarcıdır'' dedi. 
     Irak İslam Devrimi Yüksek Konseyi'nin Necef'teki temsilcisi Sadreddin el Kubbanji de açıklamasında, şunları kaydetti 
     ''Bugün iktidar halka aittir ve bu da demektir ki, buradan binlerce kilometre uzaktan gelen kavramlara uyma zorunda değiliz. Irak halkının istediğinden farklı bir vizyon dayatılmaya çalışılırsa, bir kriz çıkacağını sanıyorum, böyle bir duruma gelmeyi de hiçbir taraf istemez.'' Bremer, Kerbela kentinde yaptığı konuşmada, kaynağı İslam olan herhangi bir geçici anayasayı veto edeceğini söylemiş, anayasa taslağının Irak'ın resmi dininin İslam olduğunu kabul edeceğini ve İslam'dan esinleneceğini, ancak İslam'ın ana kaynak olmasına karşı olduğunu ifade etmişti. Bremer, ''Iraklı liderlerin anayasanın şeriat yasaları ilke alınarak hazırlanmasını istemeleri durumunda ne olacağı'' sorusuna ''Veto yetkisine sahibim. Bizim tutumumuz açık'' yanıtını vermişti. 
     
</TEXT>
</DOC>
