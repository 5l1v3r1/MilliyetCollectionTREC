<DOC>
<DOCNO> 209864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun17.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş Altımızdan devletimizi, toprağımızı almak istiyorlar 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta her iki tarafın da kendilerini tatmin edecek bir noktaya gelmek mecburiyetinde olduğunu ifade ederek, ''Rum da artık anlamalıdır ki, kendisine liderlerinin vaat ettikleri olamaz ve liderlerinin söyledikleri yerine gelirse Kıbrıs meselesinde hal çaresi değil, Rumların hal çaresi geçerli olur. Bunu kimse kabul etmez'' dedi. 
     Denktaş, Kıbrıs'ta ''bir devlet varolacaktır'' diyebilmek için, iki devletin kendi yetkilerinden bir şeyler vererek bir devlet yaratması gerektiğinin altını çizdi. 
     Cumhurbaşkanı Denktaş, Güzelyurt Sanat Derneği heyetini kabulünde yaptığı konuşmada, her iki tarafın bir noktada buluşmak mecburiyetinde olduğunu ve buluşulacak noktanın da gayet basit olduğunu belirterek, şunları söyledi 
     ''Kıbrıs'ta iki halk vardı, 'bir halk vardır' diyerek bir yere varamazlar. İki demokrasi vardı, 'bir demokrasi vardır' diyerek bir yere varılamaz. İki devlet vardır, 'bir devlet vardır ve bir devlet varolacaktır' diyebilmeleri için, iki devletin kendi yetkilerinden bir şeyler vererek bir devlet yaratması, bir şapka yaratması gerekmektedir. İki devlete müşterek bir şapka yaratması gerekmektedir. Gerisi artık teferruattır. Onun için iki egemen halkın varlığı kabul edildiği an yollar açılır.'' 
     
     ''BİRBİRİMİZİN VARLIĞINA SAYGILI OLALIM'' 
     Rum halkının KKTC'yi ziyaretiyle bazı gerçekleri gördüğünü kaydeden Denktaş, ''Kuzey'de bir devlet vardır, bir idare vardır, bir halk vardır ve bu halkla biz yan yana komşu olarak yaşayabiliriz, bu ispat edilmiştir artık. Yeter ki birbirimizin varlığına, birbirimizin idaresine saygılı olalım. Bu varoldukça Kıbrıs'ta anlaşma mümkündür, inşallah mümkün olur'' dedi. 
     Kimsenin moralini bozmamasını isteyen Cumhurbaşkanı Denktaş, ''Ne oldu Ne oluyor Herkes konuşuyor, her taraf konuşuyor. İşinize gücünüze sahip çıkın. Öğretmenler gençlere sahip çıksın. Herkes memlekete, toprağına, evine sahip çıksın. 'Ben varım' desin, başını dik tutsun'' diye konuştu. 
     Cumhurbaşkanı Denktaş, seçimlerden çıkan sonuç nedeniyle Güzelyurt halkı arasında moral bozukluğu yaşayanlar olduğunu, seçimlerde, ''biz tepkiyle oy verdik böyle yorumlanacağını düşünmedik'' diyenler olduğunu ifade ederek, şöyle devam etti 
     ''Bunlar arkada kalmıştır artık, ileriye bakalım. Memlekete sahip çıkalım. Davaya sahip çıkalım. 'Buralar bizimdir' diyerek yaşamaya devam edelim. Dava kutsaldır. Daha da kutsallaşmıştır bir bakıma. Çünkü altımızdan neyi almak istediklerini görüyoruz devletimizi almak istiyorlar, toprağımızı almak istiyorlar, evimizi almak istiyorlar, egemenliğimizi kabul etmiyorlar. Onun için daha da kutsal bir dava halinde yürütülmesi gerekir.'' 
     
</TEXT>
</DOC>
