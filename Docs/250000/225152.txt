<DOC>
<DOCNO> 225152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko12.html </URL>
<DATE> 2004/03/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karayolu yolcu taşımacılığında zorunlu koltuk sigortası yapılacak 
</HEADLINE>
<TEXT>

     Karayolu Yolcu Taşımacılığı Zorunlu Koltuk Ferdi Kaza Sigortası'nda, koltuk başına 40 milyar liralık tedavi gideri, 40 milyar lira da sakatlanma ve teminatı verilecek. Devlet Bakanlığı'nın Karayolu Yolcu Taşımacılığı Zorunlu Koltuk Ferdi Kaza Sigortası'nın uygulanmasına ilişkin tarife ve talimatı, 25 Mart Perşembe günü, saat 12.00 itibariyle yürürlüğe girmek üzere, Resmi Gazete'nin bugünkü sayısında yayımlandı. 
     Daha önce ''Otobüs Zorunlu Koltuk Ferdi Kaza Sigortası'' adıyla uygulanan zorunlu koltuk sigortasının adı, Şubat ayında yayımlanan Bakanlar Kurulu Kararı ile ''Karayolu Yolcu Taşımacılığı Zorunlu Koltuk Ferdi Kaza Sigortası'' olarak değiştirilmişti. Bu kararın uygulanmasına ilişkin tarife ve talimat da bugün yayımlanmış oldu. 
     Yetkililer, zorunlu koltuk sigortasının uygulanmasında ve içeriğinde bir değişiklik olmadığını belirttiler. 
     Resmi Gazete'nin bugünkü sayısında yayımlanan tarife talimata göre, Türkiye'de karayolu motorlu araçlar mali sorumluluk sigortası branşında ruhsatı olan bütün sigorta şirketleri, karayolu yolcu taşımacılığı zorunlu koltuk ferdi kaza sigortasını yapmakla yükümlü olacak. 
     Teminat tutarları, taşımanın yapıldığı motorlu kara taşıtındaki görevli sürücü ve yardımcıları ile yolcu koltuk başına, tedavi giderleri için 40 milyar lira, sakatlanma ve ölüm halinde ise 40 milyar lira olarak belirlendi. Tedavi giderlerinin başka sigorta sözleşmeleri ile teminat altına alınmış olması durumunda, söz konusu giderler öncelikle bu sigortadan karşılanacak. 
     Sigorta primleri, sigorta şirketlerince serbestçe belirlenecek. 
     Bu tarife ve talimatın yürürlüğe girmesinden sonra yapılacak sigorta sözleşmeleri, 40 milyar liralık tedavi, 40 milyar liralık da sakatlanma ölüm teminatı üzerinden yapılacak. Ancak, sözleşme süresi içinde, Hazine Müsteşarlığı'nın bağlı bulunduğu bakan tarafından teminat tutarları artırıldığı takdirde, eski teminat tutarları üzerinden sigortası yapılmış ve süresi devam eden sigorta sözleşmesine sahip yolcu taşımacıları, sigorta şirketlerine başvurarak yeni teminatlar üzerinden karayolu yolcu taşımacılığı zorunlu koltuk ferdi kaza sigortası zeyilnamelerini bu tarife ve talimatın yürürlük tarihinden itibaren 15 gün içinde alacak. 
     Zeyilname yapılmayan ve teminatları yeni limitlere getirilmeyen sigorta sözleşmelerinde, sigorta şirketlerinin sorumluluğu eski teminat tutarları ile sınırlı olacak. 
     Sigorta sözleşmesine bağlı olarak sigorta ettirene yüklenmiş veya yüklenecek vergi, resim, harç ve diğer yükümlülükler sigorta ettirenden alınacak. 
     Bu sigorta ile şehirlerarası ve uluslararası yolcu taşımacılığı kapsamında seyahat eden yolcuları, sürücüleri ve yardımcılarını, taşımacılık hizmetinin başlangıcından bitimine kadar geçen seyahat süresi içinde, duraklamalar da dahil olmak üzere, maruz kalacakları her türlü kazaların neticelerine karşı teminat altına alınıyor. 
     Taşımacılığın yapıldığı her bir motorlu kara taşıtı için ayrı bir sigorta sözleşmesi düzenlenecek ve sigorta sözleşmesine ait kısa bilgiler ile sigortacının adı ve açık adresini belirten bir levha taşıtın iç tarafından kolaylıkla görülebilecek bir yerde bulundurulacak. 
     
</TEXT>
</DOC>
