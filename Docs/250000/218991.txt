<DOC>
<DOCNO> 218991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko42.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomiden kısa kısa... Antalya'da domates alıcı bekliyor 
</HEADLINE>
<TEXT>

     Türkiye Kalite Derneği KalDer İzmir Şubesi Yönetim Kurulu Başkanlığı'na Şener Muter yeniden seçildi. 
     KalDer İzmir Şubesi'nin Genel Kurulu'nda yapılan seçimlerde, Şener Muter başkanlığında oluşturulan liste, delegelerin oyuyla yönetim kurulu görevine getirildi. 
     Yönetim Kurulu'nun yaptığı görev dağılımı sonucunda, Şener Muter başkanlığındaki yönetim kurulunda, başkan yardımcılığına Okan Sezer, saymanlığa da Mustafa Sarıgözlü getirildi. 
     Yönetim Kurulu'nda Tamer Taşkın, Vecihi Gürses, Murat Hocalar ve Özlem Değirmencioğlu da görev aldı. 
     
     Adapazarı TSO'dan toplu konut tepkisi... 
     Adapazarı Ticaret ve Sanayi Odası TSO Yönetim Kurulu Başkanı Erol Öztürk, Toplu Konut İdaresi TOKİ ve belediyelerin yaptırdığı konut inşaatlarına sınırlama getirilerek, inşaat sektörünün önünün açılması gerektiğini savundu. 
     Erol Öztürk, yaptığı yazılı açıklamada, inşaat sektörünün oluşturduğu katmadeğer ve istihdam nedeniyle ekonomide önemli yer tuttuğuna işaret ederek, TOKİ ve bazı belediyelerin yaptırdığı toplu konutların sektörü olumsuz etkilediğini belirtti. 
     ''TOKİ'nin ve belediyelerin yaptırdığı konut inşaatlarına sınırlama getirilmesini'' isteyen Öztürk, ''İnşaat sektörü iş yapamaz duruma gelmiştir. Bir taraftan kamunun ekonomideki ağırlığını azaltıcı reformlar hayata geçirilirken, diğer taraftan TOKİ ve belediyelerin yaptığı konutlarla inşaat sektöründeki kamunun ağırlığının giderek artırılmasını tutarlı ve doğru bulmuyoruz.'' 
     
     Muhasebeciler günü... 
     Hatay Serbest Muhasebeci Mali Müşavirler Odası SMMO Başkanı Abdullah Korkmaz, kayıt dışı ekonominin karanlık işleri ve yolsuzluğu beslediğini belirtti. 
     Korkmaz, 1 Mart Muhasebeciler Günü dolayısıyla düzenlediği toplantıda, sağlıklı bir ekonominin temelini kayıt ve belge düzeninin oluşturduğunu, denetimin hem şeffaflığın sağlanmasında hem de demokrasi kültürünün yerleşmesinde ''olmazsa olmaz'' koşulların başında geldiğini kaydetti. 
     Kayıt ve belge düzeni ile denetimin, yolsuzluğun ''panzehiri'' olduğunu kaydeden Korkmaz, ''Ülkemizde kayıt ve belge düzeni ile denetimin yerleşmemiş olması karanlık ilişkileri ve yolsuzluk ekonomisini besleyerek güçlendirmektedir. Kayıt dışı ekonomi ve ekonomide saydamlığı geliştirme mücadelesine devam edeceğiz'' dedi. 
     Toplantıya, Hatay Defterdar Vekili Ali Söğüt, Vergi Dairesi yetkilileri ile çok sayıda mali müşavir ve muhasebeci katıldı. 
     
     Gediz OSB elektrik ihalesi,17 Mart'ta yapılacak 
     Kütahya'nın Gediz İlçesi Organize Sanayi Bölgesi'nin OSB , AG-OG Elektrik Şebekesi ve 12 kilometre uzunluğundaki enerji nakil hattının yapım ihalesi, 17 Mart'ta yapılacak. 
     Gediz Belediye Başkanı İsmail Şenol, AA muhabirine yaptığı açıklamada, OSB'nin altyapı hizmetlerinin tamamlandığını, elektrik şebekesi için de ihale aşamasına geldiklerini belirtti. 
     Şenol, OSB'nin hizmete açılmasıyla, sanayicinin önünün açılacağını ifade etti. 
     
     Antalya'da, domates alıcı bekliyor 
     Antalya'nın Kumluca İlçesi'ndeki domates üreticileri, domates fiyatının geçen yıllara oranla düşük seyrettiğini belirttiler. 
     Domates üreticisi İsmail Ataşçı, ürünlerinin hasat zamanının geldiğini belirterek, komisyoncuların alıcı olmadığı gerekçesiyle kendilerine ''Ürününüzü toplamayın'' uyarısı yaptıklarını söyledi. 
     AA muhabirinin sorularını yanıtlayan Ataşçı, domatesi hala dalında beklettiklerini kaydederek, fiyatların geçtiğimiz yıllara oranla oldukça düşük olduğunu ifade etti. 
     Domatesi alıcı çıktığı zaman toplamaya başlayacaklarını belirten İsmail Ataşçı, ''Toptancı Hali'nde domatesin kilosu 700 bin lira. Devletimizin ihracata daha fazla önem vermesi gerekiyor. Bunun yanı sıra da üreticilerimizin kaliteli ürün yetiştirmesi gerekiyor'' diye konuştu. 
     
     Vali'den tarıma destek... 
     Afyon Valisi Muzaffer Dilek, İl Özel İdare bütçesinde 4 milyar liralık ödenek sağlayarak tarıma destek verdi. 
     A.A muhabirinin İl Özel İdare Müdürlüğü ve Tarım İl Müdürlüğü yetkilerinden edindiği bilgiye göre, 2003 yılı içerisinde Afyon İl Özel İdare Bütçesinden 4 milyar 296 milyon liralık ödenek ayrıldı. Ayrılan ödeneğin 138 milyar 646 milyon lirası harcanırken, kalanı 2004 yılı yatırım programında harcanmak üzere devrildi. 
     Afyon İl Özel İdare Bütçesinde ayrılan ödeneklerle, çeşitli meyve fidanı, mısır tohumu, kekik fidesi, fidan dikiminde kullanılmak üzere toprak burgusu, mekanik ekim makinesi, pülverizatör, mısır slaj makinesi, macar fiği, hayvancılığı desteklemek amacıyla hayvan suni tohumlama malzemeleri alındı. 
     İl Özel İdare Bütçesinden 2004 yılı yatırım programında ise 713 Milyar 727 milyon liralık ödeneğin bulunduğu kaydedildi. 
     
     Tekirdağ'da DGD ödemeleri... 
     Tekirdağ çiftçisinin beklediği, Doğrudan Gelir Desteği DGD ödemelerine il merkezi ile 4 ilçede başlandı. 
     Tarım İl Müdürü Haydar Soykan, AA muhabirine yaptığı açıklamada, Tekirdağ merkez olmak üzere, Çorlu, Çerkezköy, Saray ve Marmara Ereğlisi'nde ödemelere başlandığını söylendi. 
     Bu şekilde Tekirdağ'da il olarak DGD ödemelerinin ilk bölüm ödemelerinin tamamlandığını belirten Soykan, ''Bakanlığın belirleyeceği günlerde de ikinci taksit ödemeleri yapılacak'' dedi. 
     Paralarını Ziraat Bankası'ndan almak üzere gelen ve izdihamla karşılaşan çiftçiler de, bu sıkıntılı durumun oluşmaması için yetkililerden, ödemelerin bir sıralama ile yapılmasını isteğinde bulundular. 
     
</TEXT>
</DOC>
