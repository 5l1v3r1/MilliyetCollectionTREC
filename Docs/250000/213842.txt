<DOC>
<DOCNO> 213842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yasam/yas01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kreşe 4 yaşında gönderin 
</HEADLINE>
<TEXT>

   Çocuk için 2 yaşına kadar annesiyle birlikte olmanın önemli olduğunu belirten uzmanlara göre ideal kreş yaşı 4... 
      İZMİT AA 
   
   Oyun çağı olarak bilinen 3 yaş üzerindeki çocukların kreş veya anaokuluna gönderilmesi, çocuğun gelişimine yarar sağlıyor. 
   Kocaeli Üniversitesi Eğitim Fakültesi öğretim üyesi Yrd. Doç. Dr. Ayla Akbaş, ana babaların çocuklarını kreş veya anaokuluna gönderme zamanını tam olarak bilemediklerini söyledi. 
   
   İlk 2 yaş çok önemli 
   Çalışan annelerin çocuklarını zorunlu olarak iki yaşında veya daha önce kreşe gönderdiklerini belirten Akbaş, "Kreşe göndermede ideal yaş 4 olmalıdır" dedi. Süt çağı olarak bilinen 2 yaşına kadar olan dönemde, çocuğun annesine maddi ve manevi olarak daha çok gereksinim duyduğunu anlatan Akbaş, şöyle konuştu 
   "Çocuk, 2 yaşına kadar anneyle vakit geçirmeli. Bu, çocuk için duygusal açıdan önemli. 4 yaşında kreşe gönderilen çocuk, gelişimi açısından önemli kazanımlar elde eder. Evde kardeşi de olmayan çocuk, yeni arkadaşlar bulur ve paylaşma, sorumluluk duygusu kazanabilir. Aynı zamanda da grupla birlikte hareket edeceğinden özgüven kazanır, içinde gizli liderlik duygusu da varsa ortaya çıkar." 
   Kreşin bazı çocuklara dezavantaj sağlayabildiğini de vurgulayan Akbaş, "Bakıcıların eğitimsiz olması, ailesi sorunlu çocukların bulunması, normal çocukların üzerinde olumsuz etki yapabilir. Konuşma biçimi değişebilir ve ailesinde görülmeyen argo ve küfürlü cümleler kurabilir" diye konuştu. 
   
   
   
</TEXT>
</DOC>
