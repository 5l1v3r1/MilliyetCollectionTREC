<DOC>
<DOCNO> 217799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur15.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cizre'de zincirleme kaza, LPG yüklü tanker yandı... 
</HEADLINE>
<TEXT>

     Şırnak'ın Cizre İlçesi'nde benzin yüklü TIR ve LPG yüklü tankerlerin de karıştığı zincirleme trafik kazasında 2 kişi öldü, 1 kişi yaralandı. 
     Alınan bilgiye göre, Irak plakalı benzin yüklü bir TIR, Nusaybin- Cizre karayolunun 10. kilometresinde karşı yönden gelen bir tanker ile çarpıştı. Arkadan gelen 2'si LPG yüklü tanker olmak üzere 8 araç da kaza yapan araçlara çarptı. LPG yüklü tankerlerin alev alması sonucu araçlardan 4'ü yandı. 
     Olay yerinde incelemelerde bulunan Cizre Kaymakamı Talip Yel, AA muhabirine yaptığı açıklamada, kazaya Irak plakalı TIR'ın neden olduğunu belirterek, şunları söyledi 
     ''Kazada 1'i Irak uyruklu 2 kişi öldü. 1 kişi de yaralandı. Yaralı, Cizre Devlet Hastanesi'ne kaldırıldı. İtfaiye ekipleri yanan araçlarda soğutma çalışmalarını sürdürüyor. Kaza nedeniyle Nusaybin-Cizre karayolunu trafiğe kapattık. Araçların söndürülmesi ve yoldan kaldırılmalarının ardından yol trafiğe açılacak.'' Yolun kapatılması nedeniyle Nusaybin-Cire karayolunda yaklaşık 10 kilometrelik araç kuyruğu oluştu. 
     
</TEXT>
</DOC>
