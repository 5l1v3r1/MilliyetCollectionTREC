<DOC>
<DOCNO> 203470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/spo03.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yel, kayadan toz alır 
</HEADLINE>
<TEXT>

   Galatasaray Teknik Direktörü Fatih Terim, ligin ilk yarısında başarısız olduklarını söyledi, kendisi hakkındaki yıkıcı eleştiriler yapanlara da atasözüyle cevap verdi 
      ERHAN TELLİ 

   
   'Yapacak birşey yok' 
   LİGİN ilk yarısını Elazığspor beraberliğiyle tamamlayan Galatasaray'ın Teknik Direktörü Fatih Terim, dünkü karşılaşmada mücadeleden memnun kaldığını belirtti, ancak hakem Ali Aydın'ı eleştirdi. İlk golün öncesinde topun 15 cm. dışarıdan çevrildiğini, ikinci penaltının pozisyonunda da ofsayt bulunduğunu vurgulayan Terim, "Aydın daha iyi bilir Yapacak birşey yok. Konuşursam ceza alıyorum" ifadesini kullandı. 
   
   'Üçüncü gol gelseydi' 
   FUTBOLCULARIN büyük bir gerilim içinde maçları oynadığına dikkat çeken Terim, "Üçüncü golü bulabilseydik durum daha farklı olurdu" diye konuştu. Kendisini eleştirenlere yanıt veren Fatih hoca, "Ben de onlarla aynı şeyi söylüyorum. İlk yarıda başarılı değiliz. Ancak tenkitler belli bir seviyede olursa faydalı olur. Ama bazıları şunu bilmeli 'Yel, kayadan ancak toz alır' Başka bir şey alamaz. Benim de yalnızca tozumu alabilirler" dedi. 
   
   'Resmen saldırı' 
   TERİM, Faruk Süren ile Mehmet Cansun'a imalı cevaplar verdi. Galatasaray Teknik Direktörü şunları söyledi "İki eski başkanın maç günündeki bu açıklamaları resmen saldırıdır. Galatasaray'da en azından böyle bir terbiye vardır. Maç günü böyle konuşulmaz." Fatih hoca, iki başkanın kendisini istifaya çağırmasına ise "Bir sebep mi var" dedikten sonra "Adı üstünde eski başkanlar" diyerek sözlerini noktaladı. 
   
   Terim'e ceza yok    Tecrübeli teknik adam, yine Disiplin Kurulu'na sevk ediliyor. Bir ay ceza alması beklenen Fatih hoca, bunu devre arasında çekecek ve ligin ikinci yarısında takımının başında olacak 
   CEMAL ERSEN 

   Aydın'a isyan etti 
   ELAZIĞSPOR maçının son dakikasında hakem Ali Aydın'ın verdiği penaltı kararından sonra el - kol hareketleri yapan ve hakaret ettiği belirtilen Galatasaray Teknik Direktörü Fatih Terim'in Disiplin Kurulu'na sevk edileceği öğrenildi. Terim'in disiplin kuruluna sevk edilmesi durumunda daha önce de benzeri olaylardan sabıkası bulunduğu için asgari 1 ay hak mahrumiyeti cezası alacağı vurgulandı. 
   
   Kulübeye de ceza 
   ANCAK ligde devre arasına girildiği için Galatasaray Teknik Direktörü'nün cezasını verilen bu arada çekeceği ifade edildi. Bu arada penaltı pozisyonunda kararı protesto eden kaleci antrenörü Eser Özaltındere ve idareci Turgay Vardar'ın da dördüncü hakem Metin Aydoğan tarafından rapor edildiği öğrenildi. Futbolcuların durumu ise yarın televizyon görüntülerinin izlenmesi sonrasında belli olacağı belirtildi. 
   
   
</TEXT>
</DOC>
