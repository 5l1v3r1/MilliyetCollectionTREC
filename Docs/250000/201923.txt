<DOC>
<DOCNO> 201923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy09.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Son firari de cezaevinde 
</HEADLINE>
<TEXT>

   Susurluk soruşturmalarının sonuncusu da karara bağlandı. Eski özel tim görevlisi Mustafa Altınok, cezaevine gönderildi 
      TOLGA ŞARDAN Ankara 

   
   Susurluk kazasının ardından başlatılan soruşturmalar zinciri kapsamında yargılanıp 4 yıl hapis cezasına çarptırılan eski özel tim görevlisi Mustafa Altınok, Türkiye'ye dönerek cezaevine girdi. Altınok'la birlikte Susurluk perdesi de kapanmış oldu. Eski meslektaşları Ercan Ersoy, Ayhan Çarkın ve Oğuz Yorulmaz'la birlikte "Kumarhaneciler Kralı" olarak tanınan Ömer Lütfi Topal'ın Yeniköy'de öldürülmesiyle ilgili yargılanan Altınok, İstanbul 6 No'lu DGM'nin kararının Yargıtay'da onanması için geçen sürede kayıplara karışmış, yurtdışına çıktığı belirlenmişti. DGM'nin Susurluk davasındaki kararlarını 15 Ocak 2002'de onayan Yargıtay 8. Ceza Dairesi'nin ilamı 23 Ocak'ta açıklanmıştı. 
   
   12 ay hapis yatacak 
   Ramazan Bayramı'ndan birkaç gün önce Ukrayna'nın Odessa kentinden İstanbul'a gelen Altınok, hakkındaki gıyabi tutuklama kararı nedeniyle Atatürk Havalimanı'nda gözaltına alındı. Bakırköy Adliyesi'ne sevk edilen Altınok, kararın vicahiye çevrilmesinin ardından Metris Cezaevi'ne gönderildi. Altınok, infaz yasası gereği 12 ay hapis yatacak. 
   
   
   
</TEXT>
</DOC>
