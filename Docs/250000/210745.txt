<DOC>
<DOCNO> 210745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/dunya/adun.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'ye hayır derse aptallık olur' 
</HEADLINE>
<TEXT>

   Fransa'nın önemli düşünce kuruluşu, Uluslararası Araştırmalar ve Etüdler Merkezi'nin Türkiye uzmanı Bayart, ülkesinin Türkiye'ye tarih verilmesi konusundaki tavrının olumluya doğru kaydığını belirtti 
      Güven Özalp Brüksel 

   
   Türkiye'nin Avrupa Birliği AB ile müzakerelere başlaması konusunda şu ana kadar tavrını net bir şekilde ortaya koymayan, ancak daha çok olumsuz sinyaller gönderen Fransa'da "umut verici" bir eğilim giderek ağırlık kazanıyor. Fransa'nın tanınmış ve saygın düşünce kuruluşlarından olan Uluslararası Araştırmalar ve Etüdler Merkezi'nin CERI Türkiye uzmanı Jean François Bayart, Fransa'daki değişimin kendisini bile şaşırttığını söyledi. Bayart, "Avrupa, Türkiye'ye hayır derse büyük bir aptallık yapmış olur" dedi. 
   
   'Türkiye, Avrupa'nın parçası' 
   Arı Hareketi tarafından Avrupa Parlamentosu'nda AP düzenlenen Türkiye konulu bir panelde konuştuktan sonra görüşme fırsatı bulduğumuz Bayart, müzakerelere başlama kararının alınmasının AB'nin önündeki en akılcı seçenek olduğunu belirterek, "Türkiye, Avrupa'nın tarihinin ve bütünlüğünün bir parçası. Türkiye'ye, 'hayır' denmesi, gerek Avrupa gerekse Türkiye açısından felaket senaryolarını da beraberinde getirir. Avrupa, Türkiye'ye hayır derse büyük bir aptallık yapmış olur" diye konuştu. 
   
   Fransa'da hayır sıkıntısı 
   Bayart, müzakereler açısından kilit rolde olan ancak şu ana kadar olumsuz tavrıyla dikkat çeken Fransa'da bile olumlu bir değişim yaşandığına dikkat çekerek, "Bu beni bile şaşırtıyor. İki yıl önce müzakere konusu gündeme gelse Fransa'nın cevabı kesinlikle 'hayır' olurdu. Ancak şu an olumlu bir değişim var. Olumsuz tavır takınmanın sıkıntısını yaşıyorlar" dedi. Bayart'a göre, Fransa, aralıkta "olumlu ancak şartlı" bir tavır takınabilir. 
   Türkiye'nin üyeliğine ilişkin en önemli sorunun "büyüklüğü" olduğunu ifade eden Bayart, İslam unsurunun kesinlikle sorun yaratmayacağı görüşünde. Bayart, "Türkiye'de Avrupalı bir İslam var. Sekülarize olmuş, pozitivist bir İslam, Avrupa açısından sorun yaratmaz" şeklinde konuştu. Bayart, Türkiye'nin Müslüman bir ülke olmasının AB sürecinde kendisi açısından ek bir değer yarattığını söyledi. 
   
   Merak edilen konu 
   Avrupa'da şu an Türkiye konusunda en çok merak edilen sorunun AKP hükümetinin gizli bir gündemi bulunup bulunmadığı olduğunu belirten Bayart, Türkiye'nin siyasi olarak İslama kayma ihtimali bulunmadığını söyleyerek "Bu yönde gizli bir gündem varsa bile gerek Türkiye'deki sistem gerekse toplum bunun uygulanmasına izin vermez" dedi. 
   
   
</TEXT>
</DOC>
