<DOC>
<DOCNO> 244092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/siyaset/axsiy01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa sessiz kalan liderlere semah yok 
</HEADLINE>
<TEXT>


NATO zirvesine davet edilen Hubyar Sultan Alevi Derneği, 'Semah, barışın simgesidir. Askeri topluluğa semah yapmayız' diyerek daveti reddetti 

Ezelhan Üstünkaya Ankara 


İstanbul'daki NATO zirvesinde dünya liderlerine tasavvuf gösterisi yapılacak. Programa davet edilen Hubyar Sultan Alevi Kültür Derneği ise, Irak ve Filistin'de yaşanan olayları gerekçe göstererek, liderlere semah gösterisi sunamayacağını bildirdi. 
Zirvede, ABD Başkanı George Bush'un da aralarında bulunduğu 55 devlet başkanına, Anadolu'nun dini - kültürel zenginliğini yansıtacak 45 dakikalık bir konser verilecek. Çırağan Sarayı'nda 28 Haziran akşamı gerçekleştirilecek konserin ayrıntıları, güvenlik nedeniyle gizli tutuluyor. 
Programda, Ahmet Özhan konserinin yanı sıra, Mehter Takımı, Mevlevi sema ve Alevi semah gösterileriyle Ermeni ve Rum ilahi koroları yer alacak. Ayrıca Yunus Emre Oratoryosu da seslendirilecek. 
Dışişleri Bakanlığı aracılığıyla hazırlanan program çerçevesinde, Alevi Bektaşi Federasyonu'na ABF bağlı Hubyar Sultan Alevi Kültür Derneği'ne semah gösterisi için teklif götürüldü. Semah yapan gruplar arasında özel bir konumu olan dernek, Irak ve Filistin'de yaşanan olayları dikkate alarak, NATO üyelerine yönelik etkinliğe katılmak istemedi. Kararı görüşen ABF yönetimi de, federasyona bağlı Alevi örgütlerin programa katılmaması yönünde bağlayıcı karar aldı. 
Hubyar Sultan Alevi Kültür Derneği Başkanı Ali Kenanoğlu, NATO karşıtı platform üyesi olduklarına dikkat çekerek, "Semah, barışın simgesidir. Alevi semahın, askeri topluluğun önünde yer alması mümkün değil. Semahın özü, sözü anlatımının merkezinde insan vardır. Semah 72 millete aynı nazarla bakar. Irak ve Filistin'de yaşananlara NATO'nun sessiz kalması kabul edilemez" dedi. 
Yetkililer, bu gelişme üzerine, gösteri için federasyona üye olmayan gruplara teklif götürüleceğini bildirdi. 


</TEXT>
</DOC>
