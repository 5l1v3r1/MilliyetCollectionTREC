<DOC>
<DOCNO> 229110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/aeko.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan yine rekortmen 
</HEADLINE>
<TEXT>

   Doğan Holding Yönetim Kurulu Başkanı Aydın Doğan son 10 yıl içinde altıncı defa İstanbul Gelir Vergisi rekortmeni oldu. Doğan'a 2003'te 9 trilyon vergi tahakkuk etti 
      EKONOMİ SERVİSİ 
   
   Doğan Holding Başkanı Aydın Doğan, 2001 ve 2002'den sonra 2003 yılında da İstanbul'da Gelir Vergisi rekortmeni oldu. Aydın Doğan, 9 trilyon 2 milyar 989 milyon 900 bin lira olarak tahakkuk eden vergi ile ilk sıradaki yerini bu yıl da korudu. 
   1994, 1996 ve 1998'de de İstanbul vergi rekortmeni, 1995 ve 1997'de ise rekortmenler listesinde ikinci olan Doğan'a 2002'de tahakkuk eden vergi miktarı 4.2 trilyon lira olmuştu. 
   2003'teki vergi rekortmenleri listesinde Doğan'ı, 4.2 trilyon lira ile isminin açıklanmasını istemeyen bir vergi mükellefi izledi. Kale Grubu Şirketleri Yönetim Kurulu Başkanı İbrahim Bodur, 30 basamak yükselerek 4.7 trilyon liralık vergi ile üçüncü oldu. Koç ailesinden Semahat Sevim Arsel, 4.6 trilyon liralık vergi ile listede dördüncü sırada yer aldı. 
   Park Holding Başkanı Turgay Ciner 3 trilyon lira ile beşinci, Koç ailesinden Suna Kıraç 2.9 trilyon lira ile altıncı oldu. 
   Bir önceki yıl sıralamada ikinci olan Kemal Uzan'ın bu yıl sıralamada yer almaması dikkat çekti. Ancak oğlu Genç Parti Başkanı Cem Cengiz Uzan 2.6 trilyon liralık vergi ile sekizinci sırada yer aldı. Cem Uzan bir önceki yıl 44'üncü sırada yer almıştı. 
   
   Murat Ülker 9'uncu oldu 
   Dokuzuncu sırada yer alan Ülker Grubu İcra Kurulu Başkanı Murat Ülker'e tahakkuk eden vergi 2.6 trilyon lira. 10'uncu sırada ise 2.5 trilyon lira ile bazı çimento şirketlerinde hissesi bulunan İsmail Tarman bulunuyor. 
   Koç Holding Başkanı Mustafa Vehbi Koç 1.7 trilyon liralık tahakkuk eden vergi ile 20'nci sırada, Koç Holding CEO'su Fevzi Bülend Özaydınlı, 1.4 trilyon liralık vergi ile 34'üncü sırada yer aldı. Rekortmenler listesinde Sabancı ailesinden Yalçın Sabancı 13'üncü, Şevket Sabancı 15'inci, Suzan Sabancı Dinçer 26'ncı, Demir Sabancı 27'nci, Çiğdem Sabancı Bilen 28'inci, Sevil Sabancı 51'inci, Ömer Sabancı 57'nci, Ali İsmail Sabancı 62'nci, Dilek Sabancı 63'üncü ve Mehmet Sabancı 74'üncü sırada yer aldı. 
   
   Avşar öne geçti 
   Sanatçılarda ise Mehmet Ali Erbil ile Hülya Avşar arasında süren yarışa son nokta konuldu. 1 trilyon 218 milyar lira tahakkuk eden Avşar birinci olurken, 1 trilyon 196 milyar tahakkuk eden Erbil ikinci sırada yer aldı. Cem Yılmaz 897 milyar 925 milyon vergiyle üçüncü oldu. 
   
   12 bin 560 kayıtsız iş yeri tespit edildi    İstanbul Defterdarı Kadir Boy, vergi rekortmenleri ile ilgili olarak yaptığı açıklamalar sırasında, kayıtdışı ekonomiyle mücadele konusuna da değindi. 
   2003 yılı ve 2004 yılının Mart ayı sonuna kadar yapılan denetimler konusunda da bilgi veren Kadir Boy, bu süre içinde 12 bin 560 kayıtsız iş yeri tespit edildiğini, 606 bin 200 mükellefin denetlendiğini ve 32 trilyon lira ceza kesildiğini söyledi. Boy, eğlence sektörüne yönelik hasılat tespit çalışmalarında ise 832 iş yerinde hasılat tespiti yaptıklarını anımsatarak, 6 trilyon liranın belgeye bağlandığını kaydetti. 
   Boy, İstanbul'un Türkiye vergi gelirleri içindeki yerini de şöyle anlattı "Geçen yıl Türkiye'de tahsil edilen 84 katrilyon 334 trilyon liralık verginin 36 katrilyon 954 trilyon lirası İstanbul'da tahsil edilmiştir. Tahsilat oranına göre iller arasında yapılan sıralamada İstanbul üçüncü sırada olup ayrıca Türkiye ortalamasının da 1.55 puan üzerindedir." 
   
      
   
      
   
      
   
   
</TEXT>
</DOC>
