<DOC>
<DOCNO> 230534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/ysenay.html </URL>
<DATE> 2004/04/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Derbi heyecanı 
</HEADLINE>
<TEXT>

   
   Futbolda çabuk düşünüp, çabuk oynamadığın zaman açığa düşüp, rakibine mahkum kalacağın net bir gerçektir ve dün gece bu doğru bir kez daha ispatlanmıştır. 
   Öyle ya, şampiyonluk kilidinin anahtar maçına çıkıyorsun, rakibin Türkiye dışında bu ülkeyi son nefesine kadar temsil etmiş ve ligin en fiyakalı takımlarından Gençlerbirliği... Evet, Beşiktaş da, bu vatanın 100 yıllık amblemini göğsüne takmış en gözde ekiplerin önde geleni... İyi de o zaman oyun başladığı zamanki o savunma derbederliği niye Orta alandaki Giunti, Tümer, İbrahim'in birbirinden çok ayrı yaşayan top taşıma ve paslaşma dağınıklığı hiç de şampiyonluğu kovalayan bir Kartal pençesini anlatıyor muydu seyredenlere 
   Pancu ve Ahmed Hassan, Beşiktaş'ın gol kozları olarak sahadaydılar. Gol kapıları yaratmak için bütün iyi niyetleriyle de çalışıyorlardı. Ama Gençlerbirliği'nin soğukkanlı ve de çok bilinçli savunma hattı öyle ulu orta koşuşmalar, plansız programsız ataklar ve fiziki çarpışmalarla aşılamazdı ki... Gerçi Gençler'in ilk iki golü de lotarya torbasından çekilen büyük ikramiyeye benziyordu sanki... Hele Veysel'in vurduğu ilk gol topu, acaba kaç yüzde birde önü kapalı Cordoba'nın ayağı dibinden sızar da, gol olur ki Ama futbol bu işte, herşeyin en ince ihtimallerini dahi hesap ve kitaplamadan pozisyonu seyrederseniz, olmayacak bir şey yoktur bu oyunda... 
      İlk yarıda sahaya ağır kalışı ve oyuna olan duyarsızlığına hayretle baktığımız İbrahim'in yerine Sergen'i alarak ikinci 45'e çıkıyordu Lucescu... Beşiktaş'ın skoru bozup, kendi lehine almak adına Gençler'in üstüne ekibin bütünüyle yığılması doğaldı. Ama Gençler gibi, 90 dakikaların zaman ekonomisini artık iyi ezberlemiş bir ekibin kontratak parlayışlarına da katlanmak vardı bu düşüncede tabii... Sergen'in futbol beyni Beşiktaş hücumlarına akıl ve bilinç getiriyordu. Ama galibiyet sayısı ise maalesef... Ayrıca Gençler'in canlı ve sakin defans anlayışını aşmak da hiç kolay olamıyordu tabii... Evet Beşiktaş, oyunun başlarında maça hızlı bir tempoda giremeyip, çok önemli rakibine karşın sahada ağır kaldığı anlarda yediği iki gole takılıp kalıyor, aldığı haklı penaltıya rağmen ikinci yarıda oyunu kendi lehine çeviremiyordu bir türlü... Lucescu'nun ligin ikinci yarı başından beri düştüğü tertip yanlışlarına, beyanat kabahatlerine hiç girmeyeceğim... Ama merak ediyorum, maç öncesi sahayı baştan başa saat boyu sulatma ve de ilk yarıda Beşiktaşlı futbolcuların yirmi kezlerce yerlerde düşüp, sürünmesine sebep olan o akıllı geçinen "futbol cahili" kim .. 
   Özetlersek 89'da Ahmet Yıldırım'ın beraberliğe vurduğu kafa şutu tabelada skoru dengelese de, yine de Beşiktaş'ın dün gece şampiyonluk arayışlarında bazı hayati şeyleri kaybettiği ortadır. 
   
      
</TEXT>
</DOC>
