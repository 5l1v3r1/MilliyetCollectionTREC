<DOC>
<DOCNO> 206101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/eko00.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet'ten Fon'a borcu erken ödeme teklifi 
</HEADLINE>
<TEXT>

   Çukurova Grubu, TMSF'ye olan borçlarını bir yılda, Yapı Kredi Bankası'na olan borçlarını ise iki yılda ödemek için BDDK ve TMSF'ye teklif verdi 
      
   Çukurova Grubu, borçlarının erken ödenmesi konusunda yeni anlaşma yapmak üzere Bankacılık Denetleme ve Düzenleme Kurulu BDDK ve Tasarruf Mevduatı Sigorta Fonu'na TMSF yazılı teklif verdi. 
   Yapı Kredi Bankası'ndan borsaya gönderilen açıklamaya göre, Çukurova Holding'in bankaya 31 Aralık 2003 tarihinde tebliğ olunan 30 Aralık 2003 tarihli yazılı başvurusunda, Yapı Kredi'ye dokuz yıl, TMSF 15 yılda geri ödemek üzere ödeme planına bağlanan borçlarının erken ödenmesi konusunda yeni anlaşma yapmak üzere 1 Aralık, 5 Aralık ve 15 Aralık 2003 tarihlerinde BDDK ve TMSF'ye teklif verildiği bildirildi. 
   Çukurova Holding'in yazısında, bu teklifin kabulü halinde Yapı Kredi Bankası'na olan borçların iki yılda, TMSF'ye olan borçların ise bir yılda ödenerek tasfiye edileceği kaydedildi. 
   
   60 gün içinde ödeme 
   Aynı açıklamada, Yapı Kredi ile Çukurova Grubu şirketleri arasında 31 Aralık 2002 tarihinde yapılan Finansal Yeniden Yapılandırma Sözleşmesi uyarınca 31 Aralık 2003 tarihinde yapılması gereken 98 milyon 937 bin 601 dolarlık faiz taksidinin, sözleşmenin ilgili maddesinde öngörülen haklar kullanılarak 60 günlük sürede faizi ile birlikte ödeneceği duyuruldu. 
   
   Borsa Yapı Kredi'yle 19 bini aştı    Borsa yeni yılın ilk gününe yükselişle merhaba dedi. KKTC'deki hükümet çalışmalarını yakın takibe alan borsa, Çukurova Grubu'nun borçlarını erken ödeme konusunda BDDK ve TMSF'ye teklif götürmesi yönündeki haberlerle hareketlendi. 
   Borsanın lokomotif hisselerinden Yapı Kredi Bankası'nın yüzde 6 prim yapması endeksin 19.147 puana ulaşmasına neden oldu. 
   Endeks dünkü değeriyle 2000 yılının Mayıs ayından bu yana en yüksek düzeyine ulaşmış oldu. Hisse senetlerinin ortalama değer artışı da yüzde 2.81 olarak gerçekleşti. 
   Yapı Kredi hisseleri, 151.3 trilyon lira ile borsanın en çok işlem hacmi gerçekleştiren hissesi olurken, borsada dünkü toplam işlem hacmi 930.2 trilyon lira oldu. 
   
   Dolar 10 bin lira düştü 
   Borsadaki yükseliş, dolara satış olarak yansıdı. Dolar yeni yıla düşüşle başladı. Cuma gününe göre 10 bin lira değer kaybeden dolar 1 milyon 397 bin liraya geriledi. En çok işlem gören bononun faizi de yüzde 25.45 oldu. 
   
   North Petrolium adı geçiyor    Bir yıl önce BDDK ile 6.2 milyar dolarlık borcu için 15 yıl vadeli anlaşma imzalayan Çukurova Grubu'nun borçlarının finansmanı için North Petrolium'ın adı geçiyor. Amerikan şirketi olduğu ileri sürülen North Petrolium'un Çukurova Grubu'na 5.1 milyar dolarlık kredi vererek BDDK'ya da teklif sunduğu belirtiliyor. Tevfik Bilgin'in BDDK'ya başına atanmasından sonra kuruma teklif götürdüğü belirtilen North Petrolium'un Çukurova Grubu'nun faiz borçlarının silinmesi karşılığında 3.2 milyar dolar nakit ödemede bulunmayı teklif ettiği belirtiliyor. BDDK'nın ve hükümetin North Petrolium'un teklifini değerlendirdiğini belirten hükümete yakın kaynaklar, teklifin olumlu bulunması halinde hukuksal olarak teminatların devrinde sorun yaşanabileceğini belirtiyor. 
   
   Yapı Kredi'den A - Tel davası    Yapı Kredi Bankası, Çukurova İthalat ve İhracat aleyhine A - Tel hisselerinin iktisabıyla ilgili olarak alacak davası açtı. Yapı Kredi'deen borsaya gönderilen açıklamada, Çukurova Grubu şirketlerin bankadan kullandığı kredilerin tasfiyesine yönelik olarak Yapı Kredi ile Çukurova Grubu ile şirketler arasında 4743 sayılı yasa uyarınca akdedilen 31 Aralık 2002 tarihli Finansal Yeniden Yapılandırma Sözleşmesi kapsamında Çukurova İthalat ve İhracat'tan A - Tel Pazarlama ve Servis Hizmetleri hisselerinin bankaca 269 milyon dolar bedelle iktisap edildiği kaydedildi. A - Tel'in sermayesinin yüzde 50'sine tekabül eden hisselerin iktisabı ile ilgili olarak, hisselerin iktisabında değer olarak 174 milyon dolarının baz alınması ve bu değer ile ödenen değer arasındaki farkın tahsil edilmesinin gerekli olduğu yolundaki SPK'nın kararı uyarınca, 95 milyon dolar değer farkının faiziyle birlikte tahsili için bankaca Çukurova İthalat aleyhine 31 Aralık 2003'te alacak davası açıldığı bildirildi. 
   
   
</TEXT>
</DOC>
