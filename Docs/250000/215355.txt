<DOC>
<DOCNO> 215355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/guncel/agun.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslümanlar İslam'ı doğru anlamıyor ..' 
</HEADLINE>
<TEXT>

   Müslümanların 'değerlendirme' sorunu olduğunu belirten Prof. Dr. Hasan Onat, "İslam'ı doğru anlayamadığımız için sorunların kaynağını tespit edemiyoruz" diyor 
      Reform dinde mi, dindarlıkta mı 1 
   Mehmet GÜNDEM 
   
   Sunuş... 
   Osmanlı'nın yıkılmasına yakın tartışılan, geri kalmışlığın temelleri, dinin rolü, dini hayatın tanzimi, kalkınma, teknoloji üretme gibi pek çok başlık bugün de tartışılıyor. 11 Eylül sonrasında özellikle "aşırı uçların" üremesinde İslam'ın etkisi de üzerinde durulan konuların başında geliyor. Aynı şekilde bugünün devlet ve toplum hayatında, dini değerlerin ne kadar yer alacağı, hangi düzeyde rol oynayacağı sorusu da cevap bekliyor. 
   Malezya eski Cumhurbaşkanı Mahathir Muhammed, İslam dünyasının geri kalmasından sorumlu olarak bütün Müslümanları işaret ederken, Başbakan Recep Tayip Erdoğan da bu görüşü paylaşarak bugün karşılaşılan sorunların "Müslümanların kişisel ve toplumsal meselesi" olduğunu dile getiriyordu. 
   Ekim 2003'te yapılan İslam Konferansı Örgütü toplantısında Muhammed'in "Kuran'ı okuduk ama yaşamadık" sözleri oldukça dikkat çekmişti. Muhammed'in sözlerinden Osmanlı da nasibini almıştı 
   "Osmanlılar dünyada gücü olan son Müslümanlardı. 
   Fakat bu başarılarına entelektüel bir ekleme yapamadılar. Bunun yerine 'dar pantolon ve fes İslam'a uygun mu Camileri aydınlatmak için elektriğin kullanılması İslam'a uygun mu ' gibi küçük meselelere takılıp kaldılar." 
   Problem nerede 
   Türkiye, neden hem diniyle hem de demokrasiyle barışık yaşayan 'model ülke' olmasın Problem nerede Dinde mi, dini anlayışlarda mı Çözüm için 'dinde reform' mu yapılmalı Bu yazı dizisinde bir asra yayılan soruları yeniden masaya yatırıyoruz. 
   
   
   
   Yeryüzünde 1 milyardan fazla Müslüman var. Halkı Müslüman olan ve BM'de temsil edilen ülke sayısı 60'a yakın. Ne var ki bu ülkelerin hiç birisi "gelişmiş ülke" kategorisinde değil. Prof. Dr. Hasan Onat'a göre, son iki asır Müslümanlar açısından tarihin en acı zaman dilimidir. 19. asrın başlarından itibaren Müslümanların yaşadıkları bölgeler, Batının 'sömürge' alanları oldu. İslam ülkelerinin çoğu 1945'lerden sonra bağımsızlıklarına kavuştular. Bugün dünyanın en problemli ülkeleri yine halkı Müslüman olan ülkelerdir. 
   
   Doğru değerlendirme sorunu 
   Onat diyor ki "Zihniyetle ilgili sorunların üstesinden gelmeden bu gidişi tersine çevirmek çok zor. Sorunun kaynağının Müslüman insanın kendisi olduğunu itiraf edelim. Müslümanların, doğru düşünme, doğru anlama, doğru değerlendirme de ciddi sorunları var. İslam'ı doğru anlamadığımız için sorunların kaynağını tespitte zorlanıyoruz." 
   Teokratik bir devlet olmamasına karşılık Osmanlı için din, hem devlet, hem de toplumsal hayatta önemli bir referanstır. İmparatorluğunun yıkılma nedenleri sorgulanmaya başladığında iki görüş öne çıkar. İlk görüş, "Din bizi geri bıraktı". İkincisi ise Said Halim Paşa'da da ifadesini bulan "Müslüman milletlerin kurtuluşu ve saadeti onların tam olarak İslamlaşmalarına bağlıdır." Bu arada Batı'da Hıristiyanlığın yaşadığı reform sürecine atıflar yapılıyor, Luther türü bir başkaldırı da öngörülüyordu. 
   
   'Düşünce tembelliği artık bitmeli' 
   Reform, değişim, yenilenme tecdit , kavramlarının aynı kapıya çıktığı, fakat çağrışımları nedeniyle birinin diğerine tercih edilebileceği düşüncesinde Prof. Dr. Bekir Karlığa. İslam'da reform ihtiyacını karşılayacak mekanizmaların bulunduğu ve bunları hayata geçirmenin dini bir yükümlülük olduğunu belirten Karlığa bunun için "Düşünmenin önündeki engeller kaldırılmalı, akıl etkin kılınmalı, zihn atalet yok edilmeli" diyor. 
   
   'Yenilikçilerin aslında yeni bir fikri yok' 
   İslam'ı tarihin akışına giren, ona müdahale eden ve sonuç itibariyle de insanı inanç ve ahlak çizgisinde tutmak isteyen bir din olarak tanımlayan Devlet Bakanı Prof. Dr. Mehmet S. Aydın, "Değişme ve süreklilik" kavramlarının, İslam'ın vazgeçemeyeceği iki büyük hayati kategori olduğunun altını çiziyor. Aydın "En büyük sıkıntımız şu dini kendimizce, yüksek bir yerde tutmuş, hayatın içine gelip hayatla cedelleşmesini mücadele etmesini önlemişiz. Bu ilim ve tefekkür düşünce anlayışı, Müslüman'ı İslam'ın evrensel hareket prensibi olan 'İçtihat kapısının kapandığı' kanaatine kadar götürdü" diyor. 
   
   'Çoğunun sistematiği yok' 
   Son yıllarda Türkiye'de yenilikçi İslam'dan, reformdan bahsedenlerin, zannedildiği kadar 'yeni' bir düşünce taşımadıklarını belirten Aydın, sözlerini şöyle sürdürüyor "Öyle şeylere reform dendiğini işitiyorum ki, onların pek çoğu sıradan düşünceler, sistematiği yok. Reform kelimesi benim kültür, din terimim değil. Protestanlık bir reform hareketidir. Her kim İslam'la ilgili Protestanlık anlamında bir reform düşünürse, bu iki dini de bilmiyor demektir." 
   
      'Aslında reform gereksiz'    İslam dünyasının ünlü yazarlarından Ali Bulaç, "İslam'ın, Batı'daki gibi bir reform ihtiyacı yoktur" görüşünde.... 
   Dinde reform tartışmalarının tarihi seyrini Ali Bulaç üç başlıkta özetliyor 
   1- Dinlerin teolojisiyle ilgili değişim talepleri, 
   2- Siyasi taleplerin dindarları dinde reform yapmaya sürüklemesi, 
   3- Kendi mecrasında akan toplumsal ihtiyaçların dini anlayışla yüz yüze gelmesi ve burada bir değişim ihtiyacının kendiliğinden ortaya çıkması. 
   
   Kilisenin rolü 
   Ali Bulaç, Hıristiyanlıkta Luther'in reform talepleriyle İslam'daki durumu da karşılaştırıyor 
   1- İncil ana dillerde tercüme edilmeli ve okunmalıdır. İslam'ın ilk dönemlerinden itibaren Kuran başka dillerde tercüme edildi. 
   2- Tanrı ile kul arasına kimse giremez. Din adamları sınıfının ve kilisenin rolü sorgulanmalıdır. İslamiyet'te böyle bir sorun yoktur. Allah doğrudan insanı muhatap kabul etmiştir. 
   3- Din adamları sınıfının dini yorumları mutlak değildir. İnsanlar İncil'den kendi anladıklarıyla ibadet edebilirler. Katolik kilisesi, 'Hayır bizim İncil yorumumuz tek, genel geçer bir yorumdur' diyordu. Bu bir dogmadır. İslam'da bu açıdan da bir sorun yoktur. Kuran yorumu için iki şart vardır ilki, asla uygun olmalı ikincisi, belli bir usul içinde yapılmalı. İslam'da yorumu yapanlar alimlerdir, ama bunlar kutsal değillerdir. Alimlerin bilgilerinde mutlak kesinlik yoktur. Katolik kilisesinde Papa tanrı adına konuşur, dolayısıyla dini dogmayı, amentüyü değiştirme hakkına sahiptir. 
   
   'Zaten içinde var' 
   Bulaç diyor ki "İslam'ın kendisinde Batı'daki gibi bir reform ihtiyacı yoktur. Zaten Protestanlığın Katoliklik içinde tarihte yapmak istediği her şey İslam'ın bizzat kendi içinde vardır." 
   
   'Batı'da durum farklı' 
   Hıristiyanlıktaki reformun, dinden ziyade kiliseyle ilgili olduğunu belirten Prof. Dr. M. Akif Aydın da, şöyle devam ediyor "Hıristiyanlık'ta reform ilk bakışta dinin esaslarına yönelik gibi görünür. Aslında Katolik Kilisesi çevresinde şekillenen din adamları tekelciliğine ve kilisenin siyasi ve mali egemenliğine yönelik bir başkaldırıdır. Olay bir yönüyle dini, bir başka yönüyle de siyasidir." 
   
   
   Din bilginleri neleri tartışıyor    İslam'la ilgili tartışmaların merkezinde iki konu var Zamanla hükümlerin değişmesi gerektiği ve hakkında ayet, hadis bulunan konularda içtihat yapılamayacağı... 
   Eski Diyanet İşleri Başkanı Ahmet Hamdi Akseki diyor ki "Dinin esasatı baki kalmak şartıyla, şer'i hükümlerin hangisinde gerekliyse orada büyük bir değişme ortaya çıkabilir veya değiştirilebilir." Akseki'ye göre, değişiklik yapılırken özün korunması zaruridir. Türkiye'de yenilik hareketleri Tanzimat'la başlar. Hint alt kıtası, Mısır ve Kuzey Afrika'da modernist anlayışlar ortaya çıkar. Bu hareketler çağdaşlaşmanın zeminini hazırlamış ise de demokratik yapılanmaya imkan veremez. Cumhuriyet'le birlikte gelişmeye başlayan demokrasi henüz rayına oturmadı. Bu bağlamda yapacağımız siyasal, sosyal ekonomik ve entelektüel reformlar ister istemez dini algılayışımızı da etkileyecekti. 
   
   'En makul din İslam' 
   Atatürk'ün İslam dini konusundaki yaklaşımlarını bu noktada hatırlamakta fayda var "Bizim dinimiz en makul ve tabii bir dindir. Ve ancak bundan dolayıdır ki, son din olmuştur. Bir dinin tabii olabilmesi için akla, ilme ve mantığa uygun olması lazımdır. Bizim dinimiz bunların tamamına uygundur... Türk milleti daha dindar olmalıdır. Yani bütün sadeliğiyle daha dindar olmalıdır demek istiyorum. Dinime, bizzat hakikate nasıl inanıyorsam, buna da öyle inanıyorum. Düşünceye aykırı, ilerlemeye hiçbir engel içermiyor." Bu dönemde Atatürk, Mehmet Akif'ten meal, Elmalılı Hamdi Yazır'dan da tefsir yazmasını ister. Bu konu bir kısım çevreler tarafından 'cumhuriyetin din projesi, dinde reform' bağlamında değerlendirilirken, bir kısım çevreler tarafından da Atatürk'ün dinin anlaşılmasında gösterdiği samimiyet, tarihi bir çıkış olarak yorumlanır. 
   
   Yapılması gereken 3 şey 
   Bulaç ise şöyle değerlendiriyor 19. yüzyılda yeni Osmanlıcılar ve İslamcılar diyorlar ki "Biz İslam'ın ana değerlerine yabancılaştığımız için geri kaldık. Batı'da ortaya çıkan ekonomik ve teknolojik gelişme özü itibarıyla İslam'a aykırı değildir. İslam'a aykırı olan, toplumun hurafelerin içerisinde olması, cehaletin yaygınlaşması ve insanların artık İslamiyet'ten hiçbir şey anlamaz hale gelmesidir." 
   Yapılması gereken üç şey vardır 
   1- Kur'an'a ve Sünnet'e dönüş, 
   2- İçtihat kapısının açılması, 
   3- Cihat ruhunun uyandırılması. 
   Kuran ve sünnete dönüş demek, dinden hurafelerin ayıklanması, yeni bir olayla karşılaşıldığı zaman geleneksel müçtehitlerin ayet ve hadislere dayanarak hüküm ortaya koyan kişi yaptığı gibi tekrar Kuran ve sünnete dönüştür. Değişen toplumun yeni sorunlarına çözüm için içtihat kaçınılmazdır. Geleneksel kitaplar buna cevap veremez. İçtihatta da en önemli unsur akıldır. Bu da aynı zamanda entelektüel hayatın canlanmasıdır. Cihattan da iki şeyi anlıyorlardı Sömürgeciliğe karşı fiili savaş ve toplumsal geriliğin önüne geçmek için bir toplumsal motivasyon. Mesela kalkınma bir cihat olarak tanımlanır. 
   
   Atatürk de etkilenmişti 
   Ali Bulaç'a göre Atatürk, Cemalettin Efgani'den büyük ölçüde etkilenmiştir. Atatürk'ün İslamcılara hayırhah baktığı bir dönemi vardır. Ona göre, içinde bulunduğumuz durumun aşılması için dinden, öncelikle geleneklerin, hurafelerin, yalan yanlış bilgilerin tasfiye edilmesi gerekiyordu. Bu, dinin aslına dönmekle mümkün olacaktı. Onun için de Kuran'ın Türkçe tercüme ve tefsirini istedi. Kamil Miras ve Ahmet Naim de yine bu çerçevede Tecrid - i Sarih'i yapıyorlardı. Hatta Ömer Nasuhi Bilmen'in Kamus'u da bu çerçevede yazılmıştır. Dönemin siyasi şartları bu projenin devamını mümkün kılmadı. Tepki gösteren ulema oldu. 
   
   
   YARIN 
   Reform talepleri siyasi mi 
   İçtihat kapısını kim kapattı 
   Devlet dini tartışma alanına sürmek mi istiyor 
   Kur'an mesajının içinde başörtüsünden başka insanlığını önüne çıkaracağımız hiç değer yok mu 
   İslam geleneği, Müslümanları modern toplumlarla çatışmasızca birlikte yaşamaktan alıkoyuyor mu 
   
</TEXT>
</DOC>
