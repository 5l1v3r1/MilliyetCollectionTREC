<DOC>
<DOCNO> 236522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur07.html </URL>
<DATE> 2004/05/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
MEB'den dersanelere uyarı ... 
</HEADLINE>
<TEXT>

     Milli Eğitim Bakanlığı MEB , ilköğretim öğrencilerini liselere giriş sınavına hazırlayan dershaneleri, ek etüt yapmamaları konusunda uyardı. 
     MEB'in konuya ilişkin genelgesinde, okul müdürleri ve velilerden, Orta Öğretim Kurumları Öğrenci Seçme ve Yerleştirme Sınavı ile Özel Okullar Sınavı'na hazırlanan ilköğretim öğrencilerinin mayıs ayından itibaren okula gitmeyerek, dershanelerin özel etütlerine katılacağı yönünde bilgi geldiği belirtildi. 
     Genelgede, dershanelerin, eğitim-öğretim yılı başında çalışma programlarını il veya ilçe milli eğitim müdürlüklerine onaylattıklarına işaret edilerek, bu program dışında gerçekleştirilecek ilave etütlere izin verilmemesi istendi. 
     Zorunlu eğitim çağındaki ilköğretim öğrencilerinin okula devamlarının sağlanması gerektiği vurgulanan genelgede, yönetmeliklerin ilgili hükümleri anımsatıldı. 
     Genelgede, milli eğitim müdürlüklerinin bu çerçevede ilköğretim öğrencilerinin devamlılığı konusunda dikkatli olması ve ''özel dershanelerin, yıllık çalışma takvimi dışında ilave etüt çalışması gibi farklı uygulamalar yapmasına izin vermemesi'' istendi. 
     
</TEXT>
</DOC>
