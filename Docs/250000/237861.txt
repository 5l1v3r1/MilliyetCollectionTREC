<DOC>
<DOCNO> 237861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo01.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ulusoy ''Spekülasyon yapanlar belge getirsin'' 
</HEADLINE>
<TEXT>

     Futbol Federasyonu Başkanı Haluk Ulusoy, son dönemlerde futbol kamuoyunda yapılan çeşitli spekülasyonlara yanıt vererek, bunları yapanların belge getirmesini istedi. 
     Gençlerbirliği-Trabzonspor maçını izleyen Ulusoy, karşılaşmadan sonra sadece Trabzon'daki yerel bir televizyon kanalının sorularını yanıtlarken, öteki basın mensuplarının sorularını karşılıksız bıraktı. 
     Ulusoy, bu kanala yerel olması nedeniyle konuştuğunu ifade ederek, ''Sizlerle sadece sohbet edebiliriz'' dedi. 
     Haluk Ulusoy, daha sonraki sohbette, yapılan spekülasyonların havada kaldığını belirterek, ''Hiçbir belge, kanıt yok. Ben hayal dünyasında yaşamıyorum. Önemli olan gerçeklerdir. Bir iddiası olan belge getirsin. Belgesi olmamasına rağmen konuşanlara yanıt vermem. Belge getirenler olursa ve ben işleme koymazsam, işte o zaman sorumlu olurum. Şu anda öyle bir şey yok'' diye konuştu. 

     
</TEXT>
</DOC>
