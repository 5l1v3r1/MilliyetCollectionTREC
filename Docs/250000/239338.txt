<DOC>
<DOCNO> 239338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko20.html </URL>
<DATE> 2004/05/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dövizdeki hareketlenme, ikinci el otomobile ilgiyi azalttı... 
</HEADLINE>
<TEXT>

     Son günlerde artan döviz fiyatlarının, ikinci el otomobil satışlarında yeni yeni başlayan hareketliliği tehdit ettiği bildirildi. 
     Bursa Oto-Koop Başkanı Rasim Hazar, yeni yılla birlikte 4 milyar 750 milyar liraya çıkan Özel Tüketim Vergisi ÖTV indirimden olumsuz etkilenen ikinci el otomobil piyasasında, havaların ısınmasıyla birlikte hareketlenme yaşandığını söyledi. 
     Döviz fiyatlarının yatay bir seyir izlemesinin, geçen yılın aynı dönemine göre satışların artmasına neden olduğunu belirten Hazar, kredi faizlerinin düşmesiyle ''Kuş serisi'' olarak bilinen ''Doğan'', ''Şahin'' ve ''Kartal'' ile ''Broadway'' ve ''Spring'' gibi modellerin dışında, orta sınıf otomobillerin de talep gördüğünü kaydetti. 
     Hazar, son dönemde döviz fiyatlarında ''suni'' bir artış meydana geldiğini ifade ederek,''Dövizdeki artış yüzünden, son günlerde ikinci el otomobil piyasasında durgunluk gözleniyor. Döviz arttığı için, vatandaş ya taleplerini erteleme yoluna gidiyor ya da birikimini döviz almakta kullanıyor. Kurdaki artış devam ederse, satışlarımız durma noktasına gelir'' dedi. 
     
</TEXT>
</DOC>
