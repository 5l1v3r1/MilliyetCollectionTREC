<DOC>
<DOCNO> 232854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy24.html </URL>
<DATE> 2004/04/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ecevit Hükümet, AB'ye üyelik için Kıbrıs'ı feda etmeyi içine sindiriyor 
</HEADLINE>
<TEXT>

     DSP Genel Başkanı Bülent Ecevit, hükümetin, ''bir an önce AB'ye üyelik uğruna Kıbrıs'ı feda etmeyi içine sindirebildiğini'' savundu. 
     Ecevit, Kıbrıs konusundaki düşüncelerini ve endişelerini dile getirmek üzere Cumhurbaşkanı Ahmet Necdet Sezer'i Çankaya Köşkü'nde ziyaret etti. 
     Yaklaşık yarım saat süren görüşmenin ardından gazetecilere açıklamalarda bulunan Ecevit, Türkiye'nin, Kıbrıs ile sadece Kıbrıs Türkleri açısından değil, kendi güvenliği ve Doğu Akdeniz'in önemi bakımından da ilgili olduğunu söyledi. 
     Referanduma sunulan Annan Planı'nın, hem Kıbrıs Türkleri hem de Türkiye için büyük tehlikeler getirdiğini anlatan Ecevit, hükümetin yayınladığı ''Çözüme Doğru Kıbrıs Notları'' başlıklı kitapta, ''Yunanistan'la Türkiye arasındaki mevcut dengenin Doğu Akdeniz'de değil Kıbrıs'ta olduğu tasrih edilmiştir belirtilmiştir '' ifadesinin yer aldığını kaydetti. 
     Ecevit, hükümetçe yayınlanan bir kitapta bu ifadenin yer almasının, hükümetin Akdeniz'de etkisiz duruma getirilmeyi içine sindirdiğini gösterdiğini savundu. 
     Karpaz'ın önemine işaret eden Ecevit, Karpaz Burnu'nun, Kıbrıs'ın Doğu Akdeniz bakımından en önemli yöresi olduğuna dikkati çekti. Ecevit, Annan Planı'na göre Karpaz'ın Türk yönetiminde kalacağını, hükümetin yayınladığı kitapta ise ''Türk tarafının muhalefetine rağmen Karpaz Rumları'nın mülkiyet hakkı tam olarak tanınmıştır'' ifadesinin yer aldığını söyledi. 
     Karpaz'la ilgili bu ifadelerin hükümetçe yayınlanan ve iktidar milletvekillerine dağıtılan bir kitapta nasıl yer aldığını anlayamadığını vurgulayan Ecevit, şöyle konuştu 
     ''Ancak, Kıbrıs'tan gelen haberler, Başbakan Erdoğan ile Papadopulos arasında bu konuyu da içeren gizli pazarlıklar yürütüldüğünü göstermektedir. Güvenliğimiz ve ülkemizin jeopolitik konumu açısından yaşamsal önem taşıyan Karpaz ile ilgili bu kabul edilmez ifadeler üzerinde TSK'ca duyarlılıkla durulacağını umarım.'' Ecevit, Annan Planı'nda, Kıbrıslı Türkler'in güvenliği için sadece 650 kişilik bir askeri birliğe izin verildiğini anımsatarak, Türk Barış Harekatı öncesinde de Türkler'in güvenliği için böyle sınırlı bir birliğin yeterli olacağının öne sürüldüğünü vurguladı. 
     Ancak, Yunan cuntasının saldırıya geçmesi üzerine 650 kişilik Türk birliğinin ağır bir tehlikeyle karşılaştığını ifade eden Ecevit, ''Bu yüzden adadaki sınırlı askeri birliğimizin karşılaştığı durumu kaygıyla izlemiştim. O gecenin kaygısını ve acısını hala yüreğimde duyarım'' dedi. 
     Ecevit, Türkiye'nin bir daha böyle bir durumla karşılaşmaması için Kıbrıs'ta Türk Barış Harekatı'ndan sonra olduğu gibi yeterli düzeyde bir askeri gücün konuşlanmasının zorunlu olduğunu ifade etti. 
     Sözlerini, ''Ne BM Genel Sekreteri'nin, ne AB yetkililerinin ne de ABD Başkanlığı'nın hatırları için askerimizin ve Kıbrıs'taki kardeşlerimizin canlarını tehlikeye atabiliriz'' diye sürdüren Ecevit, yeterli sayıdaki askeri birliğin KKTC'de kalmasının, yalnız Kıbrıslı Türkler için değil bütün ada halkı için tek güvence olduğunu kaydetti. 
     
     ''UNUTMAMALIYIZ, UNUTTURMAMALIYIZ'' 
     Ecevit, Kıbrıs'ta barış ve huzurun, Türk askerinin kanı ve canıyla sağlandığını anlatarak, ''Bunu unutmamalıyız ve unutturmamalıyız'' ifadesini kullandı. 
     Türkiye'nin en büyük hatasının, bu hükümet döneminde AB'ye üyelik ile Kıbrıs konusu arasında bağlantı kurulması olduğunu savunan Ecevit, ''Bugünkü hükümet, AB'ye bir an önce üyelik uğruna Kıbrıs'ı feda etmeyi içine sindirebiliyor. AB üyeliğimizin eşref saati geldiğinde, yani koşullar gerçekleştiğinde, üyelik kendiliğinden sağlanacaktır'' diye konuştu. 
     Ecevit, Annan Paketi'nin, bir uzlaşma ve anlaşma olmadığını, uluslararası ilişkiler tarihinde eşi benzeri görülmemiş bir hukuksuzluk sonucunda ortaya çıkan bir dayatma olduğunu söyledi. 
     Bülent Ecevit, batılı devletler, AB ve BM Genel Sekreterliği'nin Kıbrıs'taki iki toplumu baş başa bırakması halinde, Kıbrıs'ta kesintisiz barışın yine devam edeceğini söyledi. 
     Bir soru üzerine Ecevit, Kıbrıs konusunda kaygılarının bulunduğunu, Sezer'in de bu kaygıları taşıdığından emin olduğunu, bu nedenle Sezer ile görüşmekte yarar gördüğünü kaydetti. Ecevit, ''Başbakan Erdoğan'ın bazı konuları uluslararası alanda yanlış intikal ettirmesinin, Sezer'i rahatsız ettiğinin anlaşıldığını'' belirtti. 
     
     ECEVİT, YARIN KIBRIS'A GİDECEK 
     Annan Planı konusunda Sezer'in rahatsızlığının sorulmasına karşılık Ecevit, Sezer ile kendi görüşleri arasında herhangi bir fark olmadığı izlenimi edindiğini vurguladı. 
     Ecevit, yarın günübirlik olarak KKTC'yi ziyaret edeceğini ifade etti. 
     
</TEXT>
</DOC>
