<DOC>
<DOCNO> 200455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur41.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da 3 kişiyi rehin alan polis memuru tutuklandı... 
</HEADLINE>
<TEXT>

     Üsküdar'daki bir akaryakıt istasyonunda 3 görevliyi bir süre rehin tuttuktan sonra teslim olan polis memuru Bünyamin Demir, çıkarıldığı mahkemece tutuklandı. 
     Üsküdar İlçe Emniyet Müdürlüğü'ndeki işlemlerinin ardından Üsküdar Adliyesi'ne sevk edilen polis memuru Bünyamin Demir, nöbetçi savcı Ahmet Özoğlu tarafından sorgulandı. 
     Sorgusunun ardından tutuklanması istemiyle Nöbetçi Sulh Ceza Mahkemesi'ne sevk edilen Demir, ifade verdikten sonra ''hürriyeti tahdit'' suçundan tutuklanarak Paşakapısı Cezaevi'ne gönderildi. 
     Bünyamin Demir'in, mahkemede verdiği ifadede, ''Polis içinde beni kimse sevmiyor. Beni öldürtmek için adam tuttular'' dediği öğrenildi. 
     Bu arada, Bünyamin Demir'in, Haydarpaşa Numune Hastanesi Baştabipliği'nde yapılan muayenesinde verilen ve ''hezeyanlı bozukluk, paranoid, şizofrenik bozukluk ve bipolar bozukluk'' ön tanısının yer aldığı raporunun da dosyasına eklendiği belirtildi. 
     
</TEXT>
</DOC>
