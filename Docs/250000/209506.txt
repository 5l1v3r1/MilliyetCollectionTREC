<DOC>
<DOCNO> 209506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur28.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yasadışı gösterilere polis müdahale etti... 
</HEADLINE>
<TEXT>

     Bakırköy ve Eminönü'nde terör örgütü PKK KADEK ve elebaşı lehine yasadışı gösteri yapan bazı kişiler, caddelere patlayıcı maddeler atarak kaçtılar. 
     Bakırköy İstanbul Caddesi üzerinde ortaya çıkan ve yüzlerini kaşkol ya da maskeyle gizlemeye çalışan bir grup, terör örgütü ve elebaşı lehine sloganlar attı. 
     Caddeye molotofkokteyli de atan grup, polis olay yerine gelmeden ara sokaklara girerek uzaklaştılar. Göstericiler, geçtikleri sokaklara da molotofkokteyli attılar. 
     Çevrede uygulama başlatan polis, izinsiz gösteriye katıldıkları gerekçesiyle 4 kişiyi gözaltına aldı. 
     Bu arada, Eminönü'ndeki Yeni Camii önünde ortaya çıkan başka bir grup da, yine aynı terör örgütü ve elebaşı lehine tezahüratta bulunarak, caddeye molotofkokteyli attılar. 
     Grup, polis olay yerine gelmeden önce ara sokaklara girerek dağıldı. 
     
     ÜMRANİYE'DE F TİPİ CEZAEVİ PROTESTOSU 

     Öte yandan AK Parti Ümraniye İlçe Teşkilatı yakınında hükümeti ve F tipi cezaevlerini protesto amacıyla gösteri yapan grup, polisin uyarısıyla dağıldı. 
     AK Parti Ümraniye İlçe Teşkilatı binasının karşısında toplanan DEHAP, SDP, EMEP, SHP ve ÖDP'li yaklaşık 50 kişi, ''Susma haykır, tecrite hayır'', ''İmralı Cezaevi kapatılsın'' ve ''Mezarlık tipi cezaevine hayır'' yazılı dövizler taşıdı. 
     Grup adına bir basın açıklaması yapan DEHAP Ümraniye İlçe Başkanı İbrahim Silgu, AK Parti hükümetinin demokratikleşmeyle ilgili sorunları çözmediğini, aksine dış güçlere daha da bağlanarak sorunları bastırmaya çalıştığını iddia etti. 
     ''Siyasi davalardan dolayı yatan tutuklu ve hükümlülerin F tipi cezaevlerinde tecrit altında tutulduklarını'' öne süren Silgu, AB ile uyum yasalarının sadece kağıt üzerinde kaldığını savundu. 
     Bir süre slogan atan grup, polisin uyarısıyla dağıldı. 
     Eylem nedeniyle AK Parti Ümraniye İlçe Teşkilatı ile çevresinde yoğun güvenlik önlemleri alındı. 
     
</TEXT>
</DOC>
