<DOC>
<DOCNO> 232748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun37.html </URL>
<DATE> 2004/04/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Pavlos 'Evet' diyen cennete giremez... 
</HEADLINE>
<TEXT>

     Baf Metropoliti Hrisostomos, ''1955- 1959 EOKA mücadelesiyle mümkün olmayan Kıbrıs'ın Yunanistan'la birleştirilmesi ENOSİS ülkülerini, 1 Mayıs'ta gerçekleştireceklerini'' belirterek, ''Enosis'i şampanyayla kutlayacağız'' dedi. 
     Filelefheros gazetesinin haberine göre, Hrisostomos, yaptığı açıklamada, ''1 Mayıs'ta Avrupa'ya gireceğimizden eminim. 1955-1959'da başaramadığımız anavatanla birleşmeyi Avrupa aracılığıyla gerçekleştireceğiz. 1955-1959 Baf mücadelecilerini ayinden sonra saat 10.00'da metropolitliğe davet ettim. Çünkü metropolitliğin buzlukları şampanyalarla dolu ve onları açıp Kıbrıs'ın Yunanistan'la birleşmesini kutlayacağız'' dedi. 
     Sözde Girne Metropoliti Pavlos da, Annan Planı'na ''evet'' diyecek Rumları uyararak, ''Evet derseniz haksızlığın suç ortağı olur ve vatanınızı kaybedersiniz. Cennette de yeriniz olmaz'' diye konuştu 
     
     KIBRISİ RUM KESİMİNDE 
     Cikko Piskoposu Nikiforos ise ''Hayır'ın Kıbrıs Türklerine karşı olmadığını'' savundu. 
     Simerini gazetesinin haberine göre Nikiforos, Şeyh Nazım Kıbrısi başkanlığındaki heyetle görüşmesi sırasında, şöyle konuştu 
     ''Şayet 24 Nisan'daki referandumda Kıbrıs Rum tarafının yanıtı 'hayır' olursa bu, iki toplumun ilişkilerini bozmamalıdır. Bilmeniz gerekir ki, Kıbrıs Rumları'nın 'hayır'ı sizlere yönelik değildir. Kıbrıslı Rum ve Kıbrıslı Türklerin uyum içinde birlikte varolmalarını istemeyen yabancı çıkarlara karşıdır. Biz sizleri düşmanımız olarak görmüyoruz. Biz sizleri dost, kardeş ve sevgili kardeşimiz olarak görüyoruz. Hem biz hem de siz yabancı çıkarların kurbanıyız. 
     Vatandaşların özelliklerine saygı duyan ve insan haklarını herkes için eşit tutan ortak bir vatan istiyoruz. Lafın kısası, Avrupai bir Kıbrıs istiyoruz. Birbirine saygılı, birlikte var olacağımız, Kıbrıslı Rumlara ve Kıbrıslı Türklere yarınları için umut ve perspektif veren bir Kıbrıs istiyoruz.'' Gazeteye göre, Şeyh Nazım Kıbrısi de, ''görüşmeyle ilgili ve ayrıca iki toplum arasında dostluk ve iletişim kurulması girişimlerinden dolayı'' Nikiforos'a teşekkür etti. 
     Şeyh Nazım, ''Şeytan bizi gruplara bölen ve sınırları koyandır. Çabalarımızla birlikte bizlere yardımcı olmasını için Tanrı'ya da dua etmeliyiz. Yakın zamanda her şeyin düzeleceği gün gelecek ve yine eski günlere döneceğiz'' diye konuştu. 
     Simerini gazetesi, Şeyh Nazım Kıbrısi başkanlığındaki 10 kişilik heyetin, Cikko Manastırı'nda ağırlandığını, daha sonra Makarios'un Throni tepesindeki mezarına gidilerek dua edildiğini yazdı. 
     
</TEXT>
</DOC>
