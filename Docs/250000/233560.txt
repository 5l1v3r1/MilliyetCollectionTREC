<DOC>
<DOCNO> 233560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo18.html </URL>
<DATE> 2004/04/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
UEFA, İsrail takımlarına koyduğu yasağı kaldırdı... 
</HEADLINE>
<TEXT>

     Avrupa Futbol Federasyonları Birliği UEFA , İsrail Milli Takımı ve İsrail kulüplerinin kendi sahalarındaki maç yapma yasağını kaldırdı. 
     UEFA'nın resmi internet sitesinde yapılan açıklamaya göre, İsrail Milli Takımı ve İsrail kulüpleri bundan sonra kendi sahalarında maç yapabilecek. 
     UEFA'nın güvenlik nedeniyle aldığı ve yaklaşık 2 yıldır uygulanan kararın kaldırılması, bugün Kıbrıs Rum Kesimi'nde Limasol kentindeki UEFA İcra Komitesi'nde yapılan görüşmelerde kararlaştırıldı. 
     UEFA'nın yasağın iptali kararını almasında, bu ayın ortalarında İsrail'e giderek güvenlik yetkilileriyle yaptığı görüşmenin ve İsrail'deki terör olaylarında görülen azalmanın etkisi olduğu bildirildi. 
     Varılan karara göre bundan sonraki maçlar yalnızca Tel-Aviv'de yapılabilecek ve İsrail güvenlik güçleri her maç için güvenlik garantisi verecek. 
     Bunun yanında UEFA, gerekli gördüğü durumlarda, güvenlikten kuşku duyduğunda, herhangi bir maç için yasak getirebilecek. 
     Alınan bu kararla İsrail Milli Takımı, eylül ayında başlayacak 2006 Dünya Kupası eleme maçlarını ülkesinde oynayabilecek. 
     UEFA Basın Sözcüsü William Gaillard, konuyla ilgili yaptığı açıklamada, ''Bu karar tabii ki İsrail Milli Takımı ve İsrail kulüpleri için son derece önemli. Bu, artık sahalarında oynayacakları maçlarda avantajlı durumda olabilecekleri anlamına gelir'' dedi. 
     Bu arada UEFA'nın 28. olağan genel kurulu da yarın ve 23 Nisan Cuma günü Limasol'de toplanacak. 
     
</TEXT>
</DOC>
