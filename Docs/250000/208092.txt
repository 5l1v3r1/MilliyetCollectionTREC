<DOC>
<DOCNO> 208092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun45.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
UAÖ "Çoğu AB ülkesi insan haklarını ihlal ediyor" 
</HEADLINE>
<TEXT>

     Uluslararası Af Örgütü, birçok Avrupa Birliği ülkesinde geçen yıl insan hakları ihlallerinin olduğunu bildirdi. 
     Örgüt, İrlanda'da yaptığı basın toplantısında, insan hakları ihlallerinin devam etmesi halinde, diğer ülkelerin, AB'nin dünya çapında yaptığı insan hakları savunuculuğunu ciddiye almayacakları uyarısında bulundu. 
     İnsan hakları ihlallerinin, polis nezaretindeki kişilere kötü muameleden, Küba'daki Guantanamo üssünde tutulan AB vatandaşlarının haklarının korunmasındaki yetersizliğe kadar uzandığı belirtildi. 
     Af Örgütü İngiltere'yi, 11 Eylül saldırılarından sonra ''ciddi insan hakları ihlallerinde'' bulunmakla suçlarken, İspanya'nın Bask gerillalarına yönelik tavrından duyduğu kaygıyı dile getirdi. 
     Almanya'yı, Çeçenleri zorla sınır dışı ederek Rusya'ya göndermekle suçlayan örgüt, Yunanistan'daki insan hakları ihlallerine de, bir vatandaşın polis nezaretindeyken kendisine elektrik verildiği yönündeki suçlamasını örnek gösterdi. 
     Yalnızca Lüksemburg ve Hollanda, örgütün insan hakları ihlalleri konusundaki eleştirilerine maruz kalmadı. 
     Basın toplantısında konuşan örgütün Brüksel'deki bürosunun müdürü Rick Oosting, ''AB'nin dışarıda insan hakları vaazı vermesi yeterli değil. Avrupa önce kendine bakmalı'' dedi. 
     Örgüt, AB dönem başkanlığı sırasında İrlanda'nın insan haklarını geliştirmede öncülük etmesini de istedi. 
     
</TEXT>
</DOC>
