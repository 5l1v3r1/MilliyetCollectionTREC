<DOC>
<DOCNO> 219266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo24.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan'a vize engeli, Almanya'ya gidemedi... 
</HEADLINE>
<TEXT>

     Galatasaray maçı sonrası omzundan sakatlanan Fenerbahçe'nin kalecisi Volkan Demirel, vize sorunu nedeniyle tedavi için Almanya'ya gidemedi. 
     Türk Hava Yolları'na THY ait bir uçakla saat 12.15'te Frankfurt'a gitmek üzere Atatürk Havalimanı'na gelen kaleci Volkan, vize süresinin dolması nedeniyle Almanya'ya kalkan uçakta yer alamadı. 
     THY yetkililerinin Alman makamlarıyla görüşmelerine rağmen sorun giderilemedi ve uçağın yaklaşık 20 dakika kadar bekletilmesine rağmen Volkan, uçağa yetişemedi. 
     Havalimanında gazetecilere sakatlığıyla ilgili bilgiler veren Volkan, en kısa sürede sahalara dönmek amacında olduğunu söyledi. Volkan, şöyle konuştu 
     ''Bir talihsizlik oldu. Sevincimizi de yarıda bıraktı. Almanya'da tedavi olacağım. İnşallah en kısa zamanda takımdaki yerimi alırım. Doktorlar burada yaptığı inceleme sonucu ya 3-4 haftalık tedavi, ya da ameliyat dediler. Ameliyat olursam sezonu kapatacağım söylendi. Biz de tedavi yöntemini seçtik.'' Tedavi sonrası ameliyata gerek olup olmadığıyla ilgili bir soruya, bu konunun bünyesiyle ilgili olduğu cevabını veren Volkan Demirel, bu sakatlığının takımı ne yönde etkileyeceğiyle ilgili olarak da şunları kaydetti 
     ''İyi bir çıkış yakalamıştık. Galatasaray maçıyla liderlik koltuğuna oturduk. Buraya gelmek çok önemliydi, ancak burada kalmak çok daha önemli. İnşallah takımımız bunu başarır. Benim oynamamamın takımı fazla etkileyeceğini sanmıyorum. Fenerbahçe özlenen şampiyonluğa ulaşacaktır.'' Volkan ayrıca, yokluğunda takımda 2. kaleci sıkıntısı yaşanıp yaşanmayacağıyla ilgili olarak da, ''Fenerbahçe büyük bir camia. Alttan gelen kaleciler de çok iyi. Gereken tedbiri alacaklarına inanıyorum'' dedi. 

     
</TEXT>
</DOC>
