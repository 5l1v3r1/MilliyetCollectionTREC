<DOC>
<DOCNO> 237864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo04.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Doğan ''Hem iyi mücadele ettik, hem de centilmendik'' 
</HEADLINE>
<TEXT>

     Türkiye Kupası'nı müzesine götüren Trabzonspor'da, teknik direktör Ziya Doğan, çok sevinçli olduğunu, çünkü hayatında ilk kez böyle bir kupa kazandığını söyledi. 
     Gençlerbirliği'ni 4-0 yendikleri final maçından sonra düzenlediği basın toplantısında, kupanın tüm camiaya hayırlı olması dileğinde bulunan Doğan, ''Futbolcularımı gönülden kutluyorum. Takım ruhunu sahaya en iyi şekilde yansıttılar. Daha farklı da kazanabilirdik. Bizim için kupayı kazanmak çok önemliydi. Çünkü ligdeki iddiamızı bu kupa moral ve motivasyon açısından destekliyor'' dedi. 
     Doğan, oyuncularının kupayı kutlamayı hak ettiğini, ancak kampa girip Galatasaray maçı için hazırlanmak zorunda olduklarını belirterek, biraz zorlanmalarına rağmen iyi konsantre olmaya çalışacaklarını kaydetti. 
     Doğan, futbolcularının sahada mücadeleyi en iyi şekilde yaparken, centilmenliği de elden bırakmadığını ifade etti. 
     Ziya Doğan, basın toplantısından sonra bir televizyon kanalına yaptığı açıklamada ise tırnaklarıyla kaza kaza buralara geldiğini vurgulayarak, şöyle konuştu 
     ''Ziya Doğan'ın kimseye diyet borcu yok. Benim için çok önemli bir kupa. Hiç unutmayacağım bir gün yaşıyorum. Bu başarıyı hep birlikte yaşadık. Buralara kolay gelmedik. Hiç konuşmak istemiyorum. Çünkü bazıları alınır. Ben kendimi anlatmak istemiyorum. Ancak Türkiye'de önemli işler yapıyorum. Herhalde birileri bunu görür.'' Kupayı, kaptanların değil bir takımın birlikte havaya kaldırması konusunda da yorumda bulunan Doğan, ''Bu, birlik, beraberlik örneğidir. İnsanlar izlerse bazı şeyleri yakalar'' diye konuştu. 
     
     YANAL FARK AÇILINCA AGRESİFLEŞTİK 

     Türkiye Kupası final maçında Trabzonspor'a 4-0 yenilen Gençlerbirliği'nde, kupayı üst üste ikinci kez kaybetmenin üzüntüsü yaşanırken, teknik direktör Ersun Yanal, kupayı kazanmayı istediklerini, ancak bunu başaramadıklarını söyledi. 
     Ersun Yanal, maçtan sonra basın mensuplarına yaptığı açıklamada, bu tür kupalarda final maçlarının, Anadolu takımlarının varlığını ortaya koyduğunu vurgulayarak, ''Oyuncularıma, performanslarından dolayı, taraftarlarımıza da desteklerinden ötürü teşekkür ederim. Her iki takım oyuncuları da futbol oynamaya çalıştı'' dedi. 
     Yanal, ''Futbolcularınız, maçın son dakikalarına doğru agresifleşti. Bunu neye bağlıyorsunuz '' sorusuna, ''Uzun zamandır böyle farklı bir yenilgi olmamıştı. Bu durumları daha önce yaşamamıştık. Oyuncularım farkın açılmasıyla agresifleşti'' yanıtını verdi. 
     
     MHK BAŞKANI YAVUZ ''MÜFTÜOĞLU GENELDE İYİYDİ'' 

     Futbol Federasyonu Merkez Hakem Kurulu MHK Başkanı Bülent Yavuz, final maçının hakemi Kuddusi Müftüoğlu'nun, genelde iyi bir yönetim ortaya koyduğunu söyledi. 
     Maçtan sonra Müftüoğlu'nun performansıyla ilgili basın mensuplarının sorularını yanıtlayan Yavuz, bu tür üst düzey maçların keyifli geçmesi gerektiğini ifade ederek, ''Hakem Müftüoğlu bu havada maçı yönetmeye çalıştı. Genelde başarılı oldu. Son dakikalarda, Gençlerbirliği futbolcuları farkın açılmasıyla moral bozukluğu yaşadı. Ankara ekibinin oyuncuları kupa kaldırmak istiyordu. Ama fark açılınca agresifleştiler. Genelde maçı çok iyi yöneten Müftüoğlu, iyi yöneticiliğini göstererek, gerekli kartları verdi. Müftüoğlu, görebildiği kadar maçı iyi yönetti'' diye konuştu. 
     Penaltı pozisyonlarını da değerlendiren Bülent Yavuz, ''Penaltı olayında oyuncuların kabul etmesi gerekirdi. İkinci penaltı sonrası Gençlerbirliği futbolcularından hakeme karşı fiili müdahaleler vardı. Hakem de bu nedenle Youla'yı oyundan attı. Penaltılardan sonra da oyun biraz bozuldu'' dedi. 
     
</TEXT>
</DOC>
