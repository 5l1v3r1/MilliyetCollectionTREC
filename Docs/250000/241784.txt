<DOC>
<DOCNO> 241784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur32.html </URL>
<DATE> 2004/05/21/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
İnşaat Mühendisleri Odası'ndan ABD ve israil'e kınama... 
</HEADLINE>
<TEXT>

     Türkiye'deki çeşitli kurum ve kuruluşlar, ABD'nin Irak'ı işgali ve İsrail'in Filistin'de uyguladığı şiddet politikasına tepki gösterdiler. 
     İnşaat Mühendisleri Odası İMO Bursa Şubesi Yönetim Kurulu'ndan yapılan yazılı açıklamada, ABD ve İngiltere'nin, Irak'ta Saddam yönetiminin 10 yılda yaptığı zulümden daha fazlasını 1 yılda gerçekleştirdiğini savundu. 
     Açıklamada, ABD ve İngiltere'nin, Irak halkını Saddam Hüseyin'in zulmünden kurtaracağı, barış ve demokrasi getireceğini söyleyerek ülkeyi işgal ettiği belirtilerek, ancak verilen sözlerin hiçbirinin yerine getirilmediği kaydedildi. 
     Açıklamada, İsrail'in, Filistin'de uyguladığı şiddet politikasını, son zamanlarda ''topyekün katliama'' dönüştürmeye başladığı ifade edildi. 
     
     ELAZIĞ 
     Atatürkçü Düşünce Derneği ADD Elazığ Şubesi Başkanı Ali Arslan, dernek binasında yaptığı açıklamada, Irak ve Filistin'de yaşananların insanlık tarihinin yüzkarası olduğunu söyledi. 
     ABD ve işbirlikçilerinin Irak ve Filistin'deki sivil katliamların insanlık onuruyla asla bağdaşamayacağını belirten Arslan, şunları kaydetti 
     ''Irak'a demokrasi getireceğiz diye yola çıkanların maskeleri düşmüş, makyajları silinmiştir. Bu insanlık ayıbı tüm insanlığın gözleri önünde yapılmaktadır. Tam bağımsız olmayan ulusların hangi akıbetle baş başa kalacağı, başta onur ve haysiyet olmak üzere tüm insani değerlerin yok sayılacağı, yaşananlarla bir kez daha görülmüştür.'' 
     
     İZMİT 
     Kocaeli Tabip Odası Yönetim Kurulu'ndan yapılan yazılı açıklamada, ABD'nin terörle mücadele bahanesiyle Irak'ı işgal ettiğini, ancak bunun petrol savaşı olduğu iddia edildi. 
     ABD ordusunun, esirlere yönelik insanlık dışı uygulamalardan sonra yeni bir kıyımla tekrar gündeme geldiği ifade edilen açıklamada, şu görüşlere yer verildi 
     ''Irak'ın Suriye sınırı yakınlarındaki bir yerleşim merkezinde bir düğün evine tankları, helikopterleriyle saldıran işgalci ABD ordusu, çoğu kadın ve çocuk onlarca sivili katlederek, tarih boyunca işlediği insanlık suçlarına bir yenisini daha ekledi. Kocaeli Tabip Odası olarak, Ortadoğu'nun sınırlarını kadın ve çocukların kanıyla çizen ABD ve İsrail'i kınıyoruz.'' 
     
     ARTVİN 
     Artvin Baro Başkanı İzzet Varan, CHP, DSP, DYP, MHP ve SHP il başkanlıkları ile 10 sivil toplum örgütü adına Irak'taki işkence olaylarını kınamak amacıyla basın açıklaması yaptı. 
     Irak'ta Saddam rejiminin devrilmesi için ortaya sürülen gerekçelerin tümünün, batı basınının manşetlerinde yer alan işkence görüntüleriyle birlikte geçersiz hale geldiğini savunan Varan, ''Kitle imha silahları bahanesinin büyük bir fiyaskoya dönüşmesini, insan hakları ve demokrasi ihracatçılarının gerçek yüzünü ortaya koyan işkence görüntüleri izledi'' dedi. İşkencenin bir insanlık suçu olduğunu dile getiren Varan, Irak'ta yapılanlara karşı sessiz ve tepkisiz kalınmaması gerektiğini söyledi. 
     
</TEXT>
</DOC>
