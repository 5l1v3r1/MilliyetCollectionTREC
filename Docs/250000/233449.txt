<DOC>
<DOCNO> 233449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun59.html </URL>
<DATE> 2004/04/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İtalyan rehinelerde bekleyiş sürüyor 
</HEADLINE>
<TEXT>

     Lütfullah Göktaş bildiriyor 

İtalyan Kızılhaç Teşkilatı'nın Felluce'ye dün insani yardım ulaştırmasının ardından, Irak'ta silahlı milislerin elinde rehin bulunan üç İtalyan rehinenin serbest bırakılması konusundaki bekleyiş sürüyor. 
     ANSA haber ajansı, halen Moskova'da bulunan Başbakan Silvio Berlusconi'nin ''Rehinelerin kurtarılmasında sadece yavaşlama var, herhangi bir aksilik söz konusu değil'' dediğini bildirdi. 
     İtalyan istihbarat servislerine dayanılarak verilen haberde ise rehinelerin kurtarılması açısından bugün veya yarın önemli bir gelişme yaşanabileceği ileri sürüldü. 
     İtalyan haber ajansı ANSA, İtalyan istihbarat yetkililerinin, ''Önemli bir aşamadayız. Bugün ve yarın, yani önümüzdeki 48 saat son derece önemli. Belirtilmesi gereken bir başka husussa rehinelerin halen sağ olduklarına ilişkin bir sinyal almış olmamız. Günler sonra, her üç rehinenin de halen hayatta olduklarını öğrenmiş bulunmaktayız'' dediklerini bildirdi. 
     Vatikan Radyosu'nda yayınlanan bir habere göre, İtalyan rehinelerin kurtarılması için sürdürülen pazarlıklara kilise yetkilileri de katılıyor. 
     Bağdat'taki Keldani Kilisesi yetkililerinden Piskopos Shlemen Warduni, Vatikan Radyosu'na telefonla yaptığı açıklamada, pazarlıklarda kendisinin ve Patrik Emmanuel Delly'nin de bizzat yer aldığını söyledi. 
     Warduni, ''Savaşla hiçbir ilişkileri bulunmayan üç masum sivil konumundaki İtalyanların kurtarılması için bizzat çalışıyoruz'' dedi. 
     Felluce'ye giren İtalyan Kızılhaç Teşkilatı kafilesinde yer alan Warduni, pazarlıkların ayrıntı konusundaysa bilgi vermedi. 
     Warduni, ''Bu biraz gizli bir mesele. Bu durumlarda fazla gürültü çıkarmamak lazım. İşler biraz yavaş gidiyor. Başka bir şey söyleyemem. Temennimiz ilerleme kaydetmek. Şu an için bir şey diyemiyorum'' dedi. 
     
</TEXT>
</DOC>
