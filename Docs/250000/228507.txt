<DOC>
<DOCNO> 228507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/guncel/gun03.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
43 yazarın İstanbul buluşması 
</HEADLINE>
<TEXT>

   Diyalog Avrasya Platformu tarafından Cemal Reşit Rey Salonu'nda düzenlenen Kitap ve Kültür Şöleni'ne 9 ülkeden 43 yazar katıldı. Onur konuğu Cengiz Aytmatov'du... 
   ELİF KORAP İstanbul 
   
   Avrasya'nın fikir ve kültür hayatına yön veren 43 aydın Cemal Reşit Rey Salonu'nda düzenlenen Kitap ve Kültür Şöleni'nde bir araya geldi. Diyalog Avrasya Platformu tarafından düzenlenen gecenin onur konuğu ise bu yıl 75'inci yaşını kutlayan ünlü yazar Cengiz Aytmatov'du. Dokuz ülkeden 43 yazarın katıldığı gecede, İstanbul'un yeni Belediye Başkanı Kadir Topbaş ile eski Başkan Ali Müfit Gürtuna da devir teslim töreninden sonra ilk kez bir araya geldi. Törene ayrıca eski Kültür Bakanı İstemihan Talay da katıldı. 
   
   Aydınlanmanın sembolü, mum... 
   Gecede, Türkiye, Kırgızistan, Azerbaycan, Kazakistan, Türkmenistan, Gürcistan, Tacikistan, Ukrayna ve Rusya Federasyonu'nun yazarlarına birer ödül sunuldu. Ödül alanlar arasında Cengiz Aytmatov, İlber Ortaylı, Alev Alatlı, Ümit Meriç, gibi Türk yazarlar da yer aldı. Şenliğin onur konuğu olan Aytmatov, aydınlanmanın sembolü olarak bir mum yakarak, sahnede bulunan öğrencilerin oturduğu sıraya bıraktı. Rusça ve Türkçe'nin lehçelerinin konuşulduğu Merkezi Avrasya'nın, geleceğin dünyasını belirleyeceğinden hareketle kurulan Diyalog Avrasya Platformu, bu coğrafyada yaşayan halkların aydınlar üzerinden diyaloğa geçmesi için beş yıldan bu yana etkinlikler düzenliyor. 
   
   
   
</TEXT>
</DOC>
