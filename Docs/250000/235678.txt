<DOC>
<DOCNO> 235678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur28.html </URL>
<DATE> 2004/04/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ölü numarasıyla, linçten kurtuldu 
</HEADLINE>
<TEXT>

     Neşet KARADAĞ ADANA, DHA 

ADANA'da 33 yaşındaki Ramazan Tüzüner, ağabeyinden boşanan yengesi Sevil Tüzüner'i adliye çıkışında öldürmek isterken yanlışlıkla yengesinin annesi 50 yaşındaki Türkan Erdensoy'u yaraladı. Saldırgan kayınbirader, yengesinin yakınları tarafından bıçakla yaralandıktan sonra ölü numarası yapıp linçten kurtuldu. 
     Murat Tüzüner ile 1993'te evlenen Sevil Tüzüner, şiddetli geçimsizlik' gerekçesiyle boşanma davası açtı. Dün sabah görülen davada hakim, iki çocuk sahibi Tüzüner çiftinin boşanmasına karar verdi. Sevil Tüzüner, annesi Türkan Erdensoy ve yakınları ile birlikte eski adliye binası arkasındaki yoldan evlerine doğru yürürken boşandığı eşi Murat Tüzüner ve kayınbiraderi Ramazan Tüzüner karşılarına çıktı. Ramazan Tüzüner, "Namusumuza leke sürdün. Seni öldüreceğim'' diyerek tabancasını çekti. Sevil Tüzüner kaçmaya çalışırken tabancadan çıkan kurşun annesi Türkan Erdensoy'a isabet etti. Annesinin kanlar içinde yere yığıldığını gören Hakan Erdensoy ile diğer yakınları da Ramazan Tüzüner'i etkisiz hale getirip tekme- tokat dövdü. Erdensoy, yanında taşıdığı bıçakla da Tüzüner'i sağ bacağından yaraladı. 
     
     ÖLÜ NUMARASI KURTARDI 

     Yediği dayakla yüzü gözü kanlar içinde kalan Ramazan Tüzüner, yere yatıp ölü numarası yapınca linçten kurtuldu. Dayaktan korkan Murat Tüzüner'in yanı sıra Hakan Erdensoy ve kavgaya karışan diğer yakınları da kaçtı. 
     Annesinin yaralaması üzerine sinir krizleri geçirip kendini yerden yere atan Sevil Tüzüner, "Beni öldürmek istiyordu, annemi vurdu. Ne olur annemi kurtarın. Ambulans çağırın'' diye bağırıp yardım istedi. 
     Gelen ambülanslar yaralılardan Türkan Erdensoy'u Numune Hastanesi'ne, ölü rolü yapıp linçten kurtulan Ramazan Tüzüner'i ise Devlet Hastanesi'ne götürdü. Kurşunun Türkan Erdensoy'un bacağına isabet ettiği, Tüzüner'in yarasının da hafif olduğu anlaşıldı. 
     Hastanede gözaltına alınan Tüzüner, polise verdiği ilk bilgilerde yengesini namus meselesi yüzünden öldürmek istediğini, ancak yanlışlıkla annesi Türkan Erdensoy'u vurduğunu söyledi. Tüzüner, "Ağabeyime boşanma davası açtıktan sonra namusumuza leke sürdü. Başka erkeklerle adı çıktı. Tabancayla öldürmek istedim. Ama, kurşun annesine isabet etti. Ölü rolü yapmasaydım beni gerçekten öldüreceklerdi'' dedi. 
     İhbar üzerine olay yerine ilk ulaşan polisler de "Yerde kanlar içinde yatan Ramazan Tüzüner'i hareketsiz görünce öldüğünü sandık. Meğer kurtulmak için numara yapıyormuş. Hastanede birden canlandı'' dediler. 
     Olayla ilgili soruşturma sürdürülürken kaçan Hakan Erdensoy kısa sürede yakalandı. Olay sırasında kardeşinin yanında bulunan ve dayaktan korkup kaçan Murat Tüzüner aranıyor. 

     
</TEXT>
</DOC>
