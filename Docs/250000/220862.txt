<DOC>
<DOCNO> 220862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence davasında "adres" oyunu... 
</HEADLINE>
<TEXT>

   Üniversiteli Altunbaş'ı öldürmekten yargılanan 10 polisten biri olan, ancak 2 yıldır ulaşılamayan Sinkil, 'burada yok' denilen tebligat adresinden çıktı 
      GÖKÇER TAHİNCİOĞLU Ankara 

   
   Hacettepe Üniversitesi öğrencisi Birtan Altunbaş'ı 1991 yılında işkenceyle öldürmekten yargılanan bir kısmı emekli 10 polisten, iki yıldır aranan gıyabi tutuklu Süleyman Sinkil'in mahkemenin iki yıldır tebligat gönderdiği adreste oturduğu ortaya çıktı. 
   Yargıtay 1. Ceza Dairesi, Altunbaş'ı öldürdükleri gerekçesiyle dört polisi hapse mahk m edip dördünün beraatını kararlaştıran ikisinin dosyasını da bulunamadıkları gerekçesiyle ayıran Ankara 2. Ağır Ceza Mahkemesi'nin kararını usul yönünden 20 Haziran 2002'de bozdu. 
   
   4 yıl 5 ay ceza 
   Yargıtay'dan dönen dava 2. Ağır Ceza'da yeniden görülmeye başlandı. Mahkeme, Ağustos 2002 tarihinde sanıklara yeniden tebligat çıkardı ve savunmaları için duruşmalara gelmelerini istedi. Ancak bir önceki yargılamada 4 yıl 5 ay hapse mahk m edilen Sinkil'in, Denizli'nin Tavas ilçesine gönderilen tebligatı yerine ulaşmadı. Adrestekiler Sinkil'i tanımadıklarını belirtti. 
   Mahkeme, Sinkil'in yerinin bulunması için gönderdiği yazılardan da sonuç alamadı. Bunun üzerine hakkında gıyabi tutuklama kararı verdi. 
   Sinkil'in avukatı Mehmet Ener de, müvekkilinin yerini bilmediğini söyledi. 
   
   Geleceğim dedi, gelmedi 
   ABD Dışişleri Bakanı Colin Powell'ın sanıkların bulunmasını istediği mektubu gündeme gelmeden bir süre önce, Sinkil aniden ortaya çıktı. 
   Tavas Asliye Ceza Mahkemesi'ne gidip ifade veren ve tutukluluğu ortadan kalkan Sinkil, 12 Şubat tarihindeki duruşmaya katılacağını bildirdi, ancak sözünde durmadı. Sinkil, geçen hafta yapılan duruşmalara katılmadı. 
   Tavas Asliye Ceza Mahkemesi'nde yapılan adres tespiti ise bir skandalı ortaya çıkardı. Süleyman Sinkil, adres olarak, mahkemenin iki yıldır tebligat gönderdiği ancak tanınmadığı yanıtını aldığı adresi gösterdi. 
   
   
   
</TEXT>
</DOC>
