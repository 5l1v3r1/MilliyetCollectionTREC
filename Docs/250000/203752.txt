<DOC>
<DOCNO> 203752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo20.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam Bir koltukta 3 karpuz taşıdık 
</HEADLINE>
<TEXT>

     Süper Birinci Ligi'nin ilk devresini, dün deplasmanda 2-1 yenildiği Diyarbakırspor maçı ile 26 puanla 8. sırada tamamlayan Gaziantepspor'da, ilk yarı hedefine ulaşamamanın üzüntüsü yaşanıyor. 
     Teknik direktör Sağlam, ligde genç ve mütevazı bir kadroyla mücadele ettiklerini, UEFA Kupası, lig ve Türkiye Kupası'nda mücadele verdiklerini vurgulayarak, ''Bir koltukta üç karpuz taşıyoruz. UEFA Kupası'nda 3. turdayız, hem lig, hem kupa bizi yordu. Eğer bu durum söz konusu olmasaydı şimdi 30 puanın üzerinde bir yerde olmalıydık'' diye konuştu. 
     Ligin ilk devresini puanla bitirmeyi düşündüklerini, ancak ilk devresini 1-0 önde kapattıkları Diyarbakırspor'a karşı 2-1'lik sonuçla boyun eğdiklerini belirten Sağlam, ''Futbolcularım oyunun ilk 45 dakikasında çok iyi oyun ortaya koydular. Ancak ikinci yarıda ne yazık ki konsantrasyon eksikliğine uğradılar. Jaziri'nin sakatlanarak çıkması, İbrahim Toraman, Lazarov ve Devran gibi oyunculardan mahrum olmamız sonucu etkiledi. Artık ligin ikinci yarısına bakıyoruz'' dedi. 
     Ligin ikinci yarısına daha iyi başlangıç yapabilmek ve hedefe ulaşabilmek için iyi bir hazırlık döneminden geçeceklerini anlatan Sağlam, şöyle konuştu 
     ''Futbolcularımıza 12 gün izin verdik. Devre arası kampımız Antalya Belek'te başlayacak. Bu süreyi Belek'te yapacağımız iyi bir hazırlık devresi ile geçireceğiz. İkinci yarıda tüm takımlar gibi biz de kadro takviyesi yapmak istiyoruz. Bu konuda yönetim kurulunun girişimleri sürüyor. Herkes en iyisini yapmak için uğraş veriyor.'' Sağlam, Ocak ayında başlayacak olan ara transfer döneminde özellikle orta sahaya tecrübeli bir oyuncu alınmasını istediğini, orta sahaya yapılacak takviyeyle daha iyi konuma geleceklerine inandığını ifade ederek, şöyle devam etti 
     ''Yönetim kurulundan bazı üyeler ve antrenör arkadaşlar Almanya, Belçika, Hırvatistan ve Brezilya gibi ülkelerde arama, tarama çalışmaları yaptı. Şimdi değerlendirme noktasındayız. Gündemimizde yurtdışından birkaç isim var. Yurtiçinden de bazı görüşmeler var. Bu transfer görüşmeleri ve takas şartlarının en kısa sürede tamamlanarak sonuca ulaşılmasını bekliyoruz.'' Sağlam, lige verilen aranın çok kısa olduğunu, bu süre içinde takımların ikinci yarıya tam anlamıyla hazırlanamayacaklarını, Türkiye Futbol Federasyonu'nun ligleri 1-2 hafta daha uzatabileceğinin görüşüldüğünü kaydetti. 
     Bu arada, yabancı oyuncular lige verilen ara sonrası ülkelerine gitti. 
     
</TEXT>
</DOC>
