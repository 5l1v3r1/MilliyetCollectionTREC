<DOC>
<DOCNO> 245252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun32.html </URL>
<DATE> 2004/06/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Talat Annan'ın raporunun uygulanmasını bekliyoruz 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'ın Güvenlik Konseyi'ne sunduğu Kıbrıs raporunda önerdiği adımların uygulanmasını beklediklerini söyledi. 
     Başbakan Talat, ABD'nin Güney Kıbrıs Büyükelçisi Michael Klosson'u Başbakanlık'ta kabul ederek görüştü. 
     Büyükelçi Klosson, Başbakanlık'ta ikinci kez ziyaret ettiği Başbakan Talat'la görüşmesi sırasında yaptığı açıklamada, ABD hükümetinin Annan'ın raporunu olumlu karşıladığını belirtti. 
     Klosson, ''Raporu tarafsız ve gerçeklere dayalı bulduk. Engelleri kaldırmak ve Kıbrıs Türklerinin izolasyondan kurtulması yönünde BM üyeleriyle birlikte çalışmayı öneren tavsiyesi de dahil olmak üzere, raporun sonuç ve tavsiyelerini de destekliyoruz'' diye konuştu. 
     Başbakan Talat da Klosson'un Annan'ın raporuyla ilgili görüşlerini paylaştığını ifade ederek, raporun ''gerçekçi'' olduğunu kaydetti. 
     Annan'ın raporunun, süreçte karşılaştıkları gerçek gelişmeleri tanımladığını ifade eden Talat, ''Ayrıca Kıbrıslı Türklere uygulanan haksız izolasyonların artık geçersiz olduğu yönündeki Genel Sekreter'in tavsiyelerini memnuniyetle karşılıyoruz. Bu bizim için çok önemli, Kıbrıslı Türklerin davası için çok olumlu bir açıklamadır'' dedi. 
     Başbakan Talat, Kıbrıslı Türklerin artık izolasyon ve diğer engeller yüzünden cezalandırılmaması gerektiğini belirterek, ''Halkın referandumda yeniden birleşme taraftarı olduğunu gösterdiğini, adanın yeniden birleşmesi ve dünyayla buluşmak için oy verdiğini ve bunun memnuniyetle karşılanmasını istediklerini'' söyledi. 
     Talat, Genel Sekreter'in raporunun bu gerçeği kabul ettiğini, ayrıca adil olarak süreçteki olumsuz yaklaşımların da eleştirildiğini belirterek, ''Şimdi Genel Sekreter'in önerdiği adımların uygulanmasını bekliyoruz'' diye konuştu. 
     Bazı konuları tartışmaya başladıklarında izolasyonların zararlı etkenleriyle karşılaştıklarına işaret eden Başbakan Talat, adanın tümünde liberal bir ticaretin olmasını istediklerini, fakat sınırlamalarla karşı karşıya kaldıklarını, bunun da serbest ticarette olumlu gelişmeleri engellediğini anlattı. 
     Başbakan Talat, çabalarının sürdüğünü ve Genel Sekreter'in raporu ışığında olumlu gelişmelin başlayacağını umduğunu söyledi. 
     
</TEXT>
</DOC>
