<DOC>
<DOCNO> 212790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/ekonomi/eko03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
E-posta ile vergi takibi 
</HEADLINE>
<TEXT>

   İstanbul Defterdarı Boy, müşavirlere e-posta yoluyla ulaşarak 'Mükellefleriniz niye KDV ödemiyor' diye sorduklarını söyledi 
      
   İstanbul Defterdarı Kadir Boy, 23 bin kadar muhasebeci mali müşavire, belirledikleri e- posta adresleri kanalıyla ulaşarak denetim yapacaklarını söyledi. Boy, ilk etapta ulaştıkları muhasebecilere "Mükellefleriniz neden üç yıldır KDV ödemediğini izah edin" diye mesaj geçtiklerini kaydetti. 
   Kayıtdışı ile mücadelede değişik bir uygulama başlattıklarını açıklayan Boy, İstanbul genelinde 23 bin civarındaki serbest muhasebeci mali müşavir ve yeminli mali müşavirle yaptıkları çalışmalar sonucunda, bunların mükelleflerinin tek tek envanterini çıkardıklarını anlattı. Boy, müşavirlerin e - posta adreslerini belirlediklerini belirterek şöyle konuştu 
   
   Mesajla uyarı 
   "Mükellefleri beyanname vermediklerinde, ödemelerini yavaşlattığında, gerçek dışı zarar gösterdiğinde ve KDV beyannamelerini sürekli devir şeklinde düzenlediğinde muhasebecilerin e - postalarına defterdarlıktan dikkat çekici mesajlar göndereceğiz. İstanbul'da 100 bin mükellef üç yıl boyunca KDV ödememiş. İlk etapta onların e - posta adreslerine, 'Bunun izahını yapmalısınız' diye mesaj geçtik." 
   Boy, İstanbul'da 1 milyon vergi mükellefinin e - posta envanterini çıkarmaya başladıklarını da belirterek, "2004'ten itibaren ilk kez e - posta marifeti ile takip ve denetimlerimiz gündeme gelecek" dedi. 
   
   
   
</TEXT>
</DOC>
