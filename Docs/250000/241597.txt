<DOC>
<DOCNO> 241597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun05.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Zebari Koalisyon güçlerine ihtiyacımız var 
</HEADLINE>
<TEXT>

     Irak Dışişleri Bakanı Hoşyar Zebari, 30 Haziran'da egemenliğin Iraklılara devredilmesinden sonra ülkedeki durumun kötüleşmemesi için koalisyon güçlerine ihtiyaçları olduğunu söyledi. 
     Portekiz'in başkenti Lizbon'da Portekiz Dışişleri Bakanı Teresa Gouveia ile görüşen Zebari, düzenlediği basın toplantısında, ''Koalisyon güçlerinin Irak'ta kalmasından memnun olacağımızı tekrarlamak isterim. Irak'ın her şeyden çok buna ihtiyacı var'' dedi. 
     Zebari, ''Yeni Irak, ülkede güvenliği sağlamaya hazır duruma gelen dek bu güçlerin ülkede kalmasına ihtiyacımız var'' diye konuştu. 
     Koalisyon güçlerinin ülkeden erkenden ayrılmasının, Irak'ın birlik ve istikrarını tehlikeye atacağını ve durumun kötüleşmesi riskini ortaya çıkaracağını belirten Zebari, bu güçlerin ülkeden zamanından önce ayrılmasının ''iç savaşa bile yol açabileceğini'' söyledi. 
     Iraklı Bakan, Nasıriye yakınlarında konuşlandırılan Portekiz güçlerinin de, 30 Haziran'dan sonra bu ülkede kalmasını istedi. 
     ABD ve İngiltere'nin Irak'a müdahalesini destekleyen Portekiz, geçen kasım ayında yeniden yapılanma çalışmalarına katkıda bulunmak için Irak'a 128 jandarma göndermişti. Üssü Irak'ın güneyindeki Nasıriye'ye 20 km uzaklıktaki Tallil'de bulunan Portekiz birliği İngiltere komutasında görev yapıyor. 
     
</TEXT>
</DOC>
