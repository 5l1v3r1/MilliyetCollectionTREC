<DOC>
<DOCNO> 218882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yasam/ayas.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gala buzda gala 
</HEADLINE>
<TEXT>

   Tuncel Kurtiz ve Çıldır halkının 'başrolünü' oynadığı 'İnat Hik yeleri' filminin galası, buz tutmuş Çıldır Gölü üzerine kurulan buzdan beyazperdeyle yapıldı 
      TURGAY İPEK - ÜMİT KILIÇ DHA 
   
   Ardahan'ın Çıldır ilçesinde çekilen ve yöre halkının da rol aldığı "İnat Hik yeleri" adlı filmin galası, buz tutan Çıldır Gölü üzerinde yapıldı. Reis Çelik'in yönettiği ve 45 günde tamamlanan filmin başrolünde ise Tuncer Kurtiz oynadı. 
   Filmin gala gecesi için sinema perdesi yerine, buz tutmuş göl üzerine dozerlerle kardan bir 'perde' oluşturuldu. Eksi 15 derecede kendi yaşam ve oyunculuklarını izleyen Çıldırlılar'ın, büyük heyecanına Ardahan ve Kars'tan gelenler de ortak oldu. 
   
   Tek profesyonel Kurtiz 
   Amaçlarının bölge kültürünü tanıtmak olduğunu belirten yönetmen Reis Çelik filmle ilgili olarak şunları söyledi "Filmde Kurtiz'in dışında profesyonel oyuncu yok. Bütün oyuncular, yöre halkından oluşturuldu. Film belirli bir senaryoya göre de çekilmedi. Hayatlarında ilk kez kamera karşısına geçen yöre halkı, karakışla yaşadıkları inadı sergiledi. Yani gerçek hayatlarını oynadılar". 
   'Çıldır Gölü'nün Anası' olarak tanınan Gül Sarıçayır nine, "Her şey çok güzeldi. Bu film de bize hayat verdi" derken, rol arkadaşlarına övgüler yağdıran Tuncel Kurtiz de şunları söyledi "Herkes profesyonel oyunculara taş çıkarttı. Bu insanlar yaşamlarında ilk kez kamera karşısına geçmelerine rağmen sergiledikleri performansla beni bile şaşırttı. Hepsiyle gurur duydum." 
   
   
   
</TEXT>
</DOC>
