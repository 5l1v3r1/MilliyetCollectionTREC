<DOC>
<DOCNO> 231151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/siyaset/siy03.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ı dinlemeyecek 
</HEADLINE>
<TEXT>

   Başbakan, Arınç'ın davetiyle yarın TBMM'de konuşacak olan Denktaş'ı dinlemeyeceğini açıkladı. Arınç ise, "Denktaş'ın isteği emirdir" dedi 
      ABDULLAH KARAKUŞ Tokyo 

   
   Başbakan Recep Tayyip Erdoğan, "hayır" kampanyası için Türkiye'ye gelmesini istemediği KKTC Cumhurbaşkanı Rauf Denktaş'ın yarın TBMM'de yapacağı konuşmayı dinlemeye gitmeyeceğini söyledi. Japonya ziyareti sırasında ülkedeki Ulusal Basın Kulübü'den ayrılırken soruları yanıtlayan Erdoğan, Denktaş'ı kendilerinin çağırmadığını, ancak Meclis Danışma Kurulu'nun böyle bir karar aldığını belirtti. "Tavır alacak mısınız " sorusuna "Hayır" yanıtını veren Erdoğan, Denktaş'ı Genel Kurul'da dinlemeyeceğini de ifade ederek, "Cumhurbaşkanımız Ahmet Necdet Sezer'le haftalık görüşme randevum var. Bu yüzden Genel Kurul'daki görüşmelere katılmayacağım" dedi. 
   
   Arınç Denktaş istedi 
   TBMM Başkanı Bülent Arınç ise, İstanbul'da yaptığı açıklamada, Denktaş'ın her şeye rağmen Meclis'te konuşmak istediğini belirterek, "Cumhurbaşkanımızın talebi benim için emirdir. Bana düşen bunu yerine getirmektir" diye konuştu. Arınç, "Sanki Meclis, Denktaş'a kapalı gibi hava yaratıldı. Üzüldüm. Kendisini aradım, 'Yıpranmanızı istemiyorum. Arzu ediyorsanız buyrun meclisimize gelin, konuşmanızı yapın' diye kendisine arz ettim" dedi. 
   
   'Ekmek Teknesi'nde    TBMM Başkanı Bülent Arınç, "Ekmek Teknesi" dizisinde konuk oyuncu oldu. Arınç'ı sette yönetmen Osman Sınav ile oyuncu Hasan Kaçan karşıladı. Arınç, 23 Nisan nedeniyle kahvede İstiklal Marşı okunduğu anda kapıdan girip marşın son kıtasını okuyacak. TBMM Başkanı Bülent Arınç'ın KKTC Cumhurbaşkanı Rauf Denktaş'ı Meclis'e daveti, dün Milliyet'in manşetinde yer almıştı. 
   
   
   
</TEXT>
</DOC>
