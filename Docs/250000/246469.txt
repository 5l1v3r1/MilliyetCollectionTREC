<DOC>
<DOCNO> 246469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun40.html </URL>
<DATE> 2004/06/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bush-Blair zirvesi... Gündem Irak'ta NATO 
</HEADLINE>
<TEXT>

     ABD Başkanı George Bush, işgal sonrası Irak'ta NATO için büyük bir rol tahayyül ettiğini söyledi. 
     ABD'nin Georgia eyaletindeki Sea İsland'da yapılan G-8 zirvesi öncesi İngiltere Başbakanı Tony Blair ile görüşen Bush, Irak'ta ittifak için büyük bir rol görüp görmediğinin sorulması üzerine, NATO'nun müdahil olması gerektiğini ve bunun hayata geçirilmesi için iyi bir şansa sahip olduklarını düşündüğünü söyledi. 
     Bush bu konuda ayrıntılı bilgi vermedi, ancak ABD yönetimi yetkilileri, ABD'nin NATO'nun yeni Irak ordusunun eğitimini üstlenmesini ve şu anda Irak'ta bulunan NATO üyesi ülkelerin orada kalmaya devam etmesini istediğini belirttiler. 
     Bush, birçok NATO ülkesinin halen Irak'taki koalisyonda yer aldığını ve bunun biraz daha genişleyeceğini umduğunu söyledi. 
     ABD Başkanı, zirve çerçevesinde Irak'ın yeni devlet başkanı Gazi El Yaver ile görüşmesinde, kendisinin egemen bir ülkenin başkanı olduğunu vurgulayacağını, Başbakan İyad Allavi ile Irak halkı lehine akılcı kararlar almaları gerektiğini söyleyeceğini bildirdi. 
     Blair de açıklamasında, ''Teröristlerin artık bütün dünyanın kendilerine karşı olduğunu bildiğini'' söyledi. 
     Irak'taki süreçle ilgili olarak da bir sonraki adımın Iraklıların kendi güvenliklerinin sorumluluğunu alabilmelerini garantilemek olduğunu belirten Blair, ''Bu bir değişim sürecidir ve bunu başarmaları için insanlara yardım etmeliyiz'' diye konuştu. 
     
</TEXT>
</DOC>
