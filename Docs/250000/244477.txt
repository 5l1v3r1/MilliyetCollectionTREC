<DOC>
<DOCNO> 244477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy05.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Meclise gelen ziyaretçi sivil görünümle karşılanacak 
</HEADLINE>
<TEXT>

     Meclis'te AB Reformu çerçevesinde sivilleşmenin ilk adımı ziyaretçi salonunda atıldı. 
     Yenilenen TBMM ziyaretçi kabul salonunda, gelen ziyaretçilerin üst aramasını yapan emniyet personeli dışında görev yapan polisler sivil kıyafetle görev yapmaya başladı. 
     TBMM Başkanı Bülent Arınç beraberinde güvenlikten sorumlu İdare Amiri Erdoğan Yetenç ile birlikte yenilenen Dikmen Kapısı'nda bulunan ziyaretçi kabul salonunda incelemelerde bulundu. Meclis'te AB Reformu adıyla bir dizi projeyi daha önce kamuodyuna açıkladıklarını anımsatan Arınç, bunun en mütevazi adımının da ziyaretçi kabul salonunun yenilenmesi ve sivil bir görünüme kavuşturulması olduğunu söyledi. Meclis'e ortalama günde 5 bin ziyaretçinin geldiğini dile ğetiren Arınç, "Meclis halkın Meclisidir. 
     Buraya gelecek vatandaşı hem güleryüzle karşılamalı, hem yardımcı olmalıyız. Gelen vatandaş hem güleryüzlü hem sivil bir görünümlei karşılanmalı" diye konuştu. Arınç, ziyaretçi kabul salonunu daha modern, çağdaş, güleryüzlü ve fonksiyonel bir hale getirdiklerini bildirdi. 
     Yenilenen ziyaretçi kabul salonunda gerçekleştirilen bazı düzenlemeler ise şöyle 
     "-Meclis'e gelen ziyaretçilerin üst aramasını yapan emniyet personeli dışında Meclis girişinde görev yapan polisler sivil kıyafetle görev yapmaya başladı, -Salonda, vatandaşlara Meclis hakkında her türlü yönlendirme ve rehberlik hizmeti verebilecek bir danışma bankosu oluşturuldu, -Oluşturulan kamiralı güvenlik sistemi sayesinde ziyaretçi giriş çıkışları daha güvenli bir şekilde gerçekleştirilmeye başlandı, -Salon içerisine yerleştirilen iki adet plazma TV ile ziyaretçilere, Meclis TV ve diğer TV kanallarını izleme olanağı sunulurken, ayrıca müzik yayını yapılmaya da başlandı, -Meclis ziyaret günleriyle ilgili yapılan yeni düzenlemeyle, Pazartesi, Salı ve Cuma günleri uygulanan randevu sistemi kaldırılarak vatandaşlara tam gün ziyaret olanağı sunulmaya başlandı, -Çarşamba ve Perşembe günleri ise eskiden olduğu gibi TBMM Başkanlık Divanı kararı uyarınca yasama faaliyetinin daha sağlıklı yürütülebilmesi için Meclis'e ziyaretçi alınmayacak." 
     
</TEXT>
</DOC>
