<DOC>
<DOCNO> 236375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/axspo01.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih hesap sorar 
</HEADLINE>
<TEXT>


Beşiktaş'ın etkili isimlerinden Metin Keçeli, Serdar Bilgili'nin görevinin başında kalması gerektiğini söyledi, "Aksi takdirde kulübe gelecek zararın tek sorumlusu başkan olur" dedi 


Güreli'ye tepki 
BEŞİKTAŞ Divan Başkanı Şeref Nasır yönetiminde biraraya gelen ve Başkan Serdar Bilgili'ye "geri dön" çağrısı yapan camianın ağır topları, 2. Başkan Hüsnü Güreli'ye tepki gösterdi. Siyah - Beyazlı kulüpte uzun yıllar yönetimlerde görev yapan Metin Keçeli, "Güreli'nin başkan adına açıklamalar yapması doğru değil. Bizler Bilgili'nin göreve devam etmesi için gerekli girişimleri yapıyoruz, yapmaya da devam edeceğiz. Bu kararı Bilgili verir, Güreli değil" dedi. 

'İmza verdik' 
BAŞKANLA sürekli telefon görüşmesi yaptıklarını belirten Metin Keçeli, "Ortada 50'inin üzerinde atılmış imza var. Başkan Bilgili bu imzalara duyarsız kalamaz, kalmaya da hakkı yok" ifadesini kullandı. Keçeli konuşmasını şöyle sürdürdü "Seçilmiş bir başkan görevini sonuna kadar sürdürmelidir. Şu aşamada yapılacak seçimler Beşiktaş'a zarar verir. Bunun da tek sorumlusu, dönmediği taktirde Bilgili olur. Güreli'nin 'dönmeyecek' açıklamalarını anlamak mümkün değil." 

'Bu camia büyüktür' 
SEÇİMLER konusundaki deneyimiyle tanınan Metin Keçeli, "Kendisiyle yüz yüze görüşeceğiz ve ikna edeceğimize inanıyoruz" yorumunu yaptı. Beşiktaş'ın eski yöneticisi, "Bu bildirgeye imza atanlar ortada. Bu camia büyüktür, yeri geldiğinde herkesten hesap sorar. Bu aşamada kulübü kaosa sürüklemeye ne başkanın, ne de Güreli'nin hakkı vardır. Başkanın sorumlulukları var ve bunları görevi bitinceye kadar yerine getirmek zorundadır" diye konuştu. 

Kapalı kapılar ardında... 

Bilgili'yi kararından vazgeçirmek için uğraşan camia, diğer yandan da birbiri ardına toplantı yapıyor. Başkan adaylarının fazla olması da gözden kaçmıyor 

Birleşme olmayacak 
BEŞİKTAŞ'TA Serdar Bilgili'nin dönmemesi halinde 30 Mayıs'ta çoğunluğa bakılmaksızın gerçekleşecek olağanüstü kongrede kimlerin başkanlığa adaylığını koyacağı henüz açıklık kazanmadı. Kapalı kapılar ardında başkan adaylarının birbiri ardına toplantılar yaptıkları belirtildi. Kulislerde adı öne çıkan Fikret Orman ile Yıldırım Demirören'in birleşmeyeceği ileri sürüldü. 

'Seba misyon üstlenmeli' 
KULÜBE yakın çevrelerde Orman, Demirören'in yanısıra Recep Yazıcı, Ömer Sabancı, Hasan Arat ve Nevzat Demir'in de isimleri ön plana çıktı. Bazı eski yöneticiler, Süleyman Seba'nın toparlayıcı rolü üstlenip, son duruma el koyması gerektiğini ifade ettiler. Bu arada Beşiktaş Platformu lideri Affan Keçeci'nin Seba ile bir araya geldiği ve destek istediği öğrenildi. 

Sessiz ve derinden 

LONDRA'DAN bu akşam dönmeyi planlayan Başkan Serdar Bilgili, taraftarların kendisini karşılamak için organize olduğu istihbaratını alınca planını değiştirdi. Bilgili'nin bunun önüne geçmek için, farklı bir isim ve adı açıklanmayan bir havayolu şirketi ile İstanbul'a uçmayı düşündüğü bildirildi. 

'İmzamın arkasındayım' 

Orman tavrını koydu 
BEŞİKTAŞ'TA olağanüstü kongrede başkanlığa en yakın aday olarak gösterilen eski yöneticilerden Fikret Orman, kendisiyle ilgili spekülasyonlara açıklık getirdi. Kararını Başkan Serdar Bilgili'nin tavrına göre vereceğini vurgulayan Orman, "Bilgili'nin göreve dönmesi için imza attım ve sonuna kadar da imzamın arkasındayım" dedi. 

Baskılardan bunaldı 
ORTADA bir belirsizlik olduğuna da işaret eden Orman, "Net tavır, net kararı da birlikte getirir. Önce Bilgili'nin kararını bekleyeceğim" diye konuştu. Fikret Orman'a yoğun bir baskı yapıldığı da öğrenildi. Baskılardan bunalan eski yöneticinin hafta sonunu İstanbul dışında geçireceği de sızan haberler arasında yer alıyor. 


</TEXT>
</DOC>
