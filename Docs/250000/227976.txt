<DOC>
<DOCNO> 227976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy20.html </URL>
<DATE> 2004/04/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Arınç "Kıbrıs görüşmelerinde Türkiye çok başarılı olmuştur" 
</HEADLINE>
<TEXT>

     TBMM Başkanı Bülent Arınç, İsviçre'de BM Genel Sekreteri Kofi Annan'ın taraflara sunduğu planın, Türkiye ve KKTC'de de tartışılmaya başlandığını belirterek, 'Ben gelinen noktayı ümit verici buluyorum ve referandumdan en hayırlı sonucun çıkmasını bekliyorum'' dedi. 
     Bülent Arınç, Manisa'da gazetecilerin, Kıbrıs görüşmeleri ile ilgili sorularını cevaplandırırken, Türkiye'nin görüşmelerde çok başarılı olduğunu söyledi. 
     Türk dış politikasındaki atak ve dinamik çalışmaların başarıyı getirdiğini ve bütün dünyanın dikkatini Türkiye'nin üzerinde topladığını belirten Arınç, 1 Mayıs 2004'e kadar Kıbrıs'ta yeni statünün ortaya çıkmasının beklendiğini belirtti. 
     Arınç, ''Ümit ediyor ve arzuluyorum ki, Birleşik Kıbrıs Devleti, bundan sonra AB'de Türkiye'yi destekleyen, Türkiye'nin de onu desteklediği yeni bir devlet olarak yerini alsın' dedi. 
     Planda ve uzlaşmada en son kararı halkın vereceğini kaydeden TBMM Başkanı Arınç, şunları söyledi 
     ''İki toplum da 24 Nisan'da referandum yapılacaktır. Bu referandumda Türk tarafının da, Rum tarafının da ne diyeceği önemlidir. Bizi ilgilendiren yönü, Kıbrıs'ta Türk soydaşlarımızın bu plana evet mi, hayır mı diyecekleridir. Karar, tamamen onlara aittir. Bizim onları teşvik etmemiz veya yönlendirmemiz düşünülemez. Kıbrıs halkı, Türk halkı yıllardır yaşadığı sıkıntı ve çektiği üzüntüleri biliyor. Kendilerine acil kalıcı bir barış temin ediyorsa, bu plana elbette evet oyu vereceklerdir. Aksi takdirde düşünürlerse, bu da onların kararı olacaktır ve her zaman saygıyla karşılanacaktır.'' Arınç, İsviçre'deki müzakerelerin ve son planın'' ne getirip, ne götürdüğü'' konusunda hükümetten TBMM'ye bilgi sunmasını istediğini ve Başbakan Yardımcısı ve Dışişleri Bakanı Abdullah Gül ile görüştüğünü belirtti. 
     Bülent Arınç, ''Kendileri bu talebi memnuniyetle karşıladılar. Önümüzdeki salı günü 6 Nisan'da Sayın Gül, Meclis'te bir konuşma yapacak, Kıbrıs konusundaki çalışmaları Millet Meclisi'ne, milletvekili arkadaşlara takdim edeceklerdir. Gruplar da ayrıca konuşma yapacaklardır. Ben gelinen noktayı ümit verici buluyorum ve referandumdan en hayırlı sonucun çıkmasını bekliyorum'' dedi. 
     Bülent Arınç, bir gazetecinin ''Kıbrıs konusunda varılacak anlaşmanın Türkiye'nin AB yolunu açıp açmayacağına'' ilişkin sorusuna da şu karşılığı verdi 
     ''Bildiğiniz gibi 24 Nisan'dan sonra bir haftalık sürede referandumdan evet çıkması halinde, TBMM'nin de onayı gerekmektedir. O bakımdan Türkiye'nin AB'ye üyelik noktasında müzakerelere başlaması, fevkalade kolaydır. Bununla da kalmaz, Türkiye'nin saygınlığı her noktada artar. Çünkü yıllardır süren bir sorunu bir şekilde çözümlenmiş olmasında en büyük pay, Türkiye'ye ait olacaktır. Çünkü bu müzakereleri Türkiye başlatmıştır. Müzakereleri Türkiye sonuçlandırmıştır. Bunun en büyük payı, Türkiye'nin uluslararası camiadaki saygınlığını artması olacaktır. AB, bunun sadece bir bölümüdür.'' 
     
</TEXT>
</DOC>
