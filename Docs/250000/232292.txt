<DOC>
<DOCNO> 232292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko04.html </URL>
<DATE> 2004/04/17/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
IMF Başkan vekili "Türkiye'de Türk lirasına güven yeniden sağlandı" 
</HEADLINE>
<TEXT>

     IMF Başkan Vekili Anne Krueger, Türkiye'nin ekonomik programıyla elde ettiği sonuçların, piyasada güveni ve ekonomik performansı artırdığını ifade ederek, ''Bu güçlü çabaların, uluslararası toplumun sürekli desteğini hak ettiğini'' belirtti. 
     Krueger, yaptığı yazılı açıklamada, şu görüşlere yer verdi 
     ''Türk makamları, iddialı programlarını uygulama yönünde, faiz dışı bütçe fazlası hedeflerini tutturmak için Mart ayındaki seçimler öncesinde mali tedbirlerin uygulanmasını da içeren güçlü çabalarını sürdürdü. Hükümet aynı zamanda programın kalanı için iddialı bir yapısal reform ajandasını kabul etti. Sonuç, piyasa güveninde ve ekonomik performansta kayda değer gelişmenin elde edilmesidir. Bu güçlü çabalar, uluslararası toplumun sürekli desteğini hak ediyor.'' Krueger, ''Türkiye'nin ekonomik programı, etkili sonuçlar üretmeyi sürdürüyor. Ekonomik büyüme, program hedeflerini geçti, faiz oranları keskin şekilde düştü. Böylece Türkiye'nin borç dinamiklerine yardım sağlandı, enflasyon bir kuşaktır en düşük düzeyine indi ve Türk Lirası'na olan güven yeniden sağlandı'' ifadelerini kullandı. 
     Bu başarıda, Türk hükümetinin 2004 yılında yıllık GSMH'nin yüzde 6.5'u olan faiz dışı bütçe fazlası hedefinin tutturulması kararlılığının önemli rolü olduğunu vurgulayan Krueger, ''hükümetin harcamaları yüzde 13 kısmasını da içeren son düzeltici tedbirleri, 2004 program hedeflerini tutturma kararlılığını sergiliyor ve hükümet, sapmalardan sakınmak için uyanık kalmalı'' dedi. 
     Bu yıl kapsamlı bir yapısal mali reform stratejisinin kabulünün, orta vadede mali düzenlemelerin sürdürülmesine yardım edeceği ve bütçenin daha iyi yapıya kavuşmasına önderlik edeceğini belirten Krueger, güçlü vergi yönetimi ve sosyal güvenlik reformlarının da orta vade mali istikrara yardım edeceğini kaydetti. Krueger, kamu harcamalarının gözden geçirilmesi, bütçe yapısındaki katılığın azaltılmasında rehberlik sağlayabileceğini belirtti ve ''siyasi güvenilirliğin artırılmasına yardım için, bu iddialı reform gündeminin zamanlı uygulanmasına ihtiyaç var'' görüşüne yer verdi. 
     Merkez Bankası'nın para politikalarını ele alış şeklini ''etkili'' olarak değerlendiren Krueger, faiz oranlarının keskin şekilde düştüğünü, hükümetin mali disiplininin, bu başarıda kilit rol oynadığını kaydetti. 
     Krueger, ''Merkez Bankası ve Hazine arasında artan rezervlerin maliyetinin karşılanmasının paylaşılması, para ve borç idaresinin güçlendirilmesine yardım edecek'' dedi. Bankacılık konusundaki önlemlere de destek veren Krueger, ''Bankacılık yasası, AB uygulamalarıyla daha yakın bir hale getiriliyor. İmar Bank konusundaki inceleme de bankacılık denetlemesi konusunu güçlendirecek. BDDK'nın desteklenmesi de önemli olmaya devam edecek'' ifadesini kullandı. 
     
</TEXT>
</DOC>
