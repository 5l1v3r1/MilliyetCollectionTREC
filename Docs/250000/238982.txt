<DOC>
<DOCNO> 238982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun09.html </URL>
<DATE> 2004/05/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
FBI mı, CIA mı '11 Eylül bilmecesi' çözülemiyor... 
</HEADLINE>
<TEXT>

     ABD'de 11 Eylül terör saldırılarından bir yıl önce, Merkezi Haberalma Örgütü'yle CIA çalışan Federal Soruşturma Bürosu FBI ajanının, iki şüpheli isim hakkında FBI'a bilgi vermesinin CIA tarafından engellendiği iddia edildi. Bu iki şüphelinin, daha sonra 11 Eylül saldırılarında kullanılan bir uçağı kaçırdığı belirtildi. 
     ABC televizyonuna bilgi veren Amerikalı yetkililere göre, FBI ajanı, Malezya'da, El-Kaide ile bağlantısı olan Halid El Midhar ve Navak El Hamzi'nin, 21 Ekim 2000 tarihinde Yemen kıyılarında USS Cole gemisine saldırdığı şüphelenilen kişilerle görüştüğünü tespit etti. Ajanın, bu bilgiyi FBI'daki üstlerine bildirmek istediği, fakat CIA tarafından engellendiği öne sürüldü. 
     Daha sonra CIA'in, El Midhar ve El Hamzi'nin ABD vizesi aldıklarını öğrendiği, fakat bu bilgiyi FBI'a iletmediği için harekete geçilemediği iddia edildi. 
     CIA ise, şüphelilerin vize aldığı bilgisini elektronik posta yoluyla FBI'a ilettiğini savunuyor. 
     FBI yetkilileri, ABC televizyonuna yaptıkları açıklamalarda, ellerinde elektronik postalarla ilgili herhangi bir kayıt bulunmadığını belirtiyor. 
     Yetkililere göre, Malezya'daki görüşme hakkındaki bilgi, El Midhar ile El Hamzi'nin izlenmesi için bir başlangıç olabilirdi. Bu iki teröristin, 11 Eylül 2001 tarihinde Pentagon binasına çakılan uçağı kaçırdıkları kaydedildi. 
     Uzmanlar, bilgilerin FBI'a ulaşması halinde, bu kişilerin ABD'nin terörist listesine dahil edilmiş olacağını ve belki de 11 Eylül saldırılarının engellenebileceğini belirttiler. 

     
</TEXT>
</DOC>
