<DOC>
<DOCNO> 240885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun15.html </URL>
<DATE> 2004/05/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rusya'da orman yangını 8 kişi öldü... 
</HEADLINE>
<TEXT>

     Nihat Dağdelen 

Rusya'nın Kurgan bölgesinde 4 gün önce başlayan ve 8 bin hektarlık bir alana yayılan orman yangınının kontrol altına alındığı bildirildi. 
     Yetkililer, İtar-Tass'a yaptığı açıklamada, şu ana kadar 8 kişinin hayatını kaybettiği yangının bölgedeki yerleşim yerlerine tehdit oluşturmadığını söyledi. 
     Rus NTV televizyonuysa yangının 150 kilometrekarelik bir alana yayıldığını ve 400 evin kül olduğunu, yangını söndürmek için 2 bin görevlinin çalıştığını bildirdi. 
     Yangın nedeniyle yaklaşık 600 kişi tahliye edilirken, yangından etkilenen 180 kişi tedavi altına alındı. 
     NTV, ''Uzmanlar, asıl görevlerinin yangının dünyanın en büyük kimyasal silah depolarından birinin bulunduğu Şçuçye köyüne ulaşmasını engellemek olduğunu söylüyorlar'' dedi. 
     Şçuçye köyündeki askeri birliğin komutanı Albay Gennadi Tatarintsev ise ''Askeri birlikler görev başında. Doğrudan görüş alanında herhangi bir yangın yok ve buradaki depoyu hiçbir şey tehdit etmiyor'' açıklamasında bulundu. 
     Rusya Kimyasal Silahsızlanma Komisyonu üyesi Nikolay Bezborodov, daha önce yaptığı açıklamada, yerel yönetim, Olağanüstü Durumlar Bakanlığı ve Savunma Bakanlığı'nın bu askeri birimi korumak için gerekli tedbirleri aldığını açıklamıştı. 
     Şçuçye köyündeki tesiste 5.5 ton sinir gazı bulunuyor. 
     NTV, yangının Sosnovskoye köyündeki cephaneliğe de 7 kilometre uzaklıkta olduğunu belirterek, bölgedeki orman yangınlarının sayısının kesin olarak bilinmediğini, yangın söndürme çalışmalarına katılan 2 uçağın da sadece yangının tehlikeli bölgelere yayılmasını engelleyebildiğini duyurdu. 
     
</TEXT>
</DOC>
