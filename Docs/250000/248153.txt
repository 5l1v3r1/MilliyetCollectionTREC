<DOC>
<DOCNO> 248153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo25.html </URL>
<DATE> 2004/06/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Beşiktaş'ta Kaan Dobra ile Serdar Topraktepe de kaldı 
</HEADLINE>
<TEXT>

     Beşiktaş Futbol Şube Sorumlusu Kıvanç Oktay, kadroya dahil ettikleri Berkant, Veysel, Okan ve İbrahim'in dışında birkaç yerli oyuncu daha alacaklarını söyledi. 
     Akaretler'deki kulüp binasında Mustafa Doğan'ın sözleşme imzalaması sırasında basın mensuplarının sorularını yanıtlayan Oktay, kadroyu belirlediklerini vurgulayarak, ''Berkant, Veysel, Okan ve İbrahim de takıma katılacak. Ancak gündeme gelmeyen birkaç yerli oyuncu daha alacağız'' dedi. 
     Teknik direktör Vicente Del Bosque'nin yardımcılarının İstanbul'a geldiklerini ve kendileriyle çalışmaya başladıklarını kaydeden futbol şube sorumlusu Oktay, ''Del Bosque ile de her gün görüşüyoruz. Teknik direktörümüz iki yardımcısı ve kondisyoneriyle çalışacak. Kaleci antrenörü olarak geçen sezonki çalıştırıcılarımız takımda yer alacaklar'' diye konuştu. 
     Kıvanç Oktay, takımda kalacak ve gidecek yabancı oyuncular konusundaki soruları ise ''Sözleşmesi biten Giunti, Zago ve Ilie takımdan ayrılacak. Sözleşmesi devam eden Pancu, Cordoba, Ahmed Hassan ve Ronaldo gelecek sezon kalacak'' diye yanıtladı. 
     Daha önce takımdan gidecekleri yönünde açıklama yapılan Kaan Dobra ve Serdar Topraktepe'nin gelecek hafta takımla birlikte çalışmalara başlayacaklarını ve bu oyuncular hakkındaki kararı teknik direktör Del Bosque'nin vereceğini ifade eden Oktay, basın mensuplarının ''Kaan, Kocaelispor ile sözleşme imzaladı'' demesi üzerine ''Bu konuda bize gelen bir şey yok. Kaan'ın kendi yaptığı bir iş'' dedi. 
     Kıvanç Oktay, Fenerbahçeli Ali Güneş ile herhangi bir görüşme yapmadıklarını, eski futbolculardan Oktay Derelioğlu ile de ilgilenmediklerini sözlerine ekledi. 
     
</TEXT>
</DOC>
