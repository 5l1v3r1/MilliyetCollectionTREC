<DOC>
<DOCNO> 210895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet "Şans oyunları kumarın ilk basamağı.." 
</HEADLINE>
<TEXT>

     Diyanet İşleri Başkanlığı ''kumar hastalığının ilk basamağı'' olarak tanımladığı Şans oyunlarının gittikçe yaygınlaştığına dikkat çekti. 
     AA muhabirinin, Diyanet İşleri Başkanlığı'nın resmi internet web sitesinden derlediği bilgiye göre, İslam dini mutluluğu engelleyen, kişisel, ailevi ve toplumsal huzursuzluklara yol açan başta alkol, uyuşturucu ve kumar olmak üzere bütün zararlı alışkanlıkları yasaklıyor. 
     Sitede, zararlı alışkanlıkların bazen taklit, özenti ve kötü çevre bazen de merak ve kişilik zafiyeti nedeniyle edinildiği vurgulanarak, şöyle denildi 
     ''Gençlerin eğitim, yetişme ve çevreden etkilenme dönemlerinde anne babaların çok dikkatli olmalı. Uyuşturucu ve sigara gibi maddelerin en belirgin özelliklerinden biri, az miktarda kullanılsalar bile zamanla bağımlılık yapmalarıdır. Alkol ve uyuşturucu batağına saplanmış kişilerin hemen hemen hepsinin zararlı alışkanlıklara bu şeklide başladıkları bilinmektedir. 
     Ne yazık ki, günümüzde alkol ve uyuşturucu kullanımı her geçen gün biraz daha artmaktadır. Kumar hastalığının ilk basamağı niteliğinde olan şans oyunları gittikçe yaygınlaşmaktadır.'' Değerlendirmede, alkol ve uyuşturucu kullanımının insanın akli dengesini, beden sağlığını ve sinir sistemini bozduğu da ifade edildi. 
     İçki ve uyuşturucu bağımlılarının akıl ve iradelerini kullanamadıkları, kendilerine hakim olamadıkları ifade edilerek, şöyle deniliyor 
     ''İslam dinine göre menfaate dayalı her türlü şans oyunu kumardır. Kumar insanın zamanını, sağlığını, aile huzurunu, toplumdaki itibarını, malını ve mülkünü heder eder. Gençlerin içki, kumar ve uyuşturucudan korunmasında en önemli görev aile ve eğitim kurumlarına düşüyor.'' 
     
</TEXT>
</DOC>
