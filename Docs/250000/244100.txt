<DOC>
<DOCNO> 244100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/axspo02.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi sil baştan 
</HEADLINE>
<TEXT>


Teknik Direktör Daum, transferde 8-10 oyuncu alacaklarını söyledi, "Avrupa'da başarılı olmak için yeni bir takım kuracağız. Bu yeni bir başlangıç, yeni bir meydan okuma" dedi 

YUSUF KOBAL 


Köln'de coştu 
FENERBAHÇE Teknik Direktörü Christoph Daum, Köln Fenerbahçeliler Derneği tarafından düzenlenen şampiyonluk balosunda çarpıcı açıklamalar yaptı. Geceye sevgilisi Angelika Camm ve oğulları Marcel ve Jean Paul ile birlikte katılan Alman çalıştırıcı, Şampiyonlar Ligi'nde tecrübenin büyük önemi olduğunu vurguladı, ancak bir üst tura çıkmak için ellerinden geleni yapacaklarını söyledi. 

'Bu kadroyla zor' 
AVRUPA'DAKİ başarının yeni transferlere bağlı olduğunu belirten Daum, "En az 8-10 oyuncu almayı düşünüyoruz. Bu yeni kuracağımız takımın daha önceki takımla kesinlikle bir ilgisi olmayacaktır. Bu yeni bir başlangıç, yeni bir şans ve benim için yeni bir meydan okuma gibi bir şey. Şu anki kadroyla hedeflerimize ulaşmamız çok zor. Fenerbahçe'ye gelmemdeki asıl neden bu takımı Avrupalı yapmak" dedi. 

'Her şey havada' 
BREZİLYALI yıldız futbolcu Alex konusundaki gelişmelere de açıklık getiren Alman hoca, "Alex ile Macaristan - Brezilya maçı sırasında uzun uzun görüştüm. Devre arası eşinin hamileliği yüzünden gelmedi ancak şimdi bu sorun da ortadan kalktı. Yöneticilerimiz Mahmut Uslu ile Hakan Bilal Kutlualp de gerekli görüşmeleri yaptılar. Ancak anlaşma olmadığı sürece şu an her şey havada sayılır" ifadelerini kullandı. 

Yıldıray arzusu 
YILDIRAY Baştürk'ün gelmesini çok istediğini de söyleyen Daum, "Bizim için önemli bir oyuncu. Ancak ben hiçbir zaman kadromu bir oyuncu üzerine kurmam. Biz kendisine teklifimizi yaptık. Şimdi onun karar vermesi gerekiyor. Ancak, biz de sonuna kadar beklemeyiz" dedi. Alman çalıştırıcı, Rüştü ile Mustafa Doğan'ın Beşiktaş'a gidecekleri yolundaki haberler için de "Bunlar 1001 gece masallarına bile meydan okur" yorumunu yaptı. 

Fenerbahçe'de olağanüstü hal 

Divan toplanıyor 
YÜKSEK Divan Kurulu'nun, 12 Haziran'da olağanüstü toplanacağı açıklandı. Başkan Aziz Yıldırım'ın, iç yönetmeliğin değiştirilmesi amacıyla kurulu toplantıya çağırdığı belirtildi. Divan Başkanı Yüksel Günay'ın çağrıyı kabul ettiği, toplantıda Yıldırım'ın federasyon başkanlığı seçimleri ile naklen yayın konusunda üyelerden tavsiye kararı almalarını isteyeceği bildirildi. 

Tavır belirlenecek 
AZİZ Yıldırım, kurulun vereceği karara göre Fenerbahçe'nin seçimlerdeki tavrını belirleyecek. Fenerbahçe'nin havuzdan ne kadar pay isteyeceği de bu toplantıda karara bağlanacak. Bu arada hemen hemen her divan toplantısında üyelerinin kürsüden yaptıkları, takımın kondisyonu ve huzurevi isteklerini konu alan konuşmalar da tüzük değişikliği ile bundan böyle yasaklanacak. 

Mahmut rahatladı 
BAŞKAN Aziz Yıldırım'ın tüm ısrarlara rağmen, Mahmut Hanefi'yi başka kulüplere vermeyeceklerini dile getirmesi, genç oyuncuyu mutlu etti. Hanefi, ilk yılında deneyim kazandığına dikkat çekerek, "Başkanımızın bana bu kadar güvenmesi, beni çok kamçıladı. Daha bir inançla mücadele edeceğim. Acemilik dönemi bitti. Gelecek sezon daha yararlı olacağım" diye konuştu. 

Belediye el koydu 
SARI - Lacivertli kulübün Küçükyalı'daki arsasına İstanbul Belediyesi'nin el koyduğu belirtildi. Belediyenin, dolgu alan olan arsanın dönemin Başbakanı Mesut Yılmaz tarafından Fenerbahçe'ye tahsis edilmesine karşı çıktığı, kullanım hakkının kendilerinde olduğunu belirterek arsayı geri aldığı kaydedildi. 

Yıldırım'a büyük onur 

Fenerbahçe Kulübü Başkanı,İstanbul Şehit Anaları Yardımlaşma Derneği'nin onursal başkanı oluyor 

Pankart etkiledi 
FENERBAHÇE'NİN, Malatyaspor ile oynadığı ligin son maçına "Şehit analarına tüm yıldızlar feda olsun" pankartıyla çıkmasının ardından İstanbul Şehit Anaları Yardımlaşma Derneği, Aziz Yıldırım'ı Onursal Başkan yapma kararı aldı. Dernek Başkanı Pakize Alp Akbaba, Sarı - Lacivertli kulüple aralarında duygusal bir yakınlaşmanın doğması üzerine böyle bir teklifi Yıldırım'a getirdi. 

Altınoluk'ta tören 
ALTINOLUK Fenerbahçeliler Derneği de açılışına 40 şehit annesini davet etti. Başkan Yıldırım ile şehit annelerinin açılışta bir araya geleceği belirtildi. Haziran ya da temmuz ayı içinde yapılması planlanan törende, Yıldırım'ın Şehit Anaları Yardımlaşma Derneği'ne resmen katılması bekleniyor. Aziz Yıldırım'ın bu jeste karşılık vermeye hazırlandığı da öğrenildi. 



</TEXT>
</DOC>
