<DOC>
<DOCNO> 220322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur14.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta kış... Ardahan'da Altaş köprüsü yıkıldı taksi nehre düştü 
</HEADLINE>
<TEXT>

     Ardahan'ı üç ilçesine bağlayan Kura Nehri üzerindeki Altaş köprüsü yıkıldı. Köprüden nehre düşen taksideki üç kişinin kayıp olduğu bildirildi. 
     Ardahan ile Hanak, Damal ve Posof ilçeleri arasında ulaşımın sağlandığı, Kura Nehri üzerindeki Altaş köprüsü, nehrin su seviyesinin yükselmesi sonucu yıkıldı. 
     Bu sırada, Hanak'tan Ardahan'a gelen ve köprüden geçmekte olan Serkan Tekke idaresindeki 75 AC 0059 plakalı taksi nehre düştü. 
     Sürücü Tekke, nehirden kendi imkanlarıyla kurtulmayı başarırken, taksideki, kimlikleri henüz belirlenemeyen bir kişi ile iki yabancı uyruklu kadın kayboldu. 
     Kaybolan kişilerin bulunabilmesi için Ardahan ve çevre illerdeki sivil savunma ekipleri arama-kurtarma çalışmaları başlattı. 
     
     KÖPRÜYÜ DEV BUZ KÜTLELERİ YIKMIŞ 

     Ardahan'da, Türkiye ile Gürcistan arasındaki karayolu ulaşımının sağlandığı tek geçit olan Kura Nehri üzerindeki Altaş köprüsünün, nehirdeki dev buz kütlelerinin çarpması sonucu yıkıldığı bildirildi. 
     Olay yerinde incelemelerde bulunan Ardahan Valisi Aydın Güçlü, AA muhabirine yaptığı açıklamada, bir süre önce yaşanan aşırı soğuk hava nedeniyle nehrin bir bölümünün donduğunu anımsattı. 
     Ancak hava sıcaklığının ani şekilde artması nedeniyle nehirde oluşan buz kütlelerinin, hızlı akıntıyla birlikte sürüklendiğini kaydeden Güçlü, kütlelerin bu hızla köprünün ayaklarına çarpıp, köprüyü yıktığını söyledi. 
     Altaş köprüsünün konum itibariyle önemli olduğunu kaydeden Güçlü, köprünün öncelikle, Türkiye ile Gürcistan arasındaki ulaşımı sağladığına dikkat çekti. 
     Köprünün ayrıca Ardahan'ın, Damal, Posof ve Hanak ilçeleriyle de ulaşımı sağladığını dile getiren Güçlü, burada ulaşımın bir an önce sağlanması için çaba sarfedeceklerini söyledi. Güçlü, bu arada nehirde kaybolan üç kişinin bulunması için çalışmaların devam ettiğini kaydetti. 
     
     ''BÖLGENİN EN SAĞLAM KÖPRÜSÜYDÜ'' 

     Karayolları 12. Bölge Müdürü Mahmut Yıldız, AA muhabirine yaptığı açıklamada, Altaş köprüsünün bölgenin en sağlam köprülerinden biri olduğunu söyledi. 
     Yıldız, uluslararası ulaşımın sağlandığı köprünün ayaklarının temel derinliğinin 15 metreyi bulduğunu kaydederek, ''Köprünün yıkılma nedeni, onun sağlam olup olmadığı ile ilgili değil. Bu bir afet olarak nitelendirilebilir. Çünkü, köprü yapılan en sağlam köprülerden biriydi'' dedi. 
     Yıldız, konum itibariyle köprünün önemini göz önünde bulundurduklarını kaydederek, burada ulaşımın tekrar sağlanması için geçici köprü yapacaklarını bildirdi. 
     Geçici köprü için çalışmaların bugünden itibaren başlayacağını anlatan Yıldız, köprünün yapımının 1 hafta içinde bitirileceğini söyledi. 
     
     TORTUM ÇAYI TAŞTI 

     Erzurum'un Uzundere İlçesi'ndeki Tortum Çayı ise taştı. 
     Uzundere İlçesi'ndeki Tortum Çayı'nın taşması nedeniyle Denizbaşı mevkisindeki 500 dönümlük tarım arazisi sular altında kaldı. 
     Karların erimesi ve yağmur nedeniyle meydana gelen taşkında, can kaybının olmadığı bildirildi. 
     
</TEXT>
</DOC>
