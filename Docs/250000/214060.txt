<DOC>
<DOCNO> 214060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko18.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ta hedef, piyasanın dörtte biri olmak... 
</HEADLINE>
<TEXT>

     Akbank, piyasanın dörtte biri olmayı hedefliyor. 
     Akbank, 2001 yılında ''Türkiye'de her alanda uzmanlaşmış lider banka olma'' hedefiyle başlattığı Yeni Ufuklar Değişim Programı'nda son aşamaya geldi. 
     Gelecek yıl sonunda tamamlanacak ve bankanın genel müdürlük organizasyonundan, bölge ve şube organizasyonuna, müşteriye hizmet sunma süreçlerinden, şube kurumsal kimlik ve mimari yapısına kadar köklü değişimleri içeren program için Akbank bugüne kadar 100 milyon dolar harcadı. 
     Değişimin öngördüğü stratejik öncelikleri belirleyen ve bu doğrultudaki çalışmalarını bilgi teknolojileri, insan kaynakları ve kurumsal iletişim alanlarındaki altyapı yatırımları ile destekleyen Akbank, değişimi ülke çapındaki 620 şubesine taşıyor. 
     Ağustos ayına kadar şubelerini büyük kısmına değişimleri taşıyacak olan Akbank, yeni kurumsal kimlik ve mimari görünümlerini de tamamlamış olarak tüm şubelerinin dönüşümlerini 2005 yılı sonuna kadar gerçekleştirecek. 
     ''Mutfaktaki işimizi tamamladık, sahaya iniyoruz'' başlığıyla tanıtılan gelişmeler, Akbank Genel Müdürü Zafer Kurtul, Genel Müdür Yardımcıları Hakan Binbaşgil, Ziya Akkurt, Barbaros Karakışla, Fikret Önder ve Hayri Çulhacı'nın katıldığı basın toplantısıyla kamuoyuna açıklandı. 
     Değişim Programı ile 2000-2003 yılları arasında şube sayısı 596'dan 619'a yükseldi. Personel sayısı 1720 kişi artarak 8.244'ten 9.964'e yükseldi. 2000 yılında 513 trilyon lira olan brüt kar ve 511 trilyon lira olan net kar, 2003 yılının ilk 9 ayında sırasıyla 1.5 katrilyon lira ve 722 trilyon lira olarak gerçekleşti. 
     Kredi pazar payı yüzde 7.7'den yüzde 13.1'e büyüdü. Otomobil kredisinde yüzde 32.7, bireysel kredilerde yüzde 21.5, mevduatta yüzde 12.2, yatırım fonunda yüzde 14.5 pazar paylarına ulaşıldı. 
     Yeni Ufuklar Değişim Programı çerçevesinde, Akbank'ın stratejik öncelikleri, müşteri odaklı organizasyon yapısı kurma ve bu doğrultuda hizmet sunma, etkin kar ve performans yönetimi gerçekleştirme, sağlıklı ve hızlı kredi tahsisi, etkin risk yönetimi gerçekleştirme ve operasyonel verimlilik artışı sağlama olarak belirlendi. 
     Müşterilerini, ''kurumsal, ticari, şirket, bireysel ve private'' olarak beş ana segmentte toplayan Akbank, şubelerde de benzer bir yapılanmaya gitti. 
     Bundan böyle farklı müşteri segmentlerinin farklı ihtiyaçlarına yanıt vermek üzere yapılanan Akbank şubeleri, ''şube, ticari şube, kurumsal şube ve private banking'' olmak üzere dört ayrı kategoriye ayrılacak. Her bir kategorinin müşteri ihtiyaçları doğrultusunda farklı tasarım özellikleri olacak. 
     
     YENİ AKBANK ŞUBELERİ 
     Her kesimden bireysel müşteri ve küçük ölçekli işletmelere yönelik bankacılık hizmetlerini yeni segmentlere göre şubeler verecek. 
     Ticari şubelerde orta büyüklükteki firmaların, kurumsal şubelerde ise Türkiye genelinde ciro büyüklüğü bakımından ilk 1.500 firmanın bankacılık hizmetleri gerçekleştirilecek. 
     Private Banking şubelerinde varlık düzeyi ve ürün ihtiyaçları bakımından farklılık gösteren bireysel müşteriler ihtiyaçları doğrultusunda bankacılık hizmetlerinden yararlanabilecek. 
     İstanbul'da Doğu Kurumsal Şube, Kozyatağı Ticari Şube, Gayrettepe Ticari Şube, Gayrettepe Şube, Akmerkez, Etiler, Suadiye, Bebek ve Bostancı şubeleri olmak üzere 9 şubede başlatılan pilot uygulamalardan başarılı sonuç alındı. 
     
     PAZARLAMA FAALİYETLERİ AĞIRLIK KAZANACAK 
     Değişim programı, şubelerdeki personelin iş yapış biçimlerine de yansıdı. 
     Artık Akbank şubelerindeki personel, alanında uzmanlaşarak müşterilerin her türlü sorununa yanıt verecek donanıma sahip olacak. Bu doğrultuda yoğun eğitim programlarından geçen ve alanında daha donanımlı hale gelen Akbank personeli, müşterilerine daha kaliteli ve hızlı hizmet verecek. 
     Stratejik önceliklerinden birini de etkin kar ve performans yönetimini gerçekleştirmek olarak belirleyen Akbank, bu konudaki altyapısını da yeniliyor. Şubelerdeki operasyon faaliyetleri merkezileştirilerek operasyon merkezine aktarılıyor ve şubelerde pazarlama faaliyetleri ağırlık kazanıyor. 
     Bu doğrultuda her şubede kısa adı MİY olan Müşteri İlişkileri Yöneticisi görev yapacak. Şubedeki MİY'ler karlılığından sorumlu oldukları ''dükkan''larında sadece satış yapacaklar. 
     Her Akbank şubesinde, her bir müşterinin bağlı olduğu ve kendisi ile bire bir ilgilenen bir MİY bulunacak. Müşteri bankadan içeri girip kartını müşteri sıralama sistemine okuttuktan sonra bir pazarlama işlemini seçmişse, direkt bağlı olduğu MİY'e yönlendirilecek. Müşteri İlişkileri Yöneticileri, müşterilerinin ihtiyaçlarını analiz edip, yaşam tarzlarına uygun ürün ve hizmetleri sunacak ve yatırım eğilimlerine göre alternatif yatırım araçları hakkında danışmanlıklar üstlenecek. 
     Yeni görünüme kavuşacak şubelerde müşteri segmentleri de farklı renklerle temsil edilecek. ''Özgün Bankacılık Duvarı'' ile müşterilere alternatif dağıtım kanalları tanıtılacak. 
     
     ''PİYASANIN DÖRTTE BİRİ OLACAĞIZ'' 
     Akbank Genel Müdürü Zafer Kurtul, programla ilgili bilgi verirken, 2001 yılındaki öngörülerinin gerçekleşmeye başladığını söyledi. 
     Enflasyonun düştüğünü, faiz marjlarının daraldığını belirten Kurtul, bu sürecin mali sektörde yapısal ciddi değişiklikler getirdiğine işaret ederek, şunları kaydetti 
     ''Sektörün enflasyon bağımlı gelir kaynakları daralıyor. Yeni gelir kaynakları yaratmak, faiz dışı gelirler elde etmek gerekecek. Faiz dışı giderlerin kontrolü önem kazanacak. Karı bankacılık faaliyetlerinden elde etmek zorunlu hale gelecek. Hizmet kalitesi, operasyonel verimlilik ve risk yönetimi öne çıkacak.'' Yepyeni bir bankacılık ortamının oluştuğunu belirten Kurtul, müşterilerin yüksek teknoloji kullanan, daha kaliteli, daha hızlı, kendini güvende, mutlu ve rahat hissedeceği bankayı tercih edeceğini kaydetti. 
     Değişen bankacılık ortamında Akbank'ın hedef ve önceliklerini ''Yeni Ufuklar Değişim Programı'' ile hayata geçirdiğini belirten Zafer Kurtul, yeni ortamda karın ve pazar payının artırılması, karın müşteriden elde edilmesi, maliyetlerin düşürülmesi ve hızlı büyüme gerçekleştirilmesi gerektiğini vurguladı. 
     Akbank'ın yeni bankacılık ortamına daha da güçlenerek girdiğini belirten Zafer Kurtul, devamla şunları söyledi 
     ''Vizyon ve hedeflerimiz net. Türkiye'nin her yönde uzmanlaşmış lider bankası olacağız. Büyük hedeflerimiz var Aktif büyüklüğünde en büyük banka olmak. Karlılık içinde hızlı büyümek. Karlılığı bankacılık faaliyetlerinden elde etmek. Her müşteri segmentinde, her ürün ve hizmette lider olmak. Yenilikçi olmak. İleri teknolojiyi kullanmak. Verimli çalışmak. Yüksek kalitede hizmet sunmak. Piyasının dörtte biri olacağız.'' Kurtul, kredi sistemiyle ilgili altyapı çalışmalarının tamamlanmasıyla kredi süreçlerinin hız kazanacağını ve talepten teslime kadar 5 günde kredi kartı, aynı gün içinde tüketici kredisi, 1 günde şirket kredisi, aynı hafta içinde de kurumsal-ticari kredi vermeyi hedeflediklerini bildirdi. 
     Yeni operasyonel altyapı ile verimliliği ikiye katlayacaklarını, işlem hacmi 2.5 katına çıkacağını ve şube personel sayısının da yüzde 25 büyüyeceğini aktaran Zafer Kurtul, 2001-2003 yılları arasında üniversite mezunu 1.400 yeni personelin işe alındığını bildirdi. 
     
</TEXT>
</DOC>
