<DOC>
<DOCNO> 221565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo18.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şansal Kendimizi Fenerbahçe'ye benzetiyoruz... 
</HEADLINE>
<TEXT>

     Güreş Federasyonu Başkanı Osman Şansal, gençleştirme operasyonuna paralel olarak alınan dereceler sonrası birkaç ay öncesine dek büyük eleştiriler aldıklarını, ancak branşın Olimpiyat Oyunları'na katılım oranına bakıldığında doğru yolda olduklarının ortaya çıktığını belirterek, ''Kendimizi Fenerbahçe'ye benzetiyoruz'' dedi. 
     Ankara'da yarın başlayacak 32. Uluslararası Yaşar Doğu Büyükler Serbest Güreş Turnuvası öncesinde Milli Takımlar Teknik Menajeri Yakup Topuz ve antrenörler Hariton Apaev, İsmail Nizamoğlu, Turan Ceylan, Metin Topaktaş ve Kamil Kocaağaoğlu ile birlikte bir basın toplantısı düzenleyen başkan Osman Şansal, ''Serbestte genç bir kadro kurmamızın amacını ve hedeflerimizi anlatmaya çalıştık. Milli takım, 30'unu aşmış sporculardan oluşuyordu. Gençleştirme operasyonu yaptık. Dürüstçe Sizleri güreştirmeyeceğiz. Alt jenerasyonun önünü kesmeyin dedik. Günü kurtarmak vatana ihanet olurdu'' diye konuştu. 
     Gençleştirme yolunda çok büyük sıkıntılar çektilerini ifade eden Şansal, şöyle devam etti 
     ''Bu sıkıntıların meyvalarını toplayacağız. FILA Başkanı Rafael Martinetti, uluslararası medyaya yaptığı açıklamalarda, Türk güreşinin, yeni isimleriyle dünya minderlerine gelecek 10 yılda damgasını vuracağını söyledi. Olimpiyat sonrasında bunu herkes görecek. 
     Grekoromende ise yıldızımız çok. Ancak en büyük sıkıntı, sıkletlerde 2. jenerasyonun da yaşlı olması. Tüm sporcular 30 yaş sınırına geldi. Ancak, 3. yedeklerde gençleştirme çalışmaları başladı. Vehbi Emre Turnuvası'nda bu takım mindere sürüldü ve derece de yaptılar. Olimpiyatlar sonrasında bu takım da kendini ispat edecek.'' 
     
     ÖZERKLİK VE SPONSORLAR 
     Şansal, özerklikle ilgili federasyonlar bünyesindeki ilk girişimlerin kendilerinden geldiğini ifade ederek, bu konudaki çalışmalarının sürdüğünü söyledi. 
     Mevcut Türk Güreş Vakfı'ndan yararlanamadıkları için sponsorlardan gelen desteği bir türlü kullanamadıklarını belirten Şansal, ''Ülker, Koç Grubu ve Panasonic'ten gelen yaklaşık 200 bin doları kullanamadık. Vakfımız yok. Ellerinde tutanlar, Türk güreşine büyük zarar verdiler. Herşeyi resmi yollardan yapmak zorundayız. Antrönerlerimizin resmi sözleşmesi yok, maddi destek sağlayamıyoruz, sporculara özel bakım sağlayamıyoruz. Güreş eğitim merkezlerine yardım yapamadık. Dünyada güreşçiler laboratuvarlardan çıkıp mindere geliyor'' diye konuştu. 
     
     ŞEREF EROĞLU'NUN HASTALIĞI 
     ''Akdeniz Anemisi'' teşhisi sonrası tedavi gören Dünya Şampiyonu milli sporcu Şeref Eroğlu'nun Rusya'da yapılan testlerinin de iyi çıkmadığı öğrenildi. 
     Şansal, Eroğlu'nu tedavi amaçlı olarak ABD'ye göndermek için çalışmalarının sürdüğünü açıkladı. 
     
     İLAÇ KRİZİ 
     Şansal, milli takım sporcuları için yurtdışından kendi olanaklarıyla sağladıkları yaklaşık 30 bin dolar değerinde 200 kilo ilacın, 1 ay Azerbaycan'ın başkenti Bakü'de beklediğini söyledi. 
     Türk Hava Yolları'nın, içeriğini bilmediği kargoyu bir türlü taşımaya yanaşmadığını belirten Şansal, sporcularına bu nedenle Avrupa Şampiyonası'na kısa bir süre kala ilaç desteğinde bulunmakta zorluk çektiklerini vurgulayarak, ''Azerbaycan Devlet Başkanı İlham Aliyev'in izniyle, kargomuzu Azerbaycan Havayolları ile getirdik'' dedi. 
     
     TURNUVAYA YÜKSEK KATILIM 
     Ankara'da yarın başlayacak 32. Uluslararası Büyükler Yaşar Doğu Serbest Güreş Şampiyonası, 16 ülkeden 160 sporcuyla yüksek bir katılıma sahne olacak. 
     Rusya, Gürcistan ve İran gibi dünya güreşinin önde gelen isimlerinin tam takım halinde katılacağı turnuvada Türkiye, 12'si genç takımdan 56 sporcuyla mücadele edecek. 
     Turnuvada sıkletinde birinci olanlara 2 bin, ikinci olanlara bin ve üçüncü olanlara ise 500 dolar para ödülü verilecek. 
     Milli Takımlar Teknik Menajeri Yakup Topuz, Ankara'da 23 Nisan'da başlayacak Avrupa Şampiyonası öncesinde, bu turnuvanın büyük önem kazandığını belirterek, ''Avrupa Şampiyonası'na katılacak takım büyük ihtimalle buradan seçilecek. Mini bir Dünya Şampiyonası da diyebiliriz. Bu turnuva, olimpiyat hedefinde, takımın motivasyonu için de büyük bir tecrübe olacak'' diye konuştu. 
     
</TEXT>
</DOC>
