<DOC>
<DOCNO> 204933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun29.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 1.5 milyon fakir çocuk ve genç 
</HEADLINE>
<TEXT>

     Almanya'da sosyal yardımla geçinmek zorunda olan fakir çocuk ve gençlerin sayısının gelecek 2 yılda 1 milyondan 1.5 milyona yükselmesi bekleniyor. 
     Yardım kuruluşu Paritaetische Wohlfahrtsverband'ın başkanı Ulrich Schneider, Welt am Sonntag gazetesine yaptığı açıklamada, ülkedeki her 15 çocuktan birinin fakir olduğunu, gelecek 2 yılda ise her 10 çocuktan birinin fakir olacağını söyledi. 
     Federal hükümetin işsizlik parasıyla sosyal yardımı birleştirmesinden sonra bu artışın olacağını savunan Schneider, hükümetin bu kararından sonra sosyal yardım alan toplam kişi sayısının da 2 milyon 800 binden 4 milyon 500 bine yükselmesinin beklendiğini kaydetti. 
     Fakir çocukların eğitimde şanslarının azaldığını ve hastalıklara daha fazla yakalandıklarını belirten Schneider, işsizlik yardımı ile çocuk parasının yüzde 10 oranında artırılmasını talep etti. 
     Alman Çocukları Koruma Birliği Başkanı Heinz Hilgers ise başkent Berlin'de yaklaşık 100 bin fakir çocuk bulunduğunu belirterek, bazı milletvekilleri ile yaptığı görüşmelerde fakirlik sorununun büyümesine dikkat çektiğini, ancak bu sorunun çözümü konusunda henüz yeterli destek bulamadığını kaydetti. 
     
</TEXT>
</DOC>
