<DOC>
<DOCNO> 249451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo07.html </URL>
<DATE> 2004/06/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Fenerbahçe, Alex ile sözleşme imzaladı... 
</HEADLINE>
<TEXT>

     Fenerbahçe, daha önce 3 yıllık sözleşme imzaladığı Brezilyalı futbolcu Alex De Souza'ya, bugün medya önünde bir kez daha sözleşme imzalattı. 
     Sabah erken saatlerde Özel Acıbadem Hastanesi'nde sağlık kontrolünden geçen yıldız futbolcu, kulüp binasında düzenlenen törende kendisini 3 yıl sarı-lacivertli renklere bağlayan sözleşmeyi imzaladı. Törende yönetim kurulu üyeleri Mahmut Uslu, Hakan Bilal Kutlualp ve İlhan Ekşioğlu da hazır bulundu. 
     Brezilyalı futbolcu İstanbul'a geldiğinden bu yana gösterilen yakın ilginin kendisini mutlu ettiğini belirterek, ''Başkan ve yönetim kurulu üyerine de trasferimdeki özverili çalışmalarından dolayı teşekkür ediyorum'' dedi. 
     Alex, daha önce yaşadığı Avrupa macerasının olumsuz sonuçlanmasıyla ilgili bir soru üzerine, ''2000 yılı mayıs ayında Parma'ya gitmiştim ancak, İtalya'ya gittiğim sırada Parma'da yabancı oyuncu sayısından kaynaklanan bir sorun vardı. Bana ödeme yapamayacaklarını söylemişlerdi ve mahkemelik olduk. Olayın aslı yönetimle aramda olan bu tip sorunlardır'' diye yanıt verdi. 
     Brezilyalı oyuncu, Fenerbahçe taraftarlarının kendisinden büyük beklenti içinde olacağının hatırlatılması üzerine de, ''Sonuçta Brezilya Milli Takımı'nda yer almak da büyük bir baskıdır, burada da üzerimde bir baskı olacak farkındayım, bunu aşacağıma inanıyorum'' diye konuştu. 
     Bu arada Alex ile birlikte Önder Turacı da sağlık kontrolünden geçti. 
     
     ŞÜKRÜ SARACOĞLU'NU GEZDİ 

     Fenerbahçe'nin 3 yıllık sözleşme imzaladığı Alex de Souza, imza töreninden sonra Fenerbahçe Şükrü Saracoğlu Stadı'nı gezdi. 
     Kendisi gibi yeni transfer Önder Turacı ve yöneticilerle birlikte stada gelen Brezilyalı oyuncu, saha içine girerek uzun bir süre tribünleri inceledi. 
     Ayağına topu alan Brezilyalı oyuncu, Önder ve yöneticiler Hakan Bilal Kutlualp ve İlhan Ekşioğlu ile paslaştı. Alex, Fenerbahçe'de giyeceği 20 numaralı formayla Önder ile birlikte saha içinde basın mensuplarına görüntü verdi. 
     Brezilyalı oyuncu daha sonra Fenerium mağazasının stat içindeki girişinin yanına kurulan standda taraftarlara forma imzaladı. 
     
     KAMPA GEÇ KATILACAK 

     Bugün akşam saatlerinde İsviçre aktarmalı olarak ülkesine gidecek olan yıldız futbolcu, Fenerbahçe'nin yeni sezon hazırlıklarına takım arkadaşlarından çok sonra katılacak. 
     Alex, Copa America'da mücadele edecek Brezilya Milli Takımı'nın finale kalması durumunda 26 Temmuz tarihinden önce İstanbul'a gelemeyecek. 

     
</TEXT>
</DOC>
