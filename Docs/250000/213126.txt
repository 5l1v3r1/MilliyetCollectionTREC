<DOC>
<DOCNO> 213126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur12.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuklu Belediye Başkanı "Bina ile ilgili şikayet almadık" 
</HEADLINE>
<TEXT>

     Konya'nın merkez Selçuklu İlçesi Belediye Başkanı Adem Esen, çöken binanın taşıyıcı sistemiyle ilgili olarak bugüne kadar herhangi bir tadilat teklifi ya da şikayet alınmadığını söyledi. 
     Esen, yaptığı açıklamada, binanın yıkılmasıyla ilgili ortaya atılan bazı iddiaların gerçeği yansıtmadığını belirterek, binanın çöküş nedeninin henüz belirlenemediğini ifade etti. 
     Toplam 11 kat ve 7073 metrekare inşaat alanı olan binanın yapımına, ''04.08.1994 tarihli yapı ruhsatıyla S.S Sermet Konut Yapı Kooperatifi tarafından başlandığını ifade eden Esen, ''Binanın, 29 Ağustos 1994 tarihinde temel vizesi, 16 Ağustos 1994 tarihinde su basman vizesi yapılarak, inşaatı kontrollü olarak yapılmaya devam edilmiştir'' dedi. 
     Binanın yapı ruhsatının süresinin dolması üzerine yapı ruhsatının 28 Aralık 1999'da yenilendiğini vurgulayan Esen, şunları kaydetti 
     ''Tamamlanan inşaat yerinde kontrol edilerek 17 Temmuz 2000'de, 6 8 sayılı yapı kullanma izin belgesiyle iskan edilmiştir. Bugüne kadar binanın taşıyıcı sistemiyle ilgili olarak herhangi bir tadilat teklifi ya da şikayet olmamıştır. Binanın göçme nedenleriyle ilgili Cumhuriyet Savcılığı Selçuk Üniversitesi öğretim üyelerinden oluşan resmi bilir kişiler atamıştır. Bilir kişilerin sürdürdüğü çalışmalar sonuçlanıp, bilirkişi raporu ortaya çıkıncaya kadar ortaya atılan bir takım görüş ve ifadeler spekülasyondan ibarettir.'' Kriz Yönetim Merkezi ve resmi görevliler dışında ortaya atılan görüş ve bilgilere itibar edilmemesini isteyen Esen, ''Bizim bu konularda ne kadar hassas olduğumuzu herkes biliyor. Kısa süre önce iskan halinde bulunan Beyhekim Mahallesi Zafer Meydanı'nda 5 katlı bir binayı, sakıncalı olduğu gerekçesiyle yıktık'' dedi 
     
</TEXT>
</DOC>
