<DOC>
<DOCNO> 228942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko27.html </URL>
<DATE> 2004/04/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Soğuk hava tarım ürünlerini olumsuz etkiledi... 
</HEADLINE>
<TEXT>

     Trabzon Ticaret Borsası TTB Yönetim Kurulu Başkanı Sebahattin Arslantürk, fındık konusunda spekülasyon amaçlı söylemlerin dikkate alınmaması gerektiğini bildirdi. 
     Arslantürk, yaptığı yazılı açıklamada, Orta ve Doğu Karadeniz'de 2-4 Nisan tarihleri arasında yaşanan olumsuz hava koşullarının fındığı olumsuz etkilediği belirtti. 
     Soğuk ve yağışlı havanın fındığa ne düzeyde etki yaptığının henüz bilinmediğini ifade eden Arslantürk, şunları kaydetti 
     ''Fındığın 2 gün boyunca etkili olan soğuk ve yağışlı havadan ne düzeyde etkilendiğini, ilgili kuruluşların çalışmalarının ardından öğrenebileceğiz. Bazı kesimlere göre zarar büyük, bazılarına göre küçük boyutlardadır. Olumsuz söylemler nedeniyle 2003 ürünü fındık fiyatı artmaya başladı. Fındık konusundaki söylemlere dikkat edilmelidir. Spekülasyon yaratma amaçlı beyanatların dikkate alınmaması gerekir.'' 
     
     ALAŞEHİR'DE ÜZÜM BAĞLARINI ''DON'' VURDU... 

     Manisa'nın Alaşehir ilçesinde son 3 gün içinde meydana gelen don, yaklaşık 50 bin dönüm bağı olumsuz yönde etkiledi. 
     Alaşehir Ziraat Odası Başkanı Mehmet Musal, ''Bağı sigortalı olanlar sigorta acentalarına, sigortalı olmayanlar İlçe Tarım Müdürlüğü ya da odamıza başvurup zarar tespiti yaptırmalı'' dedi. 
     Donun Sarıgöl, Salihli, Turgutlu, Ahmetli ve Gölmarmara ilçeleriyle, Denizli'nin Buldan ve Honaz ilçelerinde de etkili olduğu, yüzde 10 ile yüzde 100 oranlarında zarara yol açtığı bildirildi. 
     Zarar tespit çalışmalarına başlandığını kaydeden Musal, şu bilgileri verdi 
     ''Alaşehir'de yaklaşık 50 bin dönüm alanda etkili olan don nedeniyle bağlar zarara uğramış, üreticilerin umudu yine seneye kalmıştır. Ziraat Odası ve Mal Müdürlüğü'nden oluşan komisyonla bağları zarar gören üreticilerimizin zarar tespitleri yapılacak. Bazı üreticilerimiz saman, lastik, talaş yakarak dondan korunmaya çalışmışsa da olumlu sonuç alamamıştır.'' Mehmet Musal, üreticilerin Ziraat Bankası ve Tarım Kredi Kooperatiflerine olan borçlarının ertelenmesi için zarar tespitinden sonra çalışma başlatılacağını kaydetti. 

     
</TEXT>
</DOC>
