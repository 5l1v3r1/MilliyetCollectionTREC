<DOC>
<DOCNO> 247246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas22.html </URL>
<DATE> 2004/06/11/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Denizli'de ABD ve İsrail protesto edildi 
</HEADLINE>
<TEXT>

     Denizli'de, çeşitli siyasi parti ve sivil toplum kuruluşları tarafından, ABD ve İsrail protesto edildi. 
     Bayramyeri Meydanı'ndaki Kuvayi Milliye büstü önünde toplanan CHP, DYP, MHP, DSP, BBP, İP, Saadet Partisi ve MP ile bazı sivil toplum örgütlerinin temsilcileri, ABD ve İsrail aleyhine sloganlar attı. 
     ''İşkenceye Hayır Platformu'' adına hazırlanan bildiriyi okuyan Kamu-Sen Dönem Sözcüsü Abidin Çatalkaya, ABD'nin Iraklı esirlere uyguladığı kötü muameleyi kınadıklarını ifade etti. 
     ''İşkence ve katliam kime karşı yapılırsa yapılsın, inancı, düşüncesi, ırkı, dini, dili ve coğrafyası ne olursa olsun asla kabul edilemez'' diyen Çatalkaya şunları kaydetti 
     ''İsrail'in Filistinliler'e, ABD'nin Iraklılar'a yaptıkları tam bir vahşettir, bir soykırımdır. Bu bir insanlık suçudur. Tüm işkenceciler cezalandırılmalı, işkencecilere karşı tüm insanlık ayağa kalkmalıdır.'' Eyleme katılanlar daha sonra olaysız bir şekilde dağıldı. 
     
</TEXT>
</DOC>
