<DOC>
<DOCNO> 210096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun09.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Önce egemenlik sonra seçim.." 
</HEADLINE>
<TEXT>

     Irak Geçici Hükümet Konseyi üyesi ve Irak Kürdistan Demokrat Partisi lideri Mesud Barzani, Irak'ta herkesin seçim istediğini, ancak her şeyden önce milli egemenliğin elde edilmesine önem verilmesinin gerektiğini söyledi. 
     Barzani, Ezzaman gazetesine verdiği demeçte, Irak'ta seçim yapılıp yapılmamasıyla ilgili olarak BM'den bir heyetin Irak'ı ziyaret etmesine ihtiyaç olmadığını ifade ederek, seçimin yapılması için güvenliğin sağlanması, bazı önlemlerin alınması ve nüfus sayımının yapılmasının gerekli olduğunu vurguladı. 
     Amerikalı sivil yönetici Paul Bremer'in Irak'ta federalizm sistemine karşı olmadığını ifade eden Barzani, kendisinin de federalizmin Irak'ı birleştirmek için en iyi sistem olduğuna inandığını söyledi. 
     Öte yandan, Irak'a krallık rejiminin getirilmesi için mücadele veren Yasal Krallık Hareketi Başkanı Şerif Ali Bin El Hüsey, dün başkent Bağdat'ta yandaşlarıyla düzenlediği toplantıda, Irak'ta krallık rejiminin uygulanması gerektiğini söyledi. 
     Ali Bin Hüsey, kendi hükümetini seçmek için Irak halkına fırsat verilmesi durumunda, halkın yüzde 80 ila 90'ının krallığı seçeceğini iddia etti. 
     
</TEXT>
</DOC>
