<DOC>
<DOCNO> 235409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/ekonomi/eko03.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF bilinçli yatırımcı aradı 
</HEADLINE>
<TEXT>


TMSF'ye devredilen bankalara ait 700 gayrimenkul müzayede ile satışa sunuldu. TV programcısı Kadir Çöpdemir, müzayedeyi 'Bilinçli yatırımcı aranıyor' diye açtı 

EKONOMİ SERVİSİ 

Tasarruf Mevduatı Sigorta Fonu'na TMSF devredilen bankalara ait muhammen bedelleri toplamı 100 trilyon lirayı bulan 700 adet gayrimenkul satışa sunuldu. Profilo Alışveriş Merkezi'nin tiyatro salonunda Turyap tarafından düzenlenen müzayedede 33 ilde bulunan gayrimenkuller satışa çıkarıldı. 
Müzayedenin açılışında Kadir Çöpdemir ile münadiler müzayede yöneticisi radyo programcısı Cüneyt Vural Şekeroğlan ve haber spikeri Handan Güçyılmaz tarafından yapılan mizansenle Metrocity'de bulunan bir dairenin satışı temsili olarak yapıldı. Handan Güçyılmaz'ın, Türkiye'nin ilk kadın münadisi olduğu açıklandı. Yerel seçim döneminde "Bilinçli seçmen aranıyor" adlı TV programını yapan Kadir Çöpdemir, müzayede açılışında bu kez bilinçli yatırımcıları aradığını söyledi. 

Fargo satılamadı 
Ümraniye Çekmeköy'de otoyola cepheli 3 trilyon 800 milyar lira muhammen bedelle satışa sunulan 36 bin 799 metrekare büyüklüğündeki arsa, 5 trilyon 450 milyar liralık bedelle en yüksek fiyata satılan gayrimenkul oldu. 
Gayrimenkullerin muhammen bedellerine göre belirlenen üç etapta yapılan müzayedenin ilk iki etabında TMSF'ye ait 33 ve Tasfiye Dairesi'ne ait 6 gayrimenkul toplam 26 trilyon 108 milyar lira bedelle satıldı. 
Tahmini bedelleri 70 milyon ile 10 trilyon lira arasında değişen gayrimenkullerin, açık artırma yoluyla satışına, yaklaşık bin kişinin teminat yatırarak katıldığı açıklandı. 
Müzayedede satışa sunulan gayrimenkuller arasında muhammen bedeli en yüksek olan 10 trilyon 655 milyarlık İstanbul Fatih'teki arsa ile 10 trilyon 500 milyarlık İstanbul Esentepe'deki Fargo İş Merkezi ise satılmadı. 


</TEXT>
</DOC>
