<DOC>
<DOCNO> 225004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy04.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hoca amacını aştı' 
</HEADLINE>
<TEXT>

   Erbakan'ın "askeri göreve çağırması" Saadet Partisi'ni karıştırdı. Parti yönetimi, savunan ve eleştiren farklı açıklamalar yaptı 
      ABDULLAH KARAKUŞ Ankara 

   
   28 Şubat süreciyle birlikte Milli Görüş çizgisindeki partileri art arda kapatılan Necmettin Erbakan'ın "Türk Silahlı Kuvvetleri demokrasiye saygılı ve ölçülü hareket ediyor. Kıbrıs konusunda duyarlı olmalı" diyerek askeri göreve çağırması Saadet Partisi'ni karıştırdı. Bazı partililer Erbakan'ı savunurken, bazıları da "Hoca amacını aşan açıklama yaptı" dedi. 
   Erbakan'a 28 Şubat'ı anımsatan Saadet Partisi Genel Başkan Yardımcısı Mehmet Bekaroğlu, "Askeri göreve çağırma olmaz. Askerin siyasete müdahaleleriyle geçmişte demokrasi yara aldı. Amacını aşan bir açıklama. Bu sözler geçmişten çağrışım yapar, yanlış anlamalara neden olur. Askerin yapacağı şey ülke savunmasıdır. Milli güvenlikle ilgili durumlarda düşüncesini söyleyebilir ama kararı hükümet verir" dedi. Genel Başkan Yardımcısı Ertan Yülek de askerlerin müdahalelerinin Türkiye ve Erbakan'a felaket getirdiğini söyledi. Askerlerin 28 Şubat'ta demokrasiye saygılı ve ölçülü hareket etmediğini belirten Yülek şöyle konuştu 
   "O dönem tam bir dayatma yaptılar. Hoca o sözleriyle askeri göreve çağırmıyor. Olur mu hiç, asker göreve çağrılır mı hiç Hoca bu müdahaleler nedeniyle çok mağdur edildi, zarar gördü. Bunu Hoca da biliyor, asker de. Kıbrıs, Kuzey Irak ve Ege gibi askeri konularda hükümetin ikaz edilmesini istiyor. Yani sadece askeri konularda." 
   
   Doğruyu yapabilirler 
   28 Şubat'ta askerlerin yanlış yaptığını söyleyen Genel Başkan Yardımcısı Lütfü Esengün de "O zaman yanlış yaptılar diye şimdi de Kıbrıs konusunda yanlış yapacakları varsayılamaz. Kıbrıs konusunda doğru yapabilirler. Erbakan'ın sözleri yanlış yorumlanıyor. Hoca askeri bir konuda ikaz istiyor. Askerler 28 Şubat'ta milletten bulamadığı desteği şimdi Kıbrıs ikazları nedeniyle bulabilir. Doğru tutum desteklenir" dedi. 
   
   
   
</TEXT>
</DOC>
