<DOC>
<DOCNO> 217144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun39.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız danıştayı MED TV'nin kapatılmasına karar verdi 
</HEADLINE>
<TEXT>

     Fransız Danıştayı'nın, Med-TV'nin yayın lisansının iptaline ilişkin kararı onamasına gerekçe olarak, bu televizyon kanalının bölücü terör örgütüyle bağlantısını gösterdiği bildirildi. 
     Danıştay, 11 şubat tarihinde aldığı kararda, Fransa Görsel ve İşitsel Yayınlar Üst Kurulu'nun CSA Med-TV'nin yayın lisansını iptal etme kararını onamıştı. 
     Türkiye'deki bölücü terör örgütü PKK'nın Fransa topraklarındaki faaliyetlerinin 2 Aralık 1993 tarihinde İçişleri Bakanlığı genelgesiyle yasaklandığı hatırlatılan Danıştay'ın gerekçeli kararında, televizyon kanalının, terör örgütü ile bağlarının bulunduğu yolundaki şüpheler yüzünden lisansın iptaliyle ilgili kararın onandığı bildirildi. 
     Kararda ayrıca, bu televizyon kanalının yayınlarının, ''kamu düzeni için risk'' sağladığı gerekçesiyle de kapatma kararının onandığı belirtildi. 
     Türkiye, Fransa nezdinde daha önce yaptığı resmi girişimlerde, Med-TV'nin yayın lisansının iptali için yoğun çaba sarfetmişti. 
     
</TEXT>
</DOC>
