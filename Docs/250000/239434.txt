<DOC>
<DOCNO> 239434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo31.html </URL>
<DATE> 2004/05/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Elazığspor Effa, Yunus ve Cihan için birçok kulüple görüşüyoruz... 
</HEADLINE>
<TEXT>

     Elazığspor Kulübü Başkanı Baki Aydın, futbolculardan Effa, Yunus ve Cihan için Birinci Süper Lig'deki birçok kulüble görüştüklerini söyledi. 
     Baki Aydın, A.A muhabirine yaptığı açıklamada, hafta sonunda yapılacak Galatasaray karşılaşmasının seyircisiz olmasının kendilerini üzdüğünü belirterek, geçen sezon da Galatasaray ile seyircisiz bir maç yaptıklarını hatırlattı. 
     Seyirciyi, futbolun süsü olarak tanımlayan Aydın, bu biçimde yapılan karşılaşmaların bir maç havasından uzak antrenman görünümünde olduğunu bildirdi. 
     Yaklaşan kongre ve transfer konularında bilgiler veren Aydın, şunları söyledi 
     ''5 Haziran'da yapılacak olan kongremizin gazete ilanını verdik. Kongrede artık aday olmamayı düşünüyorum. Bu işi biraz da başkaları yapsın. Takımın durumu iyi, kadromuz geniş. Birinci Süper Lig tecrübesi de var. Ben inanıyorum ki Elazığspor, elbirliğiyle en kısa zamanda yeniden Birinci Süper Lig'e çıkar. Futbolcularımızdan Effa, Yunus ve Cihan için birçok kulübten teklif var, görüşüyoruz. Benden fiyat istiyorlar. Elazığspor'a yararlı olacak bir teklifle gelirlerse bu futbolcularımızı veririz. Henüz kesinleşmiş bir durum olmadığından takım ismi vermek istemiyorum.'' 
     
</TEXT>
</DOC>
