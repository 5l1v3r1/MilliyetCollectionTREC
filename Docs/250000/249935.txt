<DOC>
<DOCNO> 249935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko09.html </URL>
<DATE> 2004/06/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Patatesler elde kaldı... 
</HEADLINE>
<TEXT>

     Nevşehir'de depolarda alıcı bekleyen patatesler, satılamayıp çimlendikleri için ilginç şekillere büründü. 
     Türkiye'nin önemli patates üretim merkezlerinden Nevşehir'in Kaymaklı Beldesi'nde, depolarda bekletilen patateslerin çürüme tehlikesi ile karşı karşıya geldiği bildirildi. 
     Kaymaklı Belediye Başkanı Abdullah Çekiç, yaptığı açıklamada, maliyetini karşılamadığı için üreticiler tarafından fiyatların yükseleceği beklentisi ile depolarda bekletilen patateslerin, nem nedeniyle çimlendiğini belirtti. 
     Çimlenen patateslerin bir süre daha satılmaması durumunda çürümeye başlayacağını ifade eden Çekiç, şunları söyledi. 
     ''Üreticiler, maliyetini karşılamadığı için patatesini depoda bekletmeyi tercih etti. Ama bekleme süreci aştığı için patateslerde ilginç görünümler ortaya çıktı. Depolardaki nem nedeniyle çimlenen patateslerin bazılarında uzunluğu 40 santimetreyi bulan çimler oluştu. Halen bölgedeki depolarda 20 bin ton civarında patates bulunuyor. Depolarda bekletilen patatesler kısa sürede alıcı bulamazsa, yaklaşık 20 gün sonra tamamına yakınının çillenme nedeniyle çöpe dökülmesi kaçınılmaz olacak.' 
     
</TEXT>
</DOC>
