<DOC>
<DOCNO> 241653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko15.html </URL>
<DATE> 2004/05/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Irak'ın hurdaları Türkiye'de... 
</HEADLINE>
<TEXT>

     Irak'tan Türkiye'ye getirilen savaş artığı hurda miktarının, 250 bin tona ulaştığı bildirildi. 
     Hatay'ın İskenderun İlçesi Organize Sanayi Bölgesi'ndeki demir çelik fabrikasının hurdalığında meydana gelen ve 2 kişinin ölümü, 1 kişinin ağır yaralanması ile sonuçlanan patlama, dikkatleri Irak'tan Türkiye'ye getirilen savaş artığı hurdalara çekti. 
     İskenderun Ticaret ve Sanayi Odası Yönetim Kurulu Üyesi Bedrettin Öz, AA muhabirine yaptığı açıklamada, gerekli denetimlerden geçirilmeyen hurdaların çok sayıda tehlikeyi beraberinde getirdiğini söyledi. 
     Öz, savaş sonrasında bölgeden Türkiye'ye 250 bin ton hurda getirildiğini ve bu hurdaların firmalar tarafından eritilip yeniden demir haline getirilerek kullanıldığını kaydetti. 
     Hurdaların savaş artığı olmaları nedeniyle potansiyel tehlike taşıdığını ve firmalara bu yönde uyarıda bulunduklarını ifade eden Öz, şöyle konuştu 
     ''Irak'ta 1 milyon ton daha savaş artığı hurdanın olduğunu biliyoruz. Bu hurdaları alan firmalara uyarılarımız oldu. Hurdalar, birinci aşamada toplandığı merkez olan Zaho'da, ikinci aşamada Türkiye sınırında, üçüncü aşamada ise İskenderun'da oluşturulacak geniş bir arazide kontrolden geçirilmeli. Ayrıca alıcı firmanın bununla yetinmeyip, kendi işletmesinde de kontrol yapması şart. 
     Savaş artığı olmaları nedeniyle bu malzemelerde yüksek miktarda radyasyon olabileceği şüphesini taşıyoruz. Ayrıca aralarında patlamamış mermi ya da bombalara da rastlanabiliyor.'' İSDEMİR'in satın aldığı 5 bin ton hurdayı özenle kontrolden geçirerek örnek bir çalışma sergilediğini de vurgulayan Öz, ''Ton başına harcanacak 4-5 dolar ile tüm bu denetimlerin gerçekleştirileceği bir merkez kurulabilir. Böylece istenmeyen sonuçlar çıkmaz, kimsenin canı yanmaz'' diye konuştu. 
     Öz, tonu yaklaşık 190 dolara ithal edilen savaş artığı hurdaların içinde silah mühimmat ve benzeri maddenin bulunmaması gerektiğine işaret etti. 
     Bu arada, Irak'dan ithal edilen hurdalarla ilgili olarak radyasyon taşıdığı yolunda şüpheler oluşmuş, Dörtyol ilçesinde hurdalar arasında oynayan bir çocuk patlama sonrası yaşamını yitirmişti. Payas ve İskenderun'da da hurdaların arasında meydana gelen patlamada da iki çocuk yaralanmıştı. 
     
</TEXT>
</DOC>
