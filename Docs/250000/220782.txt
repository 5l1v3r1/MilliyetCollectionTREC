<DOC>
<DOCNO> 220782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo27.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği de, Gençlerbirliği için başvuruyor 
</HEADLINE>
<TEXT>

     Birinci Süper Futbol Ligi Kulüpler Birliği Vakfı aylık olağan toplantısı İstanbul'da yapıldı. 
     Yaklaşık 3,5 saat süren toplantıya Beşiktaş ve Gaziantepspor'dan temsilci katılmadı. Toplantı sonunda basın mensuplarına açıklama yapan Vakıf ve Ankaragücü Kulübü Başkanı Cemal Aydın, UEFA Kulüp Lisans Kriterleri'ni tek tek ve uzunca tartıştıklarını ifade ederek, ''Arkadaşlarımız da zaten çalışmış olarak geldiler. Son durumu gözden geçirdik. Bu konuyla ilgili Futbol Federasyonu bünyesinde bir komisyon kuruluyor. Oraya Kulüpler Birliği'nden yasa gereği bir kişinin seçilmesi lazımdı. Bursaspor Genel Sekreteri Yunus Egemenoğlu'nu seçtik. Onun adını bildireceğiz'' dedi. 
     Spor Müsabakalarında Şiddet ve Düzensizliğin Önlenmesine Dair Yasa ile ilgili Kulüpler Birliği'nin yaptığı çalışmayı, kulüp temsilcileriyle görüştüklerini anlatan Aydın, güvenlik çalışmalarının büyük bölümünün kulüplerin sorumluluğuna verildiğini ve ciddi anlamda kulüplere maddi ve manevi külfetler yüklendiğini kaydetti. 
     
     YURTDIŞI MAÇ YAYINLARI 

     Cemal Aydın, kulüp temsilcilerinin dert yandığı önemli konulardan birinin de yurtdışı maç yayınları olduğunu ifade etti. 
     Türkiye'de maçların oynandığı saatlerde, televizyonlardan yurtdışındaki maçların naklen yayınlanmasının, seyirci kitlesinin maçlara gitmesini engellediği iddiasında bulunan Aydın, ''Rekabet Kurulu, RTÜK ve Futbol Federasyonu nezdinde bu konunun dile getirilmesi kararını aldık. UEFA kurallarını da bu konuyla ilgili bir kez daha gözden geçirdik'' diye konuştu. 
     
     YABANCI OYUNCU SAYISI 

     Gelecek sezon 6'ya indirilecek yabancı oyuncu sayısının, tüm kulüplerin gündeminde olduğuna değinen Cemal Aydın, ''Bu konuyu da önemli ölçüde görüştük. Tüm kulüp yetkililerinin fikirlerini aldık. Ama genel kanaat, mevcut durumun muhafaza edilerek devam edilmesi oldu'' dedi. 
     
     GENÇLERBİRLİĞİ'NE DESTEK 

     Kulüpler Birliği toplantısında, UEFA Kupası'nda 4. tura yükselen Gençlerbirliği'nin, lig maçlarının ertelemesi yönündeki talebine destek kararı çıktı. 
     Gençlerbirliği'nin 15 günlük maç programının çok yüklü olduğunu, Futbol Federasyonu'nun programının sıkışık olması nedeniyle de ertelemede zorlanıldığını belirten Cemal Aydın, ''Ancak Gençlerbirliği'nin maç yapacağı tüm kulüplerin temsilcileri buradaydı. Görüşmede tüm kulüplerimiz, Türkiye'yi yurtdışında temsil edecek kulübümüze yardım edilmesini istedi ve bize yetki verdi. Ben de arkadaşlarımın verdiği yetkiye dayanarak ertelemelerle ilgili kararımızı Futbol Federasyonu'na ileteceğim'' dedi. 
     Toplantıda ayrıca, Birinci Süper Futbol Ligi Kulüpler Birliği Vakfı'nın mali genel kurulunun gerçekleştirildiği ve bütçesinin onaylandığı açıklandı. 
     
</TEXT>
</DOC>
