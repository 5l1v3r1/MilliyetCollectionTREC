<DOC>
<DOCNO> 219162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun15.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne sütü kalp krizini azaltıyor 
</HEADLINE>
<TEXT>

     Bristol Üniversitesi bilim adamlarının yaptıkları araştırmalar, anne sütüyle beslenmenin uzun vadedeki faydaları arasında, tansiyon üzerindeki olumlu etkisinin bulunduğunu ve bu sayede kalp krizi risklerinin azaldığını ortaya koydu. 
     Bilim adamları, anne sütüyle beslenen bebeklerin biberonla beslenenlere göre daha düşük tansiyonu olduğuna dikkati çekerken, bunun da bu bebeklerin ileriki yaşamlarında kalp krizi geçirme riskinin daha düşük olacağı anlamına geleceğini bildirdi. 
     Sonuçları Circulation adlı tıp dergisinde yayımlanan araştırmaya kuşkuyla yaklaşan bazı uzmanlarsa anne sütünün yüksek tansiyon konusunda koruyucu bir etkisi bulunduğuna dair iddiaların iyi araştırılması gerektiğini belirtiyor. 
     Bristol Üniversitesi araştırmasının, 0-7 yaş arasında yaklaşık 5 bin bebek üzerinde yapıldığı ve araştırma sırasında doğum kilosu, ailenin sosyo-ekonomik durumu ve benzeri diğer etmenlerin de göz önünde tutulduğu belirtiliyor. 
     Araştırmayı yapan bilim ekibi, anne sütünün koruyuculuğunun formülünde yattığını da belirtirken, sütte bulunan damar sertliğini önleyici yağ asitlerinin bu sonucu sağladığının altını çiziyor. Bilim adamları, aynı türdeki asitlerle zenginleştirilen formül mamaların da aynı koruyuculuğu sağladığını belirtiyor. 
     
</TEXT>
</DOC>
