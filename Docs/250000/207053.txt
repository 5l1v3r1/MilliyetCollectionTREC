<DOC>
<DOCNO> 207053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko37.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, 30 yıl vadeli borçlandı 
</HEADLINE>
<TEXT>

     2004 yılı borçlanma programı kapsamında, Citigroup ve UBS'ye dün verilen yetki çerçevesinde, 1.5 milyar dolar tutarında, 30 yıl vadeli, yüzde 8 kupon ödemeli tahvil ihracı gerçekleştirildi. 
     Hazine'den yapılan açıklamada, tahvilin yatırımcıya getirisinin yüzde 8.23 olduğu belirtildi. Tahvile ilişkin tutarın 14 Ocak 2004 tarihinde hesaplara gireceği, ana para geri ödemesinin ise 14 Şubat 2034 tarihinde yapılacağı açıklandı. 
     
     EN DÜŞÜK FAİZ ORANI 
     Açıklamada, tahvilin faiz oranının, Türkiye'nin uluslararası sermaye piyasalarında bugüne kadar ihraç ettiği ABD Doları cinsinden tahviller içinde en düşük orana tekabül ettiği vurgulanırken, tahvilin 2030 vadeli tahvilin ikincil piyasa faiz oranının altındaki bir seviyeden ihraç edildiği belirtildi. 
     Tahvilin maliyetinin, Türkiye ile aynı veya daha üzeri kredi notuna sahip ülkelerin tahvillerinin maliyetlerinin çok daha altındaki bir seviyede gerçekleştirildiği de ifade edildi. 
     2034 vadeli tahvilin, en uzun vadeli tahvil olma özelliğini taşıdığı belirtilen açıklamada, 1.5 milyar dolarlık tutarın, 2000 yılında gerçekleştirilen ilk 30 yıl vadeli tahvil ile birlikte gerçekleştirilen en büyük ihraç tutarını temsil ettiği kaydedildi. 
     Tahvile 6 milyar doların üzerinde talep geldiği belirtilirken, gerçekleştirilen ihraç ile 2004 yılı borçlanma programının yaklaşık üçte birinin karşılandığı açıklandı. 
     
</TEXT>
</DOC>
