<DOC>
<DOCNO> 248448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy37.html </URL>
<DATE> 2004/06/16/ </DATE>
<TIME> 22.52 </TIME>
<AUTHOR>  </AUTHOR>
<HEADLINE>
Başbakan Erdoğan, Hollanda'dan seslendi 
</HEADLINE>
<TEXT>

     Başbakan Recep Tayyip Erdoğan, AB'yi ''Hıristiyan kulübü'' ya da ''Medeniyetlerin çatıştığı bir adres'' olarak görmediklerini ifade ederek, ''Biz AB'yi, medeniyetlerin buluştuğu, uzlaştığı bir siyasi değerler bütünü olarak görüyoruz. Türkiye, burada tamamlayıcı unsur olacaktır'' dedi. 
     Başbakan Erdoğan, Hollanda'daki temasları çerçevesinde Rotterdam'da düzenlenen Türk-Hollanda İş Forumu Toplantısı'na katıldı. 
     Erdoğan, burada yaptığı konuşmada, Türkiye ile Hollanda arasındaki dış ticaret hacminde geçen yılın ilk 4 ayına göre, yüzde 35'lik artış olduğunu ifade ederek, Türkiye'de 450 Hollanda firmasının yatırım yaptığını belirtti. 
     Bu rakamın, Türkiye ile Hollanda arasındaki bağın ne kadar güçlü olduğunu gösterdiğini kaydeden Erdoğan, bu yatırımların daha da artmasını arzu ettiklerini söyledi. 
     Başbakan Erdoğan, Türk işçilerinin Hollanda'ya gelişinin bu yıl 40. yılının kutlandığını anımsatarak, Hollanda'da 350 bin Türk vatandaşının bulunduğunu bildirdi. 
     Erdoğan, Kraliçe Beatrix ve Başbakan Jan Peter Balkenende ile de bu sabah yaptığı görüşmelerde ortak tespitin Hollanda'daki entegrasyonda, Türklerin problem yaratmadığı şeklinde olduğunu kaydetti. Avrupa'nın hangi ülkesinde olursa olsun, Türk vatandaşlarının, yaşadıkları yerlerde entegrasyon sıkıntısı varsa, bunları giderme konusunda her türlü yardımı yapmaya hazır olduklarını ifade eden Erdoğan, ''Bu bizim asli görevimizdir'' dedi. 
     
     EKONOMİ VE TURİZM 

     Türkiye'nin, Hollanda için geleceğe yönelik adımlarda, ciddi bir ortak olduğunu dile getiren Erdoğan, Türkiye ekonomisinin 18 ayda çok iyi bir gelişme gösterdiğini belirtti. Erdoğan göreve gelmeden önceki ve şu andaki ekonomik göstergeler hakkında bilgi verdi. 
     Türkiye'nin, turizm açısından, şu anda Akdeniz ülkeleri arasında en fazla gelişen ülke olduğunu ifade eden Erdoğan, turist sayısında geçen yıla oranla yüzde 50 artış sağlandığını bildirdi. Turizmde hedefin, bu yıl 20 milyon turiste ulaşmak olduğunu dile getiren Erdoğan, bunun, halklar arasındaki bütünleşmeye çok büyük katkısı olacağını ifade etti. 
     Erdoğan, Türkiye'de, dış ticaret hacminde de büyük bir büyümenin söz konusu olduğunu kaydederek, sözlerini şöyle sürdürdü 
     ''Türkiye'de, geçen yıl ithalat ve ihracat 115 milyar dolara ulaşmıştır. İhracatımız, yaklaşık 49 milyar doları bulmuştur, bu yılki hedefimiz ise 65 milyar dolara ulaşmaktır. İthalatta da artış söz konusu, ama bundan ürkmüyoruz. Çünkü bu bize, dış piyasalarda pazar imkanını temin edecektir. 
     Türk işadamının özgüveni artmıştır. Türk işadamı, rahatlıkla, Avrupa'dan Uzakdoğu'ya, Amerika'ya kadar açılma cesaretini kazanmıştır. Bu dinamik ve performansı yüksek bir gelişmedir.'' 
     
     AB'YE UYUM SÜRECİ... 

     Başbakan Erdoğan, bu yıl, Türkiye'nin AB müzakere süreciyle ilgili kararın alınacağını anımsatarak, Türkiye'nin, Kopenhag siyasi kriterlerindeki gerekleri yerine getirdiğini, anayasal ve yasal değişikliklerin, iktidar ve muhalefetle birlikte gerçekleştirdiğini kaydetti. 
     Uygulamada da çalışmaların yoğun şekilde devam ettiğini dile getiren Erdoğan, şöyle konuştu 
     ''Biz, her gittiğimiz AB ülkesinde, şununla karşılaşıyoruz Kıbrıs meselesi ne olacak Her gittiğim yerde benim önüme bunu çıkarıyorlar. Biz, 'Annan Planı ile ilgili size ne söylersek onu yaparız' dedik. Kofi Annan'a Davos'ta 'müzakereleri başlatalım' dedim, ancak '3 kere yaptım 4'üncü kez bu işe girmem' dedi. Annan'a 'Şu anda farklı bir yönetim iş başında' dedim. 'Garantör bir ülke olarak biz her zaman Rumlardan bir adım önde olacağız. Gelin bu adımı atalım' dedim. Annan da görüşmeyi cesaretlendirici bularak, müzakereleri başlattı. Biz, görüşmelerde, hep önde olduk. 24 Nisan Referandumu'nda, Kuzey Kıbrıs yüzde 65 'evet', Güney Kıbrıs Rum Yönetimi ise yüzde 76 'hayır' dedi. Annan Planı'nın kabulü şu demektir Biz, Kıbrıs'ta Türklerle beraber, Türkler de biz Rumlarla birlikte yaşarız. Şimdi ne oldu Güney Kıbrıs AB'ye üye oldu, KKTC ise hala ekonomik izolasyona tabi. Bu, çifte standarttır. Bunu aşmamız gerekiyor. Bizi gördükleri zaman 'sizi takdir ediyoruz, alkışlıyoruz, sözünüzde durdunuz, Güney Kıbrıs bize şantaj yaptı' diyorlar. Ama bu karın doyurmuyor.'' Erdoğan bundan sonra da verilen sözlerde duracaklarını belirterek, ekonomik izolasyonun kalkmasını beklemenin hakları olduğunu söyledi. 
     Geçmiş yıllarda, Kopenhag siyasi kriterleriyle ilgili, DGM'lerin kaldırılması, farklı dil ve lehçelerde yayın ve kurs açılması gibi bazı düzenlemelerin düşünülemediğini, bugün ise bu düzenlemelerin hayata geçirildiğini anlattı. 
     
     ''DOĞUM SANCILARI...'' 

     AB üyesi ülkelerde, Türkiye nüfusunun fazla olması konusunda korku yaşandığını ifade eden Erdoğan, Türkiye nüfusunun dinamik olduğunu ve AB'ye güç katacağını söyledi. 
     Erdoğan, sözlerine şöyle devam etti 
     ''Aralık ayında müzakereye başlama kararı verilmezse ne olur Biz, Kopenhag siyasi kriterlerini, Ankara siyasi kriterleri yaparız ve bu yolda devam ederiz. Çünkü Türkiye, dinamik nüfusuyla performansı yüksek bir yapıya sahiptir. Şu anda bulunduğumuz noktayı rahatlıkla aşacağız. Her doğum sancılı olur. Şu andaki dönemler, bizim sancılı dönemlerimizdir. Ama bu doğum, çok kutlu bir doğum olacaktır. 
     Türkiye, halkının yüzde 99'u Müslüman olan, demokratik, laik sosyal bir hukuk devletidir. Halkının yüzde 99'unun Müslüman olması konusunda olumsuz değerlendirme yapanlar oluyor. Bu çok yanlış bir değerlendirmedir. Çünkü biz, AB'yi, çelik kömür birliği olarak görmüyoruz. Biz, AB'yi, bir ekonomik birlik olarak da görmüyoruz. Biz, AB'yi, bir Hıristiyan kulübü olarak, medeniyetlerin çatıştığı bir adres olarak da görmüyoruz. Biz, AB'yi, medeniyetlerin buluştuğu, uzlaştığı, bir siyasi değerler bütünü olarak görüyoruz. Türkiye burada, tamamlayıcı unsur olacaktır.'' Erdoğan, Türkiye'nin, demokrasi kültürüyle, İslam kültürünü bütünleştirebilmiş bir ülke olduğunu belirtti. 
     İKÖ Genel Sekreterliği'ni, Türkiye'nin aldığını anımsatan Erdoğan, bu görevi almakla, İslam dünyasının, özellikle AB'ye bakışı ve demokrasiyi anlamasının, çok daha kolaylaşacağını söyledi. Bu açıdan, Türkiye'nin, müzakere tarihi almasının önemli olduğunu vurgulayan Erdoğan, ''Avrupalı dostlarımızın, bu kararı verirken, özellikle bu hassasiyetlere dikkat etmesi lazım'' dedi. 
     Erdoğan, sözlerini ''Elele, medeniyetlerin buluştuğu, uzlaştığı bir AB'yi tesis etmeye mecburuz. Eğer terörün kökünü de kazıyacaksak, bunun gerçekleşmesi lazım'' diyerek tamamladı. 
     Türk-Hollanda İş Forumu Toplantısı'nın sonunda, Rotterdam Belediyesi, Liman İdaresi ve Ticaret Odası yetkilileriyle İzmir ve İstanbul ticaret odaları arasında varılan mutabakat çerçevesinde Rotterdam, İzmir ve İstanbul'da 3 ayaklı bir ''Türkiye Ticaret ve Yatırım Merkezi'' kurulmasına ilişkin sözleşme imzalandı. 
     Türk-Hollanda İş Forumu Toplantısı'na, Devlet Bakanı Mehmet Aydın, bazı milletvekilleri ve çok sayıda işadamı katıldı. 
     
     HOLLANDA'DA YAŞAYAN TÜRK VATANDAŞLARINA HİTAP ETTİ 

     Başbakan Recep Tayyip Erdoğan, ''Türkiye, rüzgar önünde sürüklenen yaprak olmaktan çıkan, rüzgarı adeta üfleyen bir ülke durumuna geldi'' dedi. 
     Başbakan Erdoğan, Hollanda'daki temasları çerçevesinde, Rotterdam'da, bu ülkede yaşayan Türk vatandaşlarıyla bir toplantı yaparak, onlara hitap etti. 
     Erasmus Kongre Merkezi'ndeki toplantıda konuşan Erdoğan, Avrupa'da yaşayan Türk vatandaşlarının bazı sorunlar yaşadığını, bunlardan bir kısmının çözüme ulaştığını, bazılarının ise devam ettiğini anlattı. 
     Türkiye'de yaşayan farklı ülkelerin vatandaşlarının da bazı sorunlarının çözülemediğini ifade eden Erdoğan, Türkiye'de neden kilise ve havra yapımına izin verildiği konusunda eleştirilerde bulunulduğunu ve bu eleştiriyi yapanlara, ''Almanya, Hollanda, Fransa ve Belçika'ya bakarsan niçin verdiğimizi anlarsın. Bugün Almanya'da, Almanya Hükümeti resmi makamları beş bini aşkın camii ve mescit açma iznini veriyorsa, sen de ülkende yaşayan bu insanlara hizmet vermek zorundasın'' cevabını verdiğini söyledi. 
     Erdoğan, 1964 yılında Türkiye'den Hollanda'ya ilk Türk vatandaşlarının geldiğini ve o günden bu tarafa 40 yıl geçtiğini kaydederek, bu ülkede yeni kuşakların oluştuğunu ve beraberinde de bir çok sorunu getirdiğini ifade etti. 
     Hollanda'da yaşayan Türk vatandaşları arasından milletvekili ve yerel yönetimlerde görev alanlar bulunduğunu anlatan Erdoğan, bu görevlere gelenleri tebrik etti. 
     Hollanda'daki vatandaşların asimile olmadan, kendi değerlerini koruyarak, entegre olduklarını dile getiren Erdoğan, Türk vatandaşlarından kız-erkek ayrımı yapmadan eğitime önem vermelerini ve hep ileriyi düşünmelerini istedi. 
     İslam dininde kızlara eğitim verilmemesi konusunda bir hüküm bulunmadığını kaydeden Erdoğan, eğitim sayesinde gelecek nesillerin daha ileri noktalara ulaşacaklarını ve gelişmenin yakalanacağını bildirdi. 
     Erdoğan, şöyle konuştu 
     ''Yönlenen değil, yönlendiren nesiller içinizden çıkmalı. Sürekli masada oturup, ileri sürdüğü tezleriyle o masayı etkileyebilen insanlar içinizden çıkmalı, bu da bir birikimi gerektiriyor. Türkiye artık dünyanın gündeminde oluşan düşüncelere, alınacak kararlara katılımcı olan bir ülke durumuna geldi. Yani, rüzgar önünde sürüklenen yaprak olmaktan çıkan, artık rüzgarı adeta üfleyen bir ülke durumuna geldik. 
     Türkiye, İslam Kalkınma Örgütü'nün İKÖ Genel Sekreterliğini aldı. Bu Türkiye'nin yakın siyasi tarihinde üstlenebildiği en üst derece görevdir. İKÖ'den çıkan bir kararda artık Kuzey Kıbrıs Türk Cumhuriyeti, İslam Konferansı'na Kıbrıs Türk Devleti olarak girmiştir. Şimdi hedef, Aralık 2004 tarihte Türkiye'nin müzakere sürecini alabilme olayıdır. Türkiye, bu konuda üzerine düşeni yerine getirmiştir. Kopenhag Siyasi Kriterleri yapılmış, bitirilmiştir. Şimdi ise yoğun bir şekilde uygulama başlamıştır.'' Başbakan Erdoğan, Türkiye'nin yüzde 75'inin AB'ye girmeyi arzu ettiğinin, yaptırdığı kamuoyu araştırması neticesinden anlaşıldığını belirterek, geriye kalan yüzde 25'in isteği doğrultusunda hareket edemeyeceklerini söyledi. 
     Anadilde eğitim ve kurs açılmasından rahatsız olan çevreler bulunduğunu kaydeden Erdoğan, bu rahatsızlıkların ''lüzumsuz'' olduğunu dile getirdi. 
     
     TÜRK VATANDAŞLARINA TAVSİYELER 

     Erdoğan, Hollanda'da yaşayan Türk vatandaşlarından, inançlarından ve düşüncelerinden korkmamalarını istedi. Başbakan Erdoğan, vatandaşlara şu tavsiyelerde bulundu 
     ''Farklı siyasi kanaatleriniz, düşünceleriniz olabilir, bunları saygıyla karşılayın, asla ayrımcılığa prim vermeyin ve benim dediğim olacak mantığıyla hareket etmeyin. Kimse kimseyi inancından dolayı yargılamaya kalkmasın, Türkiye Cumhuriyeti vatandaşlığı bilinciniz sizi birbirinize bağlamalıdır. Birbirinizi sevin, asla nefret etmeyin, bizim medeniyetimizin en güçlü bağı, sevgi bağıdır. Biz Yunus, Mevlana kültüründen geliyoruz. Bizim kültürümüzde insanlar boyundan, posundan, makamından, parasından dolayı sevilmez. Tüm insanları ayırt etmeksizin, yaradılanı yaradandan ötürü sevmeliyiz. Bir kişinin ismi Ahmet ya da Hans fark etmez. Hans'ı da yaratan Allah, Ahmet'i de yaratan Allah.'' Bu sırada salonun üst katında bulunan bir kişi, ''F tipi cezaevinde 112 kişiyi niye öldürdünüz. Yanınızdaki Maksut Karal bir işkencecidir. Maksut Karal, bana işkence yaptı. Cezaevlerindeki tecridi kaldırın'' şeklinde bağırdı. 
     Bunun üzerine, salonda bulunan Türk vatandaşları, bağıran kişiye tepki gösterdi. Başbakan Erdoğan da vatandaşlardan sakin olmalarını istedi. 
     Protestocunun salondan çıkarılışı sırasında polislere müdahale eden başka bir kişi de Hollanda polisi tarafından gözaltına alındı. 
     Erdoğan, bu tür tablolarla karşılaşmayı istemediğini ifade ederek, F tipi cezaevlerinde ölenlerin nasıl öldüğünün ayrı bir konu olduğunu söyledi. 
     Erdoğan, şöyle konuştu 
     ''Çok farklı mantalite içinde açlık grevi yaparak, zaman zaman olan bu hadiselerin, kalkıp da şu andaki hükümete mal edilmesi yanlış bir mantıktır. Bizim dönemimizde böyle bir hadise olmuş değil. Açlık grevini niye yapıyorsun, bir insanın kendisine emanet edilmiş olan vücuda işkence yapmaya hakkı yoktur. Cezaevine biz de girip, çıktık. Şiir okuduğumuz için girip, çıktık. Bunu öyle birisine söyle ki bu işin mantalitesini bilmeyen birisi olsun. Bu tür toplantılarda provokatif mantıkla hareket etmek çok ciddi bir yanlış. Bu kadar insanın huzurunu kaçırmaya kimsenin hakkı yok, varsa söyleyeceğin bir şey, bunu gelip baş başa anlatırsın. Sıkıntı işte burada.'' Türk vatandaşları için, ''Sizler Hollanda'da Türkiye'nin birer büyükelçisi durumundasınız'' diyen Erdoğan, Türkiye'yi Hollanda'da en iyi şekilde tanıtmalarını istedi. 
     Başbakan Erdoğan, geçmişte Türkiye'nin Kıbrıs müzakerelerinde ''masadan kaçan taraf'' olarak nitelendirildiğini, ancak Türkiye'nin şimdi ''masada duran taraf'' konumuna geçtiğini belirterek, Kıbrıs'ta biraz sabırlı olunması durumunda ekonomik izolasyonun kalkacağını söyledi. 
     Göreve geldiklerinden bu yana durmadan, ülke ülke dolaştıklarını ifade eden Erdoğan, artık Türkiye'nin olayları tribünden izlemediğini ve sahaya indiğini anlattı. 
     Erdoğan, ''Tribünden izleyen olursan, ancak güzel bir seyir olur. Aktör ve sahada olmak farklı şeyler. Maçı, sahada olanlar oynar, tribünde olanlar ise ancak lojistik destek sağlar.'' diye konuştu. 
     Erdoğan, Hollanda'da Türk vatandaşlarıyla birlikte olmaktan duyduğu memnuniyeti dile getirerek, sözlerine son verdi. 
     Başbakan Erdoğan'a, salonda ve salon çıkışında Türk vatandaşları tarafından yoğun ilgi gösterildi. 
     
</TEXT>
</DOC>
