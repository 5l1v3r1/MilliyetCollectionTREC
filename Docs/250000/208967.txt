<DOC>
<DOCNO> 208967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy05.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci müsteşar skandalı 
</HEADLINE>
<TEXT>
   Birinci Ümmetçiyim 
   Başbakanlık Müsteşarı Ömer Dinçer'den sonra bu kez Milli Eğitim Bakanlığı Müsteşarı Prof. Dr. Necat Birinci, Ceviz Kabuğu programında "Milliyim, ümmetçiyim" diye konuştu 
      BAHAR ATAKAN Ankara 

   
   Başbakanlık Müsteşarı Ömer Dinçer'in "laiklik ilkesinin İslamla bütünleşmesinin gerekli olduğu ve Cumhuriyetin anlamını yitirdiği" yönündeki sözlerinin ardından, Milli Eğitim Bakanlığı Müsteşarı Prof. Dr. Necat Birinci de bir televizyon programında "Milliyim, ümmetçiyim" diyerek ikinci bir skandala imza attı. Birinci "Ümmetçiyim" dedikten sonra durumu kurtarmaya çalışırken de birbiriyle çelişen ifadeler kullandı. 
   Hulki Cevizoğlu'nun sunduğu Ceviz Kabuğu programına katılan Birinci, Atatürk'ü anlamanın yolunun, Atatürk'ün ne demek istediğini öğrenmekle başlayacağını söyledi. Bant çözümüne göre, "Atatürk'e yapılan en büyük saygısızlık, Nutku, Söylev halinde başka bir dile aktarmaktır. Atatürk'ten izin aldılar mı acaba" diye soran Birinci, "Milliyetçiyim" kelimesini sevmediğini vurguladı. 
   
   Tarifle çelişti 
   Cevizoğlu'nun "Ümmetçi misiniz" sorusuna "Milliyim, ümmetçiyim" yanıtını veren Birinci, ümmetçiliği tarif ederken işin içinden çıkamadı. Birinci şöyle konuştu 
   "Ben bir peygamberin ümmeti olabilirim. Yahya Kemal 'milliyetçi' kelimesini hiç kullanmamıştır. Milli kelimesini kullanmıştır. Ümmetçi olamazsınız. Bir ümmetten olursunuz. Ümmetçi olduğunuz zaman siz kendinizi bir ümmetin dışında görürsünüz. Türk kültürünün hayranıyım. Bir inancın mensubuyum. Buna isterseniz ümmet deyin, isterseniz inanç sistemi deyin." 
   Birinci, Milliyet'in sorularını yanıtlarken de "ümmetçiyim" açıklamasının "sözün akışı içinde, anlamını aşan bir ifade olduğunu" kaydetti. Birinci, şunları söyledi "Ümmetçiyim demek orada milliyetçiyim demediğim gibi ümmetçiyim de diyemem anlamında. Atatürkçüyüm demekle Atatürkçü olamazsınız. Sözün akışı içinde karşılıklı sorularda belki anlamını taşan bir şey oldu. Bugüne kadar yazdıklarımın arasında 'ümmetçiyim' diye bir ifade olmamıştır. Bunu bir televizyon kanalından söylemek zannedersem tam dalalettir." 
   
   
</TEXT>
</DOC>
