<DOC>
<DOCNO> 211966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko51.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nda sonradan açılan hesaplara ödeme yapılmayacak 
</HEADLINE>
<TEXT>

     Tasarruf Mevduatı Sigorta Fonu TMSF , İmar Bankası'nda, bankacılık işlemleri yapma ve mevduat kabul etme izninin kaldırıldığı tarihten sonra açıldığı tespit edilen hesapların ödenmeyeceği bildirildi. 
     Fon'dan yapılan yazılı açıklamada, banka kayıtlarında tasarruf mevduatı olarak izlenen hesapların, 5021 sayılı kanunun ilgili maddeleri gereği sigorta kapsamındaki tasarruf mevduatı olarak kabul edilemeyeceği için bu hesaplara ilişkin ödeme yapılmayacağı belirtildi. Buna göre ödeme yapılmayacak hesaplar şöyle sıralandı 
     ''Bankacılık Düzenleme ve Denetleme Kurulu'nun BDDK , İmar Bankası'nın bankacılık işlemleri yapma ve mevduat kabul etme iznini kaldırdığı tarihten geriye doğru 1 ay içinde 3 Haziran 2003 tarihi dahil , kıyı bankalarındaki hesapları, Fon tarafından sağlanan mevduat güvencesi kapsamına almak amacına matuf olarak, Banka'nın yurtiçi kayıtlarına muhabir bankaca karşılığı nakden veya Banka'nın dışındaki bir başka banka aracılığıyla ödenmeksizin aktarıldığı tespit edilen hesaplar. 
     Kanunun ilgili maddeleri uyarınca İmar Bankası'nın bankacılık işlemleri yapma ve mevduat kabul etme izninin kaldırıldığı tarihten sonra açıldığı tespit edilen hesaplar. 
     İmar Bankası'nın bankacılık işlemleri yapma ve mevduat kabul etme iznini kaldırdığı 3 Haziran 2003 tarihinde veya bu tarihten sonra Banka tarafından karşılığında devlet iç borç senedi bulunmamasına rağmen ikinci piyasada devlet iç borç senedi satışı adı altında toplanan tutarlar Fon'ca sağlanan mevduat güvencesi kapsamına almak amacına matuf olarak tasarruf mevduatına aktarıldığı tespit edilen hesaplar. 
     Bu durumların dışında kalan, ancak muvazaalı olduğu Fon tarafından tespit edilen hesaplar.'' 
     
     ÖDEMELER DEVAM EDİYOR 
     Açıklamada, 17 Ocak 2004'te başlayan mudi ödemelerinin ve mudi sorunlarını çözmek amacıyla Tasfiye Dairesi Başkanlığı nezdinde oluşturulan İmar Bankası İrtibat Masası'nın çalışmalarının devam ettiği hatırlatıldı. 
     Belgelerini gönderen mudilerin teyit amaçlı mükerrer arama, yakınlarının da birden fazla arama yapmasının ve aynı konuda birden fazla faks, mektup gönderilmesinin, Tasfiye Dairesi Başkanlığı'nın işlerini zorlaştırdığı belirtildi. 
     Belgelerini başkanlığa gönderen mudilerin işlemleri sonuçlandırılarak, bilgi verildiği belirtilen açıklamada, mudilerin daha rahat iletişim kurabilmeleri amacıyla sorunlarını ''imarmasasi bddk.org.tr'' internet adresine göndermeleri istendi. 
     
</TEXT>
</DOC>
