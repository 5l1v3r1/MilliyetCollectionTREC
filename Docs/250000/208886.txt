<DOC>
<DOCNO> 208886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur11.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Sekreter Ergönen THK, deri toplamaya yetkili tek kurum 
</HEADLINE>
<TEXT>

     Türk Hava Kurumu Genel Sekreteri Ahmet Ergönen, kurban derisi ve bağırsak toplamaya yetkili tek kurumun Türk Hava Kurumu THK olduğunu belirterek, ''THK, halktan aldığını halka veren bir kuruluştur'' dedi. 
     Ergönen, Kurban Bayramı dolayısıyla yaptığı açıklamada, Mustafa Kemal Atatürk'ün cumhuriyetin ilanından 16 ay sonra kurduğu THK'nın, ülke havacılığına ve ekonomisine büyük katkılar sağladığını ve devlet bütçesinden yardım almadan hayırsever halkın yardımı ile bugünlere geldiğini kaydetti. 
     THK'nın halktan aldığını halka veren bir kuruluş olduğunu vurgulayan Ergönen, kurban derisi fitre-zekat ve bağışlardan elde edilen gelirin yüzde 40'ının THK, yüzde 50'sinin Sosyal Yardımlaşma ve Dayanışma Vakfı'na, yüzde 4'ünün Kızılay, yüzde 3'ünün Sosyal Hizmetler ve Çocuk Esirgeme Kurumu, yüzde 3'ünün ise Diyanet Vakfı arasında paylaştırıldığını söyledi. THK'ya düşen payla gençlere havacılık eğitimi verildiğini belirten Ergönen, ''THK, gençliğe eğitim veren emsalsiz bir kuruluştur'' dedi. 
     Ergönen vekaleten kurban kesiminden elde edilen etlerin de Sosyal Yardımlaşma ve Dayanışma Vakfı, Kızılay, Çocuk Esirgeme Kurumu ve Diyanet Vakfı aracılığıyla yoksullara, afetzelere, öksüz yetim ve kimsesiz çocuklara kavurma paketleri halinde dağıtıldığını ifade etti. 
     
     DERİNİN BAĞIŞLANMASI YASAL BİR ZORUNLULUK 
     ''THK, Yardım Toplama Esas ve Usulleri Hakkındaki Kanun uyarınca kurban derisi ve bağırsak toplamaya yetkili tek kurumdur'' diye konuşan Ergönen, kurumun, bu hizmeti genel merkez ve Türkiye genelinde 600 şubesiyle yerine getirebilecek geniş bir altyapıya sahip olduğunu kaydetti. Ergönen, ''Vekaleten kurban kesmek izin almak suretiyle serbest, ancak derinin THK'ya bağışlanması yasal zorunluluk'' dedi. 
     Kurban Bayramı süresince vatandaşların kurban derilerini usulüne uygun şekilde saklayarak THK görevlilerine teslim etmeleri çağrısında bulunan Ergönen, kurban derilerini THK'ya veremeyen vatandaşların THK şubelerini arayarak yardım isteyebileceklerini sözlerine ekledi. 
     
</TEXT>
</DOC>
