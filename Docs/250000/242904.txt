<DOC>
<DOCNO> 242904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun26.html </URL>
<DATE> 2004/05/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bin Ladin'in sağ kolu Ezzerkavi Cihad için Irak'tayım 
</HEADLINE>
<TEXT>

     Terör örgütü El Kaide'nin lideri Usame Bin Ladin'in sağ kolu olduğu belirtilen Ebu Musab Ezzerkavi, İslam devleti kurmak ve ABD öncülüğündeki koalisyon güçlerine cihad için Irak'ta olduğunu bildirdi. 
     İslamcı bir internet sitesinde yayımlanan ve Ezzerkavi'ye ait olduğu bildirilen Arapça açıklamada, Ezzerkavi ''Kuranıkerim ve İslam'a uygun bir ülke kurmak için kardeşlerimle birlikte şimdi Irak'ta cihadı sürdürüyoruz'' ifadelerini kullanıyor. 
     Ezzerkavi ve grubu ''Cemaat El Tevhid ve Cihad'', son aylarda koalisyon güçleri ve Iraklı yetkililere düzenlenen çok sayıda saldırıyı üstlenmişti. 
     Washington yönetimi, Ezzerkavi'nin, Bin Ladin'in El Kaide örgütünün Irak'taki lideri olduğunu belirtiyor. ABD, Amerikalı Nicholas Berg'in başını kestiği söylenen Ezzerkavi'nin başı için 10 milyon dolar ödül koymuştu. 
     
</TEXT>
</DOC>
