<DOC>
<DOCNO> 200366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun25.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler arasında girişimcilik furyası yaşanıyor... 
</HEADLINE>
<TEXT>

     Almanya'nın Kuzey Ran Vestfalya Ekonomi ve Çalışma Bakanlığı Müsteşarı Jörg Bickenbach, eyalette yaşayan Türkler arasında özellikle son 10-15 yıl içinde girişimcilik alanında büyük bir gelişme yaşandığını söyledi. 
     Duisburg kentinde düzenlenen ve tüm eyaletten çok sayıda yabancı girişimcinin katıldığı ''Kurma, Planlama ve Büyüme'' konulu kongrede konuşan Bickenbach, eyaletteki her 10 işletmeden birinin bir yabancıya ait olduğunu belirtti. 
     Bickenbach, ''Türkler arasında son 10-15 yılda bir girişimcilik furyası yaşanıyor. Sadece eyaletteki Türk işletmeleri 2002 yılı içinde 2 milyar 400 milyon euro'luk yatırım yaptı. Özellikle hizmet sektöründe, Türk işletmelerinin çalışmaları, Alman şirketlerine örnek teşkil edebilecek durumda'' dedi. 
     Duisburg Belediye Başkanı Barbel Zieling ise Duisburg kentindeki toplam 18 bin 300 şirketin ve 7 bin serbest meslek kuruluşunun yaklaşık yüzde 17'sini yabancıların oluşturduğuna dikkati çekerek, yabancıların kültürel, toplumsal ve ekonomik açıdan kenti zenginleştirdiğini belirtti. 
     Kongrenin düzenleyicilerinden Türkiye Araştırmalar Merkezi'nin TAM Direktörü Faruk Şen de, toplantı için Duisburg kentinin seçilmesinin, nüfusunun yüzde 22'sinin yabancı olmasından kaynaklandığını ifade ederek, yabancıların girişimciliğini yönlendirme ve teşvik etme konusunda Kuzey Ren Vestfalya eyalet hükümetinin diğer eyaletlere örnek teşkil etmesi gerektiğini söyledi. 
     Duisburg'da düzenlenen kongrenin, meslek eğitimi veren ekonomik örgütlerin katıldığı fuar bölümünde, Öztürk GmbH Co. şirketinden Feridun Öztürk, DIK GmbH Dienstleistung Industrie Kesselreinigung firmasından İmdat Bozdağ, Aral Autocenter'den Adem Çukur, Balkan Ladeneinrichtung Restotec Kalte-Klima GmbH firmasından Aynur Sunar ve HTS-Hitit Touristik Service GmbH'dan Serkan Türkoral'a, diğer işletmelere örnek teşkil ettikleri için ve mesleki eğitim alanındaki çabalarından dolayı Bickenbach tarafından birer teşekkür plaketi verildi. 
     Kongrede ayrıca 4 ayrı workshop'ta, girişimcilere, işletme kuruluşundan teşvik olanaklarına, istihdam yaratılmasından, işletmenin büyütülmesi, kriz yönetimi ve mesleki eğitim verilmesi konularına kadar çeşitli konularda uzmanlar tarafından bilgi verildi. 
     
</TEXT>
</DOC>
