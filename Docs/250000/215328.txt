<DOC>
<DOCNO> 215328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur06.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik, üniversitelere AB fonlarını önerdi... 
</HEADLINE>
<TEXT>

     Milli Eğitim Bakanı Hüseyin Çelik, bilimsel araştırma için para sıkıntısı çeken üniversitelere, AB fonlarını önerdi. Çelik, Türkiye'nin, üyesi olduğu fonlara verdiği paranın yüzde 10'unu geri aldığını söyledi. 
     Çelik, üniversitelerin geçen yıllarda araştırma fonlarından kullanamadıkları paraların bütçeye iade edildiğini, tartışmalara neden olan konunun ''bütçe tekniğinden kaynaklandığını'' söyledi. Çelik, Maliye Bakanı Kemal Unakıtan ile konuyu görüştüğünü ve ''hangi üniversitenin geçmiş yıllarda kullanamadığı ne kadar parası varsa, bunu onlara bu yıl kullandırmaya hazırız'' sözünü aldığını belirtti. 
     ''Araştırma fonlarındaki paralarla Türkiye'de arzuladığımız araştırmaların yapılması mümkün değil'' diyen Çelik, ar-ge faaliyetlerine yüzde 6'lık pay ayrıldığını hatırlatarak, bunu aşmak için bazı girişimlerde bulunduklarını bildirdi. 
     AB ülkelerinin ar-ge'ye ayırdıkları kaynaklar açısından ABD ve Japonya'nın çok gerisinde olduğunu, AB'nin her alanda olduğu gibi bilimsel araştırmalar konusunda da güçlerini birleştirdiklerini belirten Çelik, 1984 yılında Avrupa Araştırma Alanı Komiserliği AAA oluşturulduğunu hatırlattı. AAA'nın, AB üyesi ülkelerden yapılan araştırma projelerini desteklediğini ifade eden Çelik, 2000 yılı Mart ayında Lizbon'da yapılan zirvede, her AB üyesi ülkenin Gayrı Safi Milli Hasıla'sının yüzde 3'ünü ar-ge'ye ayırma kararı aldığına işaret etti. Çelik, AB'nin, 2003 yılı araştırma projelerine ayrılan bütçesinin 17 Milyar Euro'ya ulaştığını ve böylece ilk kez ABD ve Japonya'yı geçtiğini dile getirdi. 
     
     TÜRKİYE'NİN PROJELERİ USULDEN REDDEDİLİYOR 
     Türkiye'nin de AAA'ya ortak olduğunu ve 48 Milyon Euro para ödediğini anlatan Çelik, üyeler arasında performansı en kötü ülkenin Türkiye olduğunu kaydetti. Türkiye'nin, bugüne kadar programa verdiği paranın yüzde 10'unu geri alabildiğine dikkati çeken Çelik, ayrıca AAA'nın Joint Reserch Center JRC birimine de ortak olduğunu, buraya bireysel başvuruların yanı sıra, kurumsal başvuruların da yapılabildiğini, projenin kabul edilmesi halinde 3-5 bin Euro destek sağlandığını anlattı. 
     Türkiye'den giden projelerin içerik açısından değil, usul açısından reddedildiğini belirten Çelik, programa Türkiye'den kabul edilebilir az sayıda proje gittiğini vurguladı. Çelik, ''Üniversiteler eğer araştırma için kaynak arıyorlarsa, işte onlara okyanus gibi kaynak... Yeter ki, proje hazırlanıp, partner bulunsun. Burada partner TÜBİTAK'tır. Maalesef TÜBİTAK'ın bu konuda geçmişteki performansı çok kötü...'' diye konuştu. 
     Çelik, konuyu TÜBİTAK Başkanı Nükhet Yetiş'e de aktardığını belirterek, Türkiye'de ar-ge'nin yüzde 65'inin kamu, yüzde 35'inin özel sektör tarafından gerçekleştirildiğini, sadece kamu ve üniversitelerin değil, sivil toplum örgütleri ve özel sektörün de er-ge çalışmalarına katılmasını istediklerini belirtti. 
     
</TEXT>
</DOC>
