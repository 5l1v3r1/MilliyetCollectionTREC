<DOC>
<DOCNO> 234097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun17.html </URL>
<DATE> 2004/04/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
KKTC üçüncü kez referanduma gidiyor 
</HEADLINE>
<TEXT>

     Kıbrıs Türkleri, Kıbrıs Türk Federe Devleti KTFD Anayasası ve KKTC Anayasası'ndan sonra Annan Planı için üçüncü kez referandumlarda sandık başına gidecek. 
     Kıbrıslı Türkler ve Rumlar için son günlerin en popüler kelimeleri ''evet'' ve ''hayır'' oldu. Annan Planı'nın taraflara sunulduğu 11 Kasım 2002'den beri hareketli, yoğun bir süreç yaşayan Kıbrıslı Türkler ve Rumlar, yarın sandık başına giderek bir dönüm noktasına vesile olacaklar. 
     İsviçre'de Mart ayının son haftasında yapılan zirveden sonra BM Genel Sekreteri Kofi Annan tarafından son hali verilen planının yaşama geçip geçmeyeceği ''evet'' ve ''hayır'' oylarına bağlı. 
     Uzun zamandır sadece Kıbrıs ve anavatanlarda değil, dünya gündeminde de ön sıralara oturan Kıbrıs sorunu, referandumlardan çıkacak sonuca göre yeni bir döneme girecek. Birçok siyasinin birleştiği görüş, sonuç ne olursa olsun 25 Nisan'da her şeyin eskisi gibi olmayacağı yönünde. 
     
     3. REFERANDUM 
     Kıbrıs Türk halkı, yarınki referandumla 1974'ten sonraki siyasi hayatında üçüncü kez referandum için sandık başına gidecek. 
     İlk referandumun yapıldığı 8 Haziran 1975'te, 13 Şubat 1975'te ilan edilen Kıbrıs Türk Federe Devleti'nin KTFD Anayasası halkın onayına sunuldu. Bu referandumda Güney Kıbrıs'ta kalan Kıbrıslı Türkler de Baf, Limasol ve Larnaka'da, Ankara ve Londra'da yaşayan Kıbrıslı Türkler ise buralardaki temsilciliklerde oy kullandılar. 
     Adalet ve İçişleri Bakanlığı tarafından düzenlenen referandumda, dönemin Bakanlık Müsteşarı ve seçim memuru Ahmet Sami'nin Sarayönü'nde halka yaptığı açıklamaya göre, oy kullanan 37 bin 732 seçmenden 37 bin 502'si ''evet'' tercihi yaptı. ''Hayır'' diyenlerin sayısı 230'da kaldı. 
     İkinci referandum ise KKTC Anayasası konusunda yapıldı. KKTC'nin ilan edildiği 15 Kasım 1983'ten sonra Kurucu Meclis'te 12 Mart 1985'te 6 olumsuz oya karşılık 63 olumlu oyla kabul edilen KKTC Anayasası, 5 Mayıs 1985'te halkoylamasına sunulmuştu. Seçmenlerin yüzde 70'inin ''evet'', yüzde 30'unun da ''hayır'' oyu kullandığı halkoylaması sonucu KKTC Anayasası kabul edilmişti. 
     
     ''EVET'' VE ''HAYIR'' YANLILARI 
     Cumhurbaşkanı Rauf Denktaş'ın ''hayır'' kampanyası yürüttüğü referandumda, Cumhuriyet Meclisi'nde temsil edilen beş partiden üçü Cumhuriyetçi Türk Partisi CTP , Barış ve Demokrasi Hareketi BDH ve Toplumcu Kurtuluş Partisi TKP ''evet'', ana muhalefet Ulusal Birlik Partisi UBP ise ''hayır'' diyor. 
     Demokrat Parti DP ise seçmenini serbest bırakma kararı aldı. Ancak DP Genel Başkanı, Dışişleri Bakanı ve Başbakan Yardımcısı Serdar Denktaş, dün akşam yapılan ''hayır'' mitingine katılarak, Cumhurbaşkanı Denktaş'ın yanında yer aldı. 
     Mecliste temsil edilen 5 parti dışındaki 8 partiden Çözüm ve Avrupa Birliği Partisi ÇABP , Birleşik Kıbrıs Partisi BKP , Kıbrıs Sosyalist Parti KSP , Yurtsever Birlik Hareketi YBH ve Adalet ve Barış Partisi ABP referandumda ''evet'' cephesinde yer alırken, Kıbrıs Adalet Partisi KAP ve Milliyetçi Adalet Partisi MAP , Bizim Parti BP ''hayır'' kampanyası yürütüyor. 
     
</TEXT>
</DOC>
