<DOC>
<DOCNO> 226609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy23.html </URL>
<DATE> 2004/03/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
CHP'den ilk açıklama İstifa edecek durum yok 
</HEADLINE>
<TEXT>

     CHP Genel Sekreteri Önder Sav, seçim sonuçları ile ilgili yaptığı ilk değerlendirmede, istifa edecek bir durumun söz konusu olmadığını belirtti. 
     Yerel Seçim sonuçlarının, iktidarın başarısıyla değerlendirildiği zaman farklı göründüğünü kaydeden Önder Sav, 3 Kasım 2002 seçimleri ile kıyaslandığında oylarının sadece yüzde 1 düşme gösterdiğini savundu. Sav, siyasal iktidarın henüz yıpranma sürecine girmediğini, bu nedenle ülke genelinde belediye başkanlığı kazanmasının yadırganacak bir durum olmadığını belirtirken, " Bu durum iktidarın yükselişi ile ilgili. Biz CHP olarak solun önde olan partisiyiz. Önümüzdeki süreci iyi değerlendirerek yolumuza devam edeceğiz" dedi. 
     
     ERKEN ARAYIŞLAR 
     CHP'de olağanüstü kurultay toplama çalışmalarını değerlendiren Sav, 174 milletvekili barındıran bir grupta kendi yerel sıkıntıları ile ilgili bazı şeyler çıkabileceğini belirtti. CHP yönetimine yansımış bir şeyin söz konusu olmadığını belirten Önder Sav, "Bu durum yetkili organların vereceği bir karardır. Olağanüstü kurultay söylentileri spekülasyonlardan ibarettir. Bunlar erken arayışlardır" diye konuştu. 
     
     İSTİFA SÖZKONUSU DEĞİL 
     Sav, Genel Başkan ya da kendisinin istifası ile ilgili bir soruya ise, "Ciddi siyaset adamı söylentilere göre hareket etmez. Genel Başkan niçin istifa etsin Niçin ben istifa edeyim.Tabii ki etmem. CHP yoluna devam eder. Bu bir yenilgi değildir" diyerek yanıt verdi. 
     
</TEXT>
</DOC>
