<DOC>
<DOCNO> 224845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy09.html </URL>
<DATE> 2004/03/23/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gül İsviçre'ye gitti ''Elimizden geleni yapma anlayışındayız'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs konusunda dörtlü görüşmelere katılmak üzere İsviçre'ye gitti. 
     Gül, Esenboğa Havaalanı'nda yaptığı açıklamada, dörtlü toplantıların yarın başlayacağını hatırlattı ve Türkiye'nin kalıcı barışın sağlanması için elinden geleni yapacağını söyledi. 
     Gül, ''Ümit ederiz ki, iki anavatan ülke olarak Türkiye ve Yunanistan devreye girecekler, adada kalıcı, yaşanabilir, her iki toplumun çıkarlarını koruyan birleşik Kıbrıs devletinin oluşmasını temin ederler'' diye konuştu. 
     Türkiye'nin önem verdiği noktaları birçok vesileyle dile getirdiğini söyleyen Gül, ''İlle de ne pahasına olursa olsun çözüm'' gayreti içinde de olmadıklarını kaydetti. 
     
     KOSOVA 

     Gül, son günlerde Kosova'da yaşananların, Türkiye'nin Kıbrıs sorununa ilişkin bazı kaygılarını güçlendirdiğini ve bunların BM Genel Sekreteri Kofi Annan tarafından dikkate alınmasını ümit ettiğini söyledi. 
     Gül, İsviçre'nin Burgenstock kasabasında yapılacak dörtlü görüşmelere katılmak üzere Ankara'dan ayrılışından önce Esenboğa Havaalanı'nda gazetecilerin sorularını yanıtladı. 
     ''Her ne pahasına olursa olsun ama ille de bir çözüm olsun anlayışı içinde olmadıklarını'' ifade eden Gül, neticede Kıbrıs Türk ve Rum halklarına, kabul edebilecekleri bir planla gidilmesi imkanının verilmesini umduğunu belirtti. 
     Gül, şöyle konuştu 
     ''Bugünlerde Kosova'da yaşananlar Türkiye'nin bazı kaygılarını güçlendirmektedir. Ümit ediyorum tüm bunlar dikkate alınacaktır, Annan tarafından dikkate alınacaktır ve neticede Kıbrıs Türk halkına ve Rum halkına, kabul edebilecekleri bir planla, mesajla gidilmesi imkanı verilecektir. Bunun için Türk tarafı üzerine düşeni yapacaktır. Karşı taraf da aynı anlayış içinde olursa o zaman bir çözüm olur. Ancak ne pahasına olursa olsun ama ille de çözüm olsun anlayışı içerisinde de kesinlikle değiliz.'' Bakan Gül, Türkiye ve Yunanistan'ın, iki anavatan ülke olarak devreye girerek, adada kalıcı, yaşayabilir, iki tarafın çıkarlarını koruyan yeni bir birleşik Kıbrıs devletinin oluşmasının temin edilmesini ümit ettiğini söyledi. 
     Neticede önem verdikleri konular olduğunu, bunları defalarca açıkladıklarını ve herkesçe bilindiğini ifade eden Gül, ''Tüm uluslararası çevrelerin, bu anlaşmanın sağlanması için gayret eden herkesin bu konulara dikkat edeceğini umuyoruz'' diye konuştu. 
     Gül, adada kalıcı bir barışın sağlanmasının bölgeye mutlaka huzur ve barış getireceğini kaydederek, Türkiye'nin, kalıcı ve sürekli olması koşuluyla daima barıştan, çözümden yana olduğunu vurguladı. 
     
     ''BRÜKSEL'DEKİ AB ZİRVESİ FIRSAT'' 

     Bakan Gül, anlaşmanın AB birincil hukuku haline getirilmesi konusundaki sorular üzerine, Brüksel'de 25-26 Mart'ta yapılacak AB zirvesinin, bu sorunun çözümü yolunda bir fırsat olduğunu söyledi. 
     Tüm çabaların, adada kalıcı anlaşmaya ulaşmak için verildiğinin altını çizen Gül, bir anlaşmaya varılması halinde bunu korumanın ve değiştirmemenin herkesin görevi olduğunu belirterek, ''Vardığımız bir anlaşma ileride değişecekse o zaman niye uğraşalım ki, bu konularda yeteri kadar açıklamalar yaptık, mesajlarımızı verdik'' dedi. 
     Gül, Türk tarafının ''olmazsa olmazları'' konusunda da fikirlerinin değişmediğini, şimdiye kadar söylediklerinin, Türkiye içinde de, Kıbrıslılarla birlikte de teyit edilen, kalıcı barış için gerekli görülen hususlar olduğunu kaydetti. 
     
     ''DENKTAŞ İSVİÇRE'YE GİTMEK İSTEMİYOR'' 

     Bakan Gül, KKTC Cumhurbaşkanı Rauf Denktaş'ın dörtlü görüşmelere ilerleyen günlerde katılmasının söz konusu olup olmadığına ilişkin bir soru üzerine, ''Bildiğim kadarıyla Sayın Denktaş İsviçre'deki görüşmelere gelmek istemiyor'' dedi. 
     Bir başka soru üzerine, kendisinin ve Başbakan Recep Tayyip Erdoğan'ın bugün Denktaş ile telefon görüşmesi yapmadığını belirten Gül, Başbakan'ın bugün görüşme ihtimaline dair bir soruyu, ''Belki bugün görüşebilirler'' diye yanıtladı. 
     Gül, Denktaş'ın, olmazsa olmazlar kabul edilmez, derogasyonlar konusunda anlaşma sağlanamazsa Türkiye'nin anlaşmayı kabul etmediğini açıklaması için kendisine bir mesaj gönderip göndermediğine ilişkin soru üzerine de KKTC liderinden kendisine herhangi bir mesaj gelmediğini ifade etti. 
     
</TEXT>
</DOC>
