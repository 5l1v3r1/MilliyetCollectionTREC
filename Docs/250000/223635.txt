<DOC>
<DOCNO> 223635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yasam/yas01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrilen mum ana-oğulu yaktı 
</HEADLINE>
<TEXT>

   Ayten El ve oğlu İbrahim, elektrikleri olmadığı için mum yaktı. Ancak söndürmedikleri mum devrilince, ana-oğul çıkan yangında can verdi 
      OSMAN KARA İstanbul 
   
   Küçükçekmece'deki bir evde çıkan yangın sırasında anne Ayten El 45 ile oğlu İbrahim El 12 hayatını kaybetti. Yangının, yanık bırakılan mumun devrilmesi sonucu çıktığı öne sürüldü. 
   Dün sabah saat 07.30 sıralarında El Ailesi'nin yaşadığı Sefaköy Seren Sokak'taki apartmanın 3. katında yangın çıktı. Yangın sırasında alevlerin arasında kalan anne Ayten ile oğlu İbrahim El hayatını kaybetti. Yangın, alevlere müdahalede bulunan itfaiye ekipleri tarafından diğer katlara sıçramadan kontrol altına alındı. 
   Bu arada yangının, ana-oğulun gece uyumadan önce elektriklerin kesik olması sebebiyle yaktıkları mumun devrilerek eşyaları tutuşturması sonucu çıktığı öğrenildi. Bazı komşuları da anne-oğulun oturduğu kiralık evin bir süredir elektriğinin kesik olduğunu ve bu nedenle mum yaktıklarını belirttiler. 
   
   Rüyasında görüp korkmuş 
   Öte yandan, Sefaköy'deki bir ilköğretim okulunda okuyan ve sessiz bir öğrenci olarak tanınan İbrahim El'in, birkaç gün önce bazı arkadaşlarına, okulun bahçesinde oynarken, "rüyasında evinin yandığını ve kendisinin öldüğünü gördüğünü, çok korktuğunu" anlattığı da iddia edildi. 
   
   
</TEXT>
</DOC>
