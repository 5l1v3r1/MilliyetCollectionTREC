<DOC>
<DOCNO> 210298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yasam/yas01.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdüre porno sorgusu 
</HEADLINE>
<TEXT>

   Devlet kesesinden porno internet sitelerine girmekle suçlanan Alanya Halk Eğitim Merkezi Müdürü Yakup Yanık , "Sitelere iradem dışında girdim" dedi 
      İBRAHİM OKUMAMIŞ Antalya DHA 
   
   Alanya Halk Eğitim Merkezi Müdürü Yakup Yanık hakkında, devletin bilgisayarıyla porno sitelerine girdiği, 'chat' internet üzerinden sohbet sırasında tanıştığı Rus hayat kadınlarıyla daha sonra bağlantı kurup telefon parasını da devlete ödettirdiği gerekçesiyle soruşturma açıldı. 
   İhbar üzerine Alanya'ya giden ilköğretim müfettişi Arkın Kaya, Müdür Yanık'ın odasına baskın yaparak bilgisayara el koydu. Yanık'ın çekmecelerinde bilgisayar çıktısı porno fotoğraflar bulundu. Bilirkişi olarak görevlendirilen İl Milli Eğitim Müdürlüğü Bilgi İşlem Merkezi Uzmanı Rıfat Polat'ın incelemesinde de, Yanık'ın bilgisayarının belleğine sekiz porno filmin kaydedildiği belirlendi. 
   
   'Mail'le geliyormuş 
   'Sohbetlerin' de devletin telefonuyla yapıldığını belirten Polat, raporuna porno film ve sitelerin çıktılarını da ekledi. Halk Eğitim Merkezi kayıtlarında, bu sohbetler nedeniyle iki kez gelen 400 milyon lirayı aşkın faturaların Milli Eğitim Vakfı'na ödettirildiği saptandı. 
   İnternete dünyadaki gelişmelerden anında haberdar olmak için girdiğini belirten Müdür Yanık ise kendini şöyle savundu 
   "Zaman zaman mail elektronik posta adresime kime ait olduğunu bilmediğim mesajlar geliyordu. Bunları açtığımda porno sitelerle karşılaştım. Gayri ihtiyari ve iradem dışında porno sitelere girdim. Başka bir amacım yoktu. Bu nedenle birçok faturayı kendi cebimden ödedim." 
   
   4 yıl hapis alabilir 
   Valilik, Yanık hakkındaki ön inceleme raporunu, yasal işlem yapılması için Alanya Kaymakamlığı'na gönderdi. Yanık hakkında "görevi kötüye kullanmak, devleti zarara uğratmak" suçlarından idari ve adli işlem yapılması istendi. 
   Yanık 'görevi kötüye kullanmak'tan suçlu bulunursa 6 aydan 1 yıla kadar hapis ve memuriyetten men, 'devleti zarara uratmak'tan suçlu bulunursa 4 yıla kadar hapis cezası alabilecek. 
   
   
   
   
</TEXT>
</DOC>
