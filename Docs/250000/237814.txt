<DOC>
<DOCNO> 237814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko38.html </URL>
<DATE> 2004/05/06/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İstanbul Defterdarı Araç sahipleri yakından izleniyor... 
</HEADLINE>
<TEXT>

     İstanbul Defterdarı Kadir Boy, İstanbul'da bin 70 civarında lüks araç bulunduğunu belirterek, geçen yıl 275 araç sahibine vergi tahakkuk ettiğini, kalan araç sahiplerinin yakından izlendiğini söyledi. 
     Boy, 2003 yılı kazançlarından doğan ve 2003 Nisan ayına kadar verilen yıllık Kurumlar Vergisi beyannamelerine göre tahakkuk ettirilen en çok vergi ödeyecek mükellefleri açıkladığı basın toplantısında, yılbaşından bugüne kadar toplam 13 katrilyon lira vergi geliri tahsil ettiklerini bildirdi. 
     İstanbul'daki vergi denetimleri ve tahakkuk artırıcı çalışmaları anlatan Boy, Nisan sonuna kadarki denetimlerde 2 bin 4 kayıtsız mükellef tespit ettiklerini ve bunlara 6.4 trilyon lira tutarında ceza kestiklerini bildirdi. 
     Boy, 4 Mayıs 2004 tarihinde sadece Avcılar ve Büyükçekmece ilçelerinde faaliyet gösteren 4 bin 995 işyerinde yapılan yoklama sonucunda 1 milyar lira ceza kesildiğine dikkat çekti. 
     İstanbul'un ithalattan dolayı uğradığı vergi kaybının 2 katrilyon lira civarında olduğuna işaret eden Boy, her yönden hızlandıracakları denetimler sayesinde yıllık vergi tahsilatını 50 katrilyon liraya çıkarmayı hedeflediklerini söyledi. 
     
     ''5 MİLYAR LİRALIK CEZA 3.3 TRİLYON LİRA OLABİLİR'' 
     Vergi Barışı Kanunu'nun sonuna yaklaşıldığına dikkat çeken Boy, kanun uyarınca İstanbul'da 1.8 katrilyon liralık tahsilat yapıldığını kaydetti. 
     Haziran ayının son taksit ayı olduğunu, borcunu ödemeyen mükelleflerin yüzde 10 fazlasıyla geçmiş taksitleri ödeyebileceklerini belirten Boy, ''Borcunu taksitlendirdiği halde süresinde ödemeyerek kanunu ihlal eden mükellef, Haziran ayında ödeme yapmazsa borcu katlanacaktır. Örneğin 5 milyar lira borcu olan mükellef, Haziran'da da ödemezse borcu 3 trilyon 3 milyar liraya çıkacaktır'' diye konuştu. 
     Kadir Boy, İstanbul'da bin 70 civarında 2003-2004 model ve değeri 150-200 bin Euro'nun üzerinde lüks araç bulunduğunu belirterek, bu araç sahiplerinden sadece 275'inin geçen yıl vergi ödediğini ve bunların tahakkuk eden vergi tutarlarının yaklaşık 20 trilyon lira olduğunu ifade etti. 
     Vergisin ödemeyen Porsche, Ferrari ve Hummer gibi söz konusu lüks araç sahiplerinin yakından izlendiğini kaydeden Boy, ''Bir de 2002-2003 model 12 bin civarında lüks araç var. Bu araç sahiplerinin verdiği beyannamelerine bakıyoruz, zarar etmişler. Biz de zarar eden bu kişilere lüks araçlarını soracağız'' dedi. 
     
</TEXT>
</DOC>
