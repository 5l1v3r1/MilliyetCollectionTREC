<DOC>
<DOCNO> 241579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/spo06.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahımız pres 
</HEADLINE>
<TEXT>


MEHMET DEMİRCAN SİDNEY 


Tek idman yapıldı 
MİLLİ Takım, Sidney Eyalet Başbakanı Bobb Carr'ın, Opera Evi'nde verdiği davet nedeniyle dünü tek idmanla geçirdi. Ay - Yıldızlı ekibin 1.5 saatlik antrenmanında Teknik Direktör Ersun Yanal, yarım saha pres çalışmasını defalarca tekrarlattı. Bu arada Nihat ile ayak parmağında sakatlığı bulunan Mehmet Yılmaz'ın bugün forma giymeyeceği açıklandı. 

"Ayrım yapılmayacak" 
YANAL, grup maçları başlamadan önce çekirdek kadroyu ve sistemi, bu kamp sırasında belirleyeceklerini söyledi. Ay - Yıldızlı ekibin hocası, "Bu nedenle Avustralya ve G.Kore maçları çok önemli. Her maça galibiyet için çıkacağız. Benim felsefemde, resmi - özel maç ayrımı yok. Ülkemizi her karşılaşmada en iyi şekilde temsil edeceğiz" dedi. 

Avustralya ile çok özel 

A MİLLİ Takım bugün Sidney'in Aussie Stadı'nda 12.30'da Avustralya ile özel maçta karşı karşıya gelecek. Kanal D'nin naklen yayınlayacağı maça Ay - Yıldızlı takımın, Rüştü - Serkan, Bülent, Tolga, Deniz - Okan, Ümit Özat, Emre, Hasan Şaş - Tuncay, Hakan Şükür on biriyle çıkması bekleniyor. Ayrıca 40 bin kişilik stat için 35 bin bilet satıldığı ve bunların 30 binini Türkler'in aldığı açıklandı. 

Rakiple ilk kez 

MİLLİ Takım, tarihinde Avustralya ile ilk kez karşı karşıya gelecek. Ay - Yıldızlı ekip, 81 yılda yaptığı 396 maçtan 132'sini kazanırken, 174'ünü yitirmiş, 90 maçta da berabere kalmıştı. İlk sınavında Belçika'yı 3 - 2 mağlup eden Ersun Yanal da bugün ikinci karşılaşmasına çıkacak. 

Ümitler toplandı 

ÜMİT Milli Takım yarın Çek Cumhuriyeti ile deplasmanda yapacağı özel maç için dün kampa girdi. Ay - Yıldızlı ekip bugün çıkacağı seyahat öncesi dünü çift idmanla geçirdi. 



</TEXT>
</DOC>
