<DOC>
<DOCNO> 201869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur11.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 5 yıldızlı yılbaşı için 4 bin doları hazırlayın... 
</HEADLINE>
<TEXT>

     Yeni umutları beraberinde getirecek 2004 yılını, İstanbul'daki lüks otellerden birinde 4 bin dolara varan fiyatlarla karşılamak mümkün. 
     İstanbul'un gözde otellerinden The Ritz-Carlton, Çırağan Kempinski, Ceylan Intercontinental, Mövenpick, Hyatt Regency, Swissotel, Hilton, Grand Cevahir, Divan ve Dedeman otellerinin yılbaşı programlarının fiyatları, seçenekler doğrultusunda değişiyor. 
     The Ritz-Carlton Otel'de romantik bir yılbaşı geçirmek isteyenlerin, İstanbul Boğazı'nın muhteşem manzarasını seyredebilecekleri deluxe odada konaklama, güzellik ve bakım merkezi Laveda Spa'ya ücretsiz giriş ve 1 Ocak 2004 sabahı Çintemani Restaurant'ta sunulacak limitsiz şampanya ikramı ile ''Yeni Yıl Brunch''ını içeren ''Yılbaşı Paketi'' için, KDV dahil 245 doları gözden çıkarmaları gerekiyor. 
     Otelde, sadece yılbaşı akşam yemeği yemek isteyenler için de bir program hazırlandı. Neşet Ruacan, Nükhet Ruacan, Mahmut Yalay ve Deniz Dündar'dan oluşan ''The Turkish Jazz All Stars'' grubu ve Lloyd Chisholm'un canlı performansları eşliğinde, Çintemani Restaurant'ta kişi başı bir kadeh şampanya dahil yemek ücreti, 180 milyon lira olarak belirlendi. 
     2004'ün ilk gününe de yine Çintemani Restaurant'ta, canlı keman ve piyano eşliğinde sunulan brunch ile başlamanın bedeli ise 98 milyon lira. 
     The Ritz-Carlton Oteli, 27 Aralık 2003-04 Ocak 2004 arasında geçerli olacak ''yeni yıl paketi'' de hazırladı. 
     Boğaz manzaralı deluxe odada konaklama, hoş geldiniz armağanı, Çintemani Restaurant'ta açık büfe kahvaltı, Laveda Spa'ya ücretsiz girişi içeren ''Elegans Paketi''nin gecelik fiyatı 175 dolar, tüm bunlara ek olarak odada alınacak romantik akşam yemeğini içeren ''Romans Paketi''nin gecelik fiyatı da 375 dolar. 
     
     4002 DOLARA ''YENİ YIL RÜYASI PAKETİ'' 
     ''Romantic Suite''te konaklama, gül yapraklarıyla kaplanmış yatak, kişiye özel bornozlar, şampanya, tercihe göre yatakta veya Çintemani Restaurant'ta alınabilecek kahvaltı, Laveda Spa'ya ücretsiz giriş, Laveda Spa Couples Suite'te masajdan oluşan ''Gerçek Aşk Paketi''nin gecelik fiyatı ise 2004 dolar. 
     İstanbul Boğazı ve Haliç'in muhteşem manzarasına sahip olan The Ritz-Carlton Suite'te konaklama, özel bornozlar, odada içime hazır şampanya, tercihe göre The Ritz-Carlton Suite'te veya Çintemani Restaurant'ta kahvaltı, Laveda Spa'ya ücretsiz giriş, Laveda Spa Couples Suite'te 3 terapistin ''sultanın altı el masajı''nı içeren ''Yeni Yıl Rüyası Paketi''nin fiyatı ise 4002 dolar olarak tespit edildi. 
     The Ritz-Carlton Otel'de ayrıca, 23 Aralık 2003 ile 4 Ocak 2004 arasında geçerli olacak ''Noel Paketi''nin KDV dahil gecelik fiyatı da 175 dolar. 24 Aralık'taki ''Noel Mönüsü'' ve ''Noel Brunch'ı'' ise kişi başı 76'şar milyon lira. 
     
     ÇIRAĞAN KEMPINSKI'DE ''HELİKOPTERLE'' YILBAŞI 
     Çırağan Kempinski Oteli de yeni yıla hazırladığı farklı programlarla girecek. 
     Çırağan Sarayı'nda 2003'ün son saatlerinde yapılacak çekilişi kazanan talihliler, unutamayacakları bir gece geçirecekler. Gecenin en şanslı çifti, 2004'e saniyeler kala Çırağan Kempinski Oteli'nin helikopteri ile alınarak, şampanya eşliğinde İstanbul semalarında yeni yıl coşkusunu doyasıya yaşayacak. 
     Otelin Tuğra Restoran'ında Osmanlı yemekleri ve fasıl müziği eşliğindeki geleneksel Türk atmosferinde bir yılbaşı kutlaması, masaları tek tek gezecek olan falcı ve tombala çekilişinin fiyatı, içki hariç kişi başı 120 dolar. 
     Helikopter gezisi kazanılabilecek çekilişte, ikinci çifte Sultan Suit'te konaklama, üçüncü çifte ise Bellini'de ''Pazar Brunch'ı'' hediye edilecek. 
     Çırağan'ın muhteşem manzaralı Laledan Restoran'ında Akdeniz mutfağının seçkin örnekleri sunulacak. Bunun ücreti ise 120 dolar. 
     Çırağan Bar'daki eğlence 45, saray bölümündeki Bellini Restoran'da ''Özel Yılbaşı Gala Yemeği'' ve eğlencesi de 180 dolar. 
     
     CEYLAN INTERCONTINENTAL OTEL'DE YENİ YIL... 
     Ceylan Intercontinental Otel'de, 31 Aralık 2003-3 Ocak 2004 arasında geçerli olan ''Yeni Yıl Paketi''nin, Boğaz manzaralı odalarda tek veya çift kişilik konaklama, açık büfe kahvaltı, Californian Brasserie'de canlı müzik eşliğinde zengin açık büfe ve limitsiz yerli içki, 1 Ocak'ta yapılacak ''Hangover Brunch'' dahil fiyatı 425 ile 569 dolar arasında değişiyor. Bu hizmetten sadece 31 Aralık 2003 gecesi yararlanmak isteyenler ise KDV ve kahvaltı hariç konaklama için 120 dolar ödeyecek. 
     Otelde yeni yıla Californian Brasserie'de açık büfe, limitsiz yerli içki ve canlı orkestra ile girmek için 136 milyon, Citronelle Restaurant'ta yılbaşı gecesi altı ayrı lezzetten oluşan set mönü, limitsiz yerli içki, bir kadeh şampanya ve canlı müzikle eğlenceye 185 milyon, 2004'ü fasıl müziği ve geleneksel Türk lezzetleriyle karşılamak isteyenlere yönelik Safran'da altı ayrı lezzetten oluşan set mönü, limitsiz yerli içki ve oryantal ile birlikte sabaha kadar yeni yıl eğlencesi için de 210 milyon lira ödemek gerekiyor. 
     Ceylan InterContinental Otel'de 24 Aralık'taki ''Noel Yemeği'' ise Californian Bresserie'de 45 milyon, 25 Aralık Perşembe sabahı ''Noel Brunch'ı'' da 52 milyon lira. 
     
     MÖVENPİCK HOTEL... 
     Mövenpick Hotel de, yeni yıl için özel program hazırlayan lüks oteller arasında yer alıyor. 
     Buradaki AzzuR Restaurant'ta canlı müzik eşliğinde, mum ışığında romantik bir yılbaşı yemeğinin bedeli 99 milyon lira. 
     BarAdoX'da, DJ'in hareketli parçaları eşliğinde gün doğumuna kadar dans ederek yeni yıla girilebilecek. Ücret ise bir yerli içki dahil kişi başı 49 milyon lira olarak belirlendi. 
     Yeni yılın ilk brunchı da Azzur'da 49 milyon liraya yapılabilir. 
     Otelin yılbaşı konaklama paketinin fiyatı ise konaklama, AzzuR Restaurant'ta açık büfe kahvaltı, fitness center, kapalı havuz, sauna ve jakuzinin ücretsiz kullanımı ile birlikte gecelik KDV dahil 99 dolar. 
     
     SWİSSOTEL... 
     Swissotel de yılbaşı için özel bir program hazırladı. Japon mutfağı denilince akla ilk gelen ve İstanbul'un en eski Japon restoranlarından biri olma özelliğini taşıyan Miyako'da, yeni yıl mönüsü 60 dolar. 
     Türkiye'nin ilk ve tek İsviçre restoranı olan Swiss Chalet'te yeni yıla 60 dolar, La Corne D'or Restoran'da canlı müzik eşliğinde 130 dolar, Cafe Suisse Restoran'da 105 dolara girilebilecek. 
     Yeni yılın ilk dakikalarını, yemek sonrası Les Ambassadeur Bar'da canlı müzik eşliğinde geçirmenin bedeli ise ilk içki dahil 35 dolar. 
     2004'ün ilk günü Cafe Suisse Restoran'da yapılacak brunchın bedeli ise 60 milyon lira. 
     
     YENİ YIL HİNDİSİ HYATT REGENCY'DEN... 
     Hyatt Regency Oteli, yeni yıla 4 farklı konseptteki kutlamayla girecek. 
     Yılbaşı gecesini Hyatt Regency'de geçirmeyi tercih edenler, odalarında onları bekleyen bir şişe şampanya ile geceye hoş bir adım atacak. 2004'ün ilk sabahında Türk ve dünya mutfaklarından seçme lezzetlerin buluştuğu açık büfe brunch da dahil bu özel konaklama paketi, 2 kişi için KDV dahil 190 dolar. 
     Yeni yıla evlerinde, sevdikleriyle birlikte ''merhaba'' demeye karar verenler ve muhteşem bir yılbaşı sofrası kurmayı akıllarına koyanlar için ise Hyatt Regency İstanbul'un şefi Jan Van Dyk'ın hazırlayacağı yılbaşı hindileri, sofralarını unutulmaz kılacak. 8 kilogramlık hindiler, birlikte servis edilecekleri garnitürleri ile sipariş yapılmasından 1 bir gün sonra teslim edilecek. Bu hizmetin fiyatı da KDV dahil 95 milyon lira. 
     Yılbaşını Agora restoranında 70-95 dolara, Spazio'da canlı müzik ve hediyeli çekilişlerle 110-135 dolara, The Library'de Nükhet ve Nilüfer Ruacan'ın müziğiyle giriş ücreti 20 dolar ve Gossip gece kulübünde yine giriş 20 dolara eğlenerek geçirmek mümkün. 
     
     ÖTEKİ OTELLERDEKİ YILBAŞI KUTLAMALARI... 
     Divan Oteli de yılbaşı için özel program hazırlayan oteller arasında bulunuyor. 31 Aralık yılbaşı gecesi konaklama ücreti, açık büfe kahvaltı ve sağlık kulübünden ücretsiz yararlanma da dahil 90 dolar. 
     Yeni yıl yemeği Divan Lokantası'nda canlı müzik eşliğinde 69 milyon, Ebru Salonu'nda da 160 milyon lira. 
     Dedeman Oteli'nde de, balo salonundaki ''Yılbaşı Galası''nın fiyatı 140 milyon lira olarak belirlendi. 0-6 ve 7-12 yaş grubundaki çocuklar için de ayrı yılbaşı partileri düzenlenecek. 
     Dedeman'da yılbaşı konaklama ücreti ise 2 kişi için 270 ile 360 milyon lira arasında değişiyor. 
     Majak Turizm'in Grand Cevahir Oteli'nde düzenleyeceği ENBE orkestrası eşliğindeki ''Yılbaşı Balosu'', limitsiz yerli içki ile 110 dolar. 2-12 yaş grubundaki çocuklara yönelik limitsiz meşrubatın da yer aldığı özel balonun ücreti de 50 dolar. 
     Hilton Oteli'nde yeni yıl için hazırlanan programda da, 4 kişilik yılbaşı yemeğinin mönü fiyatı 240 milyon lira olarak belirlendi. Ayrıca otelde, Noel kurabiyeleri kilogramı 8 milyon, çikolatadan ''Noel Kütüğü'' de 48 milyon liradan satışa sunulacak. 
     
</TEXT>
</DOC>
