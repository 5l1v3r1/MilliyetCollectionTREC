<DOC>
<DOCNO> 221735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun20.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
El Muhacirun lideri ''Bir sonraki hedef İtalya olabilir'' 
</HEADLINE>
<TEXT>

     Aşırı dinci El Muhacirun grubunun lideri Ömer Bekri, İspanya'nın başkenti Madrid'de dün düzenlenen saldırıları El Kaide'nin üstlendiğine dair mektubun gerçek olduğunu ve bir sonraki hedefin İtalya olabileceğini söyledi. 
     Bekri, yaşadığı Londra'da İtalyan La Repubblica gazetesine verdiği demeçte, ''Mektubun gerçek olduğunu ve saldırıların El Kaide'nin işi olduğunu düşünüyorum. Bir sonraki hedef İtalya olursa şaşırmam'' ifadesini kullandı. 
     Operasyon tarzının El Kaide'yi düşündürdüğünü ve hedef seçimine şaşırmadığını belirten Bekri, şunları söyledi 
     ''Geçen yıl Ekim ortasında Usame Bin Ladin tarafından yayınlanan mesajda, Irak'ı ve kendilerini vuran düşmanlar arasında İspanya'nın da sayıldığını unutmayın. Halkların maruz kaldığı acılara çok üzülüyorum, ama bu hükümetlerinin suçu. 
     Hedef haline gelmemek için, hükümetlerinizi değiştirmek sizlere düşüyor.'' Dinci El Muhacirun hareketinin kurucuların olan Bekri, İngiltere'deki Şeriat mahkemesi hakimi olarak görülüyor. Örgüt, İngiltere dahil dünyanın her yerinde Müslüman devletler kurulmasını isteyen Selefçi harekete bağlı bulunuyor. 
     Merkezi Londra'da bulunan Arap gazetesi El Kuds El Arabi, kendilerine elektronik postayla gönderilen ''Ebu Hafs el Masri Tugayı'' imzalı bir bildiride, terör örgütü El Kaide'nin İspanya'da ve İstanbul Kartal'da düzenlenen bombalı saldırıların sorumluluğunu üstlendiğini bildirmişti. 
     Bildirinin, gerçekten El Kaide'ye ait olup olmadığı henüz doğrulanamadı. 
     
</TEXT>
</DOC>
