<DOC>
<DOCNO> 211596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel vatandaşı özlemiş 
</HEADLINE>
<TEXT>
   Ahali bulun da bir iki nutuk atayım 
   CNN Türk seçim otobüsüne konuk olan Demirel, "Artık beni bu otobüsten indirmeyin. Bir ahali bulun da bir iki nutuk vereyim" diye espri yaptı 
      ANKARA Milliyet 

   
   9. Cumhurbaşkanı Süleyman Demirel, Ankara Çankaya durağında konuğu olduğu CNN Türk'ün seçim otobüsünde meydanları ve vatandaşa seslenmeyi özlediğini belirterek "Bana ahali bul, bir iki nutuk vereyim" diye espri yaptı. 
   Demirel, CNN Türk Ankara Haber Müdürü Yavuz Oğhan ile söyleşi sırasında, aktif siyaset günlerine ve miting alanlarına duyduğu özlemi gizlemedi. Özlemini gülerek yaptığı esprilerle dile getiren Demirel, söyleşi sonunda Oğhan'a "Artık beni bu otobüsten indirme. Bir ahali bul, bir iki nutuk vereyim" dedi. 
   Demirel, Oğhan'ın "Özlediniz herhalde" sözleri üzerine de, "Evet özledim, vatandaşımı özledim" karşılığını verdi. 
   
   Ömrümüz hanlarda geçmiş 
   Seçim otobüsünü çok beğendiğini ifade eden Demirel, şunları kaydetti 
   "Gerçekten bu otobüse insan binince hiç inesi gelmiyor. Çok güzel bir şey yapmışsınız. Çok sevdim. Bizim geçmişte 40 - 50 sene evvelki seçim propagandalarında kullandığımız vasıtalara bakarsak bu beş yıldızlı otel. Bu otobüsle kıyaslandığı takdirde, biz ömrümüzün önemli bir kısmını hanlarda geçirmişiz." 
   Seçimde halkın bir olgunluk sınavı daha vereceğini kaydeden Demirel, yerel seçimlerde isimlerin partilerden daha öne çıktığını vurguladı. 
   Demirel, Ankara'da yaşayan biri olarak şehrin en önemli sorununu da "trafik" olarak gösterdi. 
   
   
</TEXT>
</DOC>
