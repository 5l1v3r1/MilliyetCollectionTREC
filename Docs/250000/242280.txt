<DOC>
<DOCNO> 242280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/yasam/ayas.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalaşnikov'la korkulu 2 saat 
</HEADLINE>
<TEXT>


İzmir Narlıdere'de nişanlısı tarafından terk edilen er korku yarattı. Kalaşnikov silahla firar eden ve çevreye ateş açan Gökhan Öztürk, bir anlık dalgınlığı sonucu yakalandı... 

ALİ ÖZKAYA, TURAN GÜLTEKİN İzmir DHA 

İzmir'in Narlıdere ilçesinde nişanlısı tarafından terk edilen er Gökhan Öztürk, birliğinden Kalaşnikov marka silahla firar etti. Ateş açarak çevresindekilere 2 saat boyunca korku dolu anlar yaşatan er, bir anlık dalgınlığı sonucu etkisiz hale getirildi. 
Ege Ordu Komutanlığı Muhabere Taburu'nda vatani görevini yapan ve Sivaslı olduğu belirtilen Öztürk, dün nöbetteyken 15.30 sıralarında üzerinde eğitim üniforması ve elinde Kalaşnikov marka silahla askeri bölgeden çevreye rasgele ateş açarak çıktı. Güzelbahçe yönüne giden Öztürk'ün firar ettiği öğrenilince, önce birliğindeki askerler peşine düştü. Kent merkezine gelen Öztürk, burada da ateş etmeyi sürdürdü. Bir süre sahil yolunda yürüyen Öztürk, Konya'daki nişanlısının yanına gidebilmek için yoldan geçen otomobilleri durdurmak istedi. Ancak otomobil sürücüleri durmadı. 

'Nişanlımı bulun' 
Görev yaptığı birlikten yaklaşık 1 kilometre uzaklaşan erin çevresi, Limanreis Mevkii'nde kuşatıldı. Bölgeye çok sayıda polis ve Özel Harek t Tim'i sevk edildi. Komutanlarının ikna çabalarına rağmen teslim olmayan Öztürk, "Yaklaşırsanız ateş ederim" diye tehditler savurarak, nişanlısının getirilmesini ya da telefonla görüştürülmesini istedi. Bu sırada olay yerine Ege Ordu Komutanlığı Kurmay Başkanı Tümgeneral Galip Mendi gelerek, Öztürk'e teslim olmasını ve sorunuyla kendisinin ilgileneceğini söyledi. 

Tabancayı beğenmedi 
Bir ara görevliler Öztürk'e, elindeki uzun namlulu silahı bırakması için bir tabanca vermeyi teklif etti. Ancak Öztürk, incelediği tabancayı beğenmeyerek fırlattı. Susadığını söyleyen Öztürk'e, su ve bardakta kola getirildi. İlaçlı olabileceğini söyleyerek suyu ve açık kolayı içmeyen Öztürk'e, kutu kola getirtildi. Yedek şarjör de isteyen Öztürk, plastik mermi konulan şarjörü fırlattı. 

Operasyon kararı 
Çılgın erin teslim olmamakta direnmesi üzerine yetkililer operasyon kararı aldı. Bu sırada üzerinde eşofman bulunan Başçavuş Bahattin Ormancı, Öztürk'ün dalgınlığından yararlanarak üzerine atladı. O anda iki silah sesi duyuldu ve diğer askerler de müdahale edip Öztürk'ün elindeki silahı alarak etkisiz hale getirdi. Çevredeki yüzlerce kişiye korku dolu 2 saat yaşatan Öztürk, önce Ege Ordu Komutanlığı'na, ardından da askeri hastaneye götürüldü. Öztürk hakkında soruşturma açılacağı belirtildi. 



</TEXT>
</DOC>
