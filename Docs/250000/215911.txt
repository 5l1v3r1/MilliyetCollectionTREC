<DOC>
<DOCNO> 215911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/yasam/ayas.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ü aşağıladı reytingi patlattı 
</HEADLINE>
<TEXT>

   Viyana'da lokantası bulunan Türk aile, 'işler açılsın' diye bir televizyon programına katıldı ama programda uğramadığı 'ırkçı hakaret' kalmadı 
      Nevsal Elevli 
   
   Avusturya'da ATV-Plus adlı TV kanalının "reality show"u 'Aile Takası' programında bir Türk ailesi benzeri görülmemiş biçimde aşağılandı. Salı akşamları yayımlanan ve izlenme rekoru kıran programa ırkçı lider Jorg Haider'in destekçisi olan Avusturyalı aileyle birlikte katılan Türk ailesine yapılanlar hem izleyicilerin hem de eleştirmenlerin sert tepkisine yol açtı. 
   The Guardian gazetesinin haberine göre, aşırı sağcı ailenin annesi Gerda, program formatı gereği bir haftalığına Türk ailesinin yanında kaldı. 5 çocuk annesi Gerda, Dursun Salman'a "Türk müsün yoksa aşağılık biri misin " diye sordu. 
   Viyana'da işleri kesat giden lokantasına müşteri çekmek için programa katıldığını itiraf eden Dursun, bu soru karşısında "Her ikisi de değilim, insanım" diye yanıt verdi. Dursun daha sonra "Türklüğüyle övündüğünü" de söyledi. Gerda'nın ırkçı saldırısı Dursun'un bu yanıtı üzerine daha da şiddetlendi. 
   
   Çocuğunu dışarı çıkardı 
   Dursun'un 16 yıldır Avusturya'da yaşayan 35 yaşındaki kız arkadaşı Melike Sanalmış da, ailenin ırkçı aşağılamalarından nasibini aldı. Sanalmış, bir hafta boyunca evlerine misafir olduğu Avusturyalı aileyi mantıklı bir tartışma ortamına çekip ikna etmeye çalışması bir işe yaramayınca sonunda "havlu" atmak zorunda kaldı. "İnsanların içinde iyi bir şeylerin olduğuna inanırdım hep. Artık inanmıyorum" diyen Sanalmış, ortamın gelişimini kötü etkilediğini düşündüğünden 6 yaşındaki oğlunu da programdan çıkardı. 
   
   Sizden özür dileriz 
   Programın yayımlanmasından sonra yüzlerce Avusturyalı yapılanlardan dolayı özür dilemek için Dursun Salman'ın lokantasına akın etti. Pek çoğu lokantanın misafir defterine yazdıklarıyla tepkilerini dile getirirken, içlerinden biri deftere "Nutkum tutuldu, şoke oldum ve öfkeden küplere bindim" yazdı. 
   Yoğun tepkilere rağmen ülkenin ilk özel televizyon kanalı olan ATV - Plus, 'Aile Takası' programının 6 ay daha uzatılması ve program süresinin de 1 saate çıkarılmasının planlandığını açıkladı. Kanalın rating açısından en başarılı programı olan 'Aile Takası', yayıma girdiğinde 154 bin kişi tarafından izleniyor. 
   
   
</TEXT>
</DOC>
