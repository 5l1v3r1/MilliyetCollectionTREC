<DOC>
<DOCNO> 230109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/yguven.html </URL>
<DATE> 2004/04/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Daum kaybetti 
</HEADLINE>
<TEXT>

   
   İki cambaz bir ipte oynamaz özdeyişini iki çılgın olarak değiştirin ve o çılgınları alıp, Rize sahasına getirip, kulübelere koyun... İşte size dünkü maçın özeti. 
   Sahada 22 futbolcu koşuyordu ama asıl oyunu iki kişi oynuyordu. Biri Daum, diğeri Yılmaz Vural. Bu maçı Rizespor değil, Yılmaz Vural kazandı. Yani Fenerbahçe değil, Daum kaybetti. 
   Maç başladığında Daum cephesinde yeni bir şey yoktu. Yine bir forvet takım ile çıkmıştı sahaya. İleri dörtlü orta sahada yalnız kalan ve nereye yetişeceğini bilemeyen Aurelio ile Ümit'in eline bakıyordu. Geri vitesi olmayan Serhat ve Tuncay'ın boşalttığı alanlar Cem Baki'nin, Şener'in özel mülkü gibiydi. Bu Daum'un stiliydi. Risk seviyordu. Futbolcularına güveniyor ve gol yemeyi önemsemeyip, gol atabilmek için ne kurgu gerekirse onu uyguluyordu. 
   Ama Yılmaz Vural da "cin"di. En süratli adamı Serkan ile Serhat'ı kilitlemiş, Hooijdonk'u defansta şahane oynayan Kürşat'a emanet etmişti. Madem ki, Fenerbahçe daha güçlü bir takımdı, ancak boşluklarından yararlanarak onu alt edebilirdi. Takımını Fenerbahçe'nin boşluklarına göre dizmişti. Mesela orta saha... İlk yarı boyunca net bir şekilde Fenerbahçe'yi sildi attı o bölgeden. Defans desen, inanılmaz bir soğukkanlılıkla zaman zaman dörde üç, dörde dört başettikleri Fenerbahçe'nin forvet kalabalığına, yaratıcıklarını konuşturacak ne saha bırakıyordu, ne de zaman. 
   İlk yarı Tuncay'ın ofsayt gerekçesiyle sayılmayan golü ve 45 artı 1'de Zafer'in kaçırdığı yüzde yüz golle bitti ama Fenerbahçe'nin çilesi bitmedi. Aksine artarak sürdü. 65. dakikadaki golü Saffet atamadıysa, ya kendi heyecanından, ya da Fenerbahçe'nin şansındandı. Rizespor ikinci yarıda modern futbolun tüm gereklerini yerine getirerek Fenerbahçe kalesini bunaltırken, Daum, Petkov'u çıkarıp, Rebrov'u oyuna soktu. İleri dörtlüyü besleyecek bir adam arıyordu Daum. Oysa Yılmaz Vural'ın yarısı kadar rakibi için kafa yorsa, maçın başında tarihi Brezilya taktiğini bir yana bırakıp, orta sahasını güçlendirebilirdi. Üstelik Rizespor hiç de sürpriz bir takım değildi. Bu sezon dördüncü kez karşılaştığı takımı düşünmek yerine özgüvenine kurban olmuştu Daum. 86. dakikada Saffet'in golü malumun ilanından başka bir şey değildi zaten. Rizespor çok daha iyi oynuyordu ve kazanmak hakkıydı. 
   
      
</TEXT>
</DOC>
