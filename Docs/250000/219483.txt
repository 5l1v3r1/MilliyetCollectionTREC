<DOC>
<DOCNO> 219483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko03.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam devrildiğinden beri 6 milyar dolarlık petrol ihraç edildi 
</HEADLINE>
<TEXT>

     Irak'ın, Saddam Hüseyin yönetiminin yaklaşık bir yıl önce devrilmesinden bu yana 5,99 milyar dolarlık ham petrol ihraç ettiği bildirildi. 
     Irak Geçici Yönetim Konseyi'nin GYK haftalık güncellenen internet sitesinde yayımlanan habere göre, geçen cuma günü itibarıyla ham petrol ihracatından elde edilen 5,99 milyar doların, Irak için açılan Kalkınma Fonu'nun hesaplarına yatırıldığı belirtildi. Haberde, geçen hafta ile bir önceki hafta arasındaki petrol ihracatından sağlanan gelir arasındaki farkın 357 milyon dolar olduğu kaydedildi. 
     Iraklı yetkililer, Irak'ın petrol günde 1,8 milyon varil petrol ihraç ettiğine ve bu miktarın 2003 Mart ayında savaş başlamadan önce ihraç edilen petrol miktarına eşit olduğuna işaret ediyorlar. 
     BM Güvenlik Konseyi'nin 22 Mayıs tarihli kararı uyarınca GYK'nın, Irak'ın petrol ihracatından elde ettiği tüm geliri Kalkınma Fonu hesaplarına geçirmesi gerekiyor. Gözlemciler, BM'nin bu kararının amacının, Irak'ın ABD güdümündeki sivil yönetiminin, ''Irak petrolünü pazarlarken şüpheli faaliyetlere girişmesini önlemek'' ve paranın savaş sonrası paramparça olan ülkenin yeniden inşasında kullanılmasını sağlamak olduğunu ifade ediyorlar. 
     Uluslararası hukuk, Irak'ı işgal eden ABD ve İngiltere'nin petrolden elde edilen gelirin sadece Irak halkının yararına kullanmasına izin veriyor ve uzun dönemli pazarlama taahhütlerine girilmesine engel oluyor. Bazı Güvenlik Konseyi üyelerinin, GYK'nın bu gereklilikleri yerine getirip getirmediğini belirlemek için kendilerine yeterince bilgi verilmediğinden şikayet ettikleri biliniyor. 
     
</TEXT>
</DOC>
