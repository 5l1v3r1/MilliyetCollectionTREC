<DOC>
<DOCNO> 249554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo02.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüya gibi geçti 
</HEADLINE>
<TEXT>


Fenerbahçe'nin flaş transferi Alex de Souza dün basın önünde bir kez daha imza attı. Yıldız oyuncu beklentileri karşılamak için elinden geleni yapacağını söyledi ve akşam üzeri İstanbul'dan ayrıldı 


Önce kontrol 
FENERBAHÇE, daha önce üç yıllık sözleşme yaptığı Brezilyalı futbolcu Alex De Souza'ya dün basın önünde bir kez daha imza attırdı. Sabah erken saatlerde Özel Acıbadem Hastanesi'nde sağlık kontrolünden geçen yıldız futbolcu için daha sonra kulüp binasında özel bir tören düzenlendi. Alex, İstanbul'a geldiğinden bu yana gösterilen yakın ilginin kendisini mutlu ettiğini belirterek, "Başkan ve yönetim kurulu üyelerine transferimdeki özverili çalışmalarından dolayı teşekkür ediyorum" dedi. 

Parma gerçeği 
BREZİLYALI oyuncu daha önce yaşadığı Avrupa macerasının olumsuz sonuçlanmasıyla ilgili bir soruya, "2000 yılı mayıs ayında Parma'ya gitmiştim, yabancı oyuncu sayısından kaynaklanan bir sorun ile karşılaştım. Bana ödeme yapamayacaklarını söylediler ve mahkemelik olduk. Olayın aslı yönetimle aramda olan bu tip sorunlardır" yanıtını verdi. Alex, Nobre'nin Türkiye'ye gelmesiyle birlikte Fenerbahçe'nin teklifine daha sıcak bakmaya başladığını da sözlerine ekledi. 

'Baskı olacak' 
TARAFTARIN büyük beklenti içinde olmasını normal karşıladığını kaydeden Alex de Souza, "Sonuçta Brezilya Milli Takımı'nda yer almak da büyük bir baskıdır. Burada da üzerimde bir baskı olacak farkındayım, bunu aşacağıma inanıyorum. Ben artık takımın bir parçasıyım. Arkadaşlarım ellerinden geleni nasıl yapıyorsa, ben de aynısını yapacağım. Hep birlikte Fenerbahçe'nin başarısı için çalışacağız" diye konuştu. Bu arada gurbetçi oyuncu Önder Turacı'nın da bugün saat 11.30'da imza atacağı açıklandı. 

Uslu'dan sert tepki 

'Hesap versinler' 
ASBAŞKAN Mahmut Uslu, Önder Turacı'nın alınmasının ardından Galatasaraylı yöneticilerin tepkilerine sert bir yanıt verdi. Uslu, "Üzülerek söylüyorum ki bazı kulüplerimizde, biz bu tür şeylere girmek istemememize rağmen, eski sistemdeki gibi camialara yakışmayacak konuşmalar oluyor. Fenerbahçe söz verdiğini yapar. İnsanlar kendi beceriksizlikleri için kendi camialarına hesap vermeli, işleri karıştırmamalı" diye konuştu. 

'Hedeflerimiz büyük' 
MAHMUT Uslu, Önder Turacı ile yalnızca Galatasaray'ın değil bundan 2 yıl önce Ankaragücü, 1 yıl önce de kendilerinin ilgilendiğini sözlerine ekledi. Fenerbahçe'nin uzun vadede Avrupa Şampiyonlar Ligi şampiyonluğunu hedeflediğini kaydeden Uslu, "Bizim asıl değerlerimiz Fenerbahçe formasını giyen Türk futbolcu arkadaşlarımızdır. Bu arkadaşlar kısa sürede Alex gibi yıldızlarla önemli başarılara imza atacaklardır" dedi. 





</TEXT>
</DOC>
