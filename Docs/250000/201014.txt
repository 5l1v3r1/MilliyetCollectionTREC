<DOC>
<DOCNO> 201014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/guncel/gun02.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Parklara kıydılar 
</HEADLINE>
<TEXT>

   Fatih Belediyesi çöplük olarak kullanılan boş arsaları park yapmıştı. Vakıflar "mülkiyetleri benim" diyerek mahkemeye verdi. Parklar tek tek söküldü, belediye para cezasına çarptırıldı 
      ŞÜKRAN ÖZÇAKMAK İstanbul 
   
   Fatih Belediyesi'nin milyarlarca lira harcayarak yaptırdığı parklar, İstanbul Vakıflar Müdürlüğü'nün mülkiyetinde olduğu gerekçesiyle mahkeme kararıyla tek tek söküldü, yapılan yatırımlar çöpe gitti. 
   Sadettin Tantan'ın belediye başkanı olduğu ve daha önceki dönemlerde, Fatih'teki bu boş arsalara çöp dökülüyordu. Belediye engellemeye çalıştıysa da boş arazilerin çöplük olarak kullanılması engellenemedi. Belediye de bu alanları çocuk parkı yaptı. Vakıflar Müdürlüğü, yıllar sonra arsalarının üzerine park yapıldığını fark ederek Fatih Belediyesi'ni mahkemeye verdi. Bilirkişiler, parkların bulunduğu arsanın mülkiyetinin Vakıflar'a ait olduğunu yönünde görüş bildirirken, bu arazilerin daha önce çöplük olarak kullanıldığına dikkati çekti. Mahkeme de, parkların sökülmesine ve belediyenin işgal nedeniyle para cezası ödemesine karar verdi. 
   Sökülen parklardan biri Müftü Ali Muhtarlığı'nın hemen yanındaki parktı. Fatih 2. Asliye Hukuk Mahkemesi, Fatih Belediyesi'ne masraflarla birlikte 512 milyon lira ceza kesti. Cezayı yasal faiziyle birlikte ödeyen belediye, İngiltere'den getirilen plastik zeminlerle döşeli olan ve 30 - 40 milyar liraya mal olan parkı söktü. Şimdi parkın yerinde yağmur sularının bastığı, çamur içerisinde boş bir alan var. Parkla birlikte yapılan muhtarlık binası da yerinde duruyor. Muhtar Murat Dildar "Muhtarlık binasının bulunduğu arsa eskiden izbe bir çöplüktü. Bu binayı pakla birlikte bize belediye yaptı ancak mahkeme kararından sonra faiziyle birlikte 3 milyar 720 milyon lira ceza ödedim" dedi. 
   Sökülen tesislerden biri ise 200 metrekarelik alana inşa edilen Kocadede basketbol sahası. Tarihi Nişanca Camii'nin yanındaki Nişanca Parkı da yine aynı gerekçelerle söküldü. 
   
   40 yıllık park da gitti 
   Kocadede Mahalle Muhtarı Neriman Memiş, "Nişanca Parkı 40 yıl önce yapılmıştı, Tantan döneminde de yeniden düzenlendi. Şimdi sökülen park çamur ve harabe halinde" dedi. Fatih Kariye Mahallesi'nde 400 metrekake üzerine inşa edilen Şeyh Eyüp Parkı da yine aynı gerekçeyle ortadan kalkan parklar arasında. 
   
   
   
   
</TEXT>
</DOC>
