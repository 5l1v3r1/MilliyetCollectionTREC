<DOC>
<DOCNO> 202194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun30.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Halkın yüzde yüzü uzlaşmadan yana ve AB'yi istiyor'' 
</HEADLINE>
<TEXT>

     KKTC Cumhurbaşkanı Denktaş, dün yapılan genel seçimden Kıbrıs Türk halkının güçlü olarak çıktığını, halkın tamamının uzlaşmadan yana olduğunu ve Avrupa Birliği'ne girmek istediğini gösterdiğini söyledi. 
     Cumhurbaşkanı Denktaş, makamında düzenlediği basın toplantısında, dün yapılan seçimlerin sonuçlarını değerlendirdi. 
     Denktaş, halkın yarısının AB'ye Annan planıyla girmek istediğini, diğer yarısının ise uluslarası anlaşmaları çiğneyerek değil, Türkiye'nin haklarını koruyarak ve Rumlarla eşit durumda girmek istediğini kaydetti. 
     Dünyaya, ''Denktaş uzlaşma istemez, Denktaş AB'ye karşıdır ve halkı da yanlış sürüklemektedir'' diye yanlış mesaj verildiğini ifade eden Denktaş, halkın tamamamının uzlaşma ve AB'yi istediğine, ancak yöntemde ayrıldığına işaret etti. 
     Meclisin kilitlendiğine dikkati çeken Denktaş, parti liderleriyle ayrı görüşerek, hükümeti kuracak sayıyı bulup bulmadıklarını soracağını ifade etti. Denktaş, şöyle konuştu 
     ''Bize düşen, 'hükümeti ben kurabilirim' diyene, bizi tatmin ettiği takdirde görevi vermektir. Anayasaya göre, iki ay içinde eğer hükümet kurulamazsa iki ay sonra meclise gitmek zorunluluğu vardır. Bu durumdayız. Halkımız bu seçimlerden daha güçlü olarak çıkmıştır. Devletine sahip çıktığını göstermiştir, devletinin bütün organlarının çalıştığını göstermiştir, demokrasinin varlığını ve güzelliğini göstermiştir, medeniyetini göstermiştir. Onun için seçimlerden evvel yapılan çok çirkin saldırılar, yabancılardan gelen saldırılar 'seçimler şaibelidir, binlerce insan getirilmiştir vesaire' bunların hep yalan olduğu, propaganda olduğu meydana çıkmıştır, bu da bizim için gurur vesilesidir.'' Denktaş, ''Bu durumda, hükümeti kurup kurmayacağını, ilk önce, en çok oyu alan CTP'ye mi soracaksınız '' sorusu üzerine, ''Olabilir ama, doğrusu hükümette olan partiyle konuşmaktır. Ama o veya bu olabilir. Burda bir zorluğumuz yoktur'' dedi. 
     Cumhurbaşkanı Denktaş, bir soru üzerine, ''Gönlümden geçen en güzeli, milli davada halkın verdiği mesaj doğrultusunda bir araya gelerek milli davanın gerektirdiği problemleri tartışıp neticeye vararak, kurabilirlerse milli bir hükümet kurmalarıdır'' diye konuştu. 
     Denktaş, KKTC seçimleri sonunda ''en güzelinin'' partilerin bir araya gelerek milli bir hükümet kurmaları olduğunu, ''ama bunu söylemenin kolay, yaptırmanın zor olduğunu'' söyledi. 
     Kıbrıs sorununun çözümü için Doğu Akdeniz'de Türk-Yunan dengesinin bozulmaması gerektiğini vurgulayan Denktaş, Türkiye, Yunanistan, Rum kesimi ve KKTC'yi kapsayan dörtlü görüşmelerden yana olduklarını bildirdi. 
     Denktaş, Ada'daki iki devletin anlaşarak konfederasyona gitmesi gerektiğini, konfederasyon sisteminin federasyondan daha iyi olduğunu, çünkü zamanla bu sistemin daha yakın bir ortaklık kurulmasını mümkün kılabildiğini söyledi. 
     BM ve AB ile İngiltere ve ABD gibi ülkelere çağrıda bulunan Denktaş, bu tarafların şimdiye kadar yaptıkları gibi Rum kesiminin tarafını tutmaması ve dengeli davranması gerektiğini kaydetti. Denktaş, Rumlar bu avantajlı durumda olduğu sürece taktik politikalarını bırakmayacağını kaydetti. Ambargoların kaldırılmasını isteyen Denktaş, ''Kıbrıs Türk halkı böyle bir cezayı hak etmek için hiçbir suç işlememiştir'' dedi. 
     Denktaş, ''görüşmelerin bir noktada muhakkak başlayacağını'' ifade ederek, ''Hal çaresi bulmak için uğraşırız. Başarsak da, başarmasak da'' diye konuştu. 
     ''Gönlünüzden geçen iktidar hangisi'' sorusu üzerine Denktaş, şöyle konuştu 
     ''Benim gönlümden geçen mühim değildir, önemli olan partilerin gönlünden geçendir. Çünkü karar verecek olan partilerdir. En güzeli tabiatıyla milli davada halkın verdiği mesaj doğrultusunda bir araya gelerek milli davanın gerektirdiklerini tartışıp bir sonuca vararak kurabilirlerse milli bir hükümet kurmalarıdır. Böylelikle kimse Kıbrıs'ı alıp kaçıyormuş, öteki de aman ben bırakmam diye bir kavga içine girmez. Böylece bir vücut olarak dünyaya çıkarlar. Bunu söylemek kolay, yaptırmak zordur. Çünkü her partinin kendine göre bir görüşü vardır.'' Denktaş, seçimlerden sonra siyasi partilerle yapacağı görüşmelerin sırasının önemli olmadığını belirterek, ''Kimi önce görürsün, kimi sonra görürsün, hiçbir anlamı yoktur. Şimdi önümüzde hükümeti kuracak bir durum yaratmak meselesi vardır'' dedi. 
     Seçim sonuçlarının kendisi için sürpriz olup olmadığının sorulması üzerine Denktaş, kamuoyu araştırmalarının bu sonuçların tam tersini gösterdiğini söyledi. Bu araştırmalarda UBP'nin yüzde 37-38, CTP'nin ise yüzde 32-33 dolaylarında göründüğünü belirten Denktaş, bu araştırmaların aslında iyi yapıldığını, bununla birlikte son 24 saat çalışmaların hesapları değiştirdiğini ifade etti. 
     Denktaş, Anayasa'ya göre partiler arasında transfer olup olamayacağı sorusuna, ''Bu anayasaya karşı değil, ahlaka karşıdır'' yanıtını verdi. 
     ''Daha önceki sözleriyle hükümeti kurma görevi için ilk olarak iktidar partileriyle görüşeceğini mi söylemek istediğinin'' sorulması üzerine Denktaş, ''Hayır, karar vermedim. Ama doğrusu odur, iktidar partisini çağırmaktır. Ondan sonra diğerini çağırırsınız'' diye konuştu. 
     Denktaş, konuyla ilgili başka soru üzerine şöyle konuştu 
     ''Ben görüşmeyi söylüyorum, görev vermeyi değil. Görüşme bütün partilerle yapılacaktır. Ben bugün mesela birini davet edersem ve vakti yoktur, ötekini davet edeceğim. Kimi önce görürsün, kimi sonra görürsün, hiçbir anlamı yoktur.'' CTP lideri Mehmet Ali Talat'ın kendisini görüşmecilikten alacağına ilişkin sözleri hatırlatılan Denktaş, ''Sanırım Sayın Talat biraz mahzundur, o kuvveti bulamadığını biliyor. Ama bunları şimdi konuşmanın anlamı yok. Kendileriyle konuşacağız, onların söyledikleri de arkada kaldı. Şimdi önümüzde hükümeti kuracak bir durum yaratmak meselesi vardır'' dedi. 
     Denktaş, Ada'daki tarafların bir araya gelmesine ilişkin soru üzerine de, Rum lideri Tasos Papadopulos'un ''kendisi etrafta oldukça'' bir çözümün imkansız olduğunu söylediğini hatırlatarak, ''Ama 1-2 yıl daha etraflarda olacağım'' diye konuştu. 
     Seçim sonuçlarının açıklanmasının ardından Ankara ile bir teması olup olmadığının sorulması üzerine Denktaş, ''Ankara biliyorsunuz Sayın Haydar Aliyev'in ölümüyle meşguldür'' dedi. 
     Denktaş, başka bir soru üzerine, bölge gezisinde olan ABD Dışişleri Bakanlığı Kıbrıs Özel Koordinatörü Thomas Weston'a 18 Aralık için randevu verdiğini söyledi. Denktaş, ''Kendisini seçimlerden önce görmedim, çünkü o da karar vermişti ki, bir hükümet gelip silip süpürecek ortalığı. Onun için hangi şartlarda konuşacağımızı bilerek görüşelim diye seçimden sonra dedim ve 18'inde beni görecek'' diye konuştu. 
     
</TEXT>
</DOC>
