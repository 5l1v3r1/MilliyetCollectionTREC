<DOC>
<DOCNO> 224959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas22.html </URL>
<DATE> 2004/03/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ada'da aile hekimleri 'bunalımda' 
</HEADLINE>
<TEXT>

     İngiltere'de aile hekimlerinin yüzde 80'inin ağır stres altında oldukları ve her şeyin daha kötüye gittiği duygusuyla yaşadıkları belirtildi. 
     Aile hakimlerinin yüzde 5'inin ruh sağlıklarının klinik düzeyde bozuk olduğuna dikkat çeken BBC, NOP kamuoyu araştırma kuruluşuna yaptırılan anketin sonuçlarının kötü gidişata işaret ettiğini bildirdi. Doktorların bunalıma girmelerinin en büyük nedeninin, büyük iş yükü ve aldıkları düşük ücretler olduğu kaydedildi. 
     BBC, MORI tarafından yapılan bir başka araştırmanın ise halkın aile hekimlerinin durumlarından haberdar olmadığını ve hekimlere büyük güven duyduklarını gösterdiğini bildirdi. Haberde, halkın doktorlara duyduğu güvenin son 20 yılın en yüksek seviyesine ulaştığına dikkat çekilirken, hastaların yüzde 92'sinin doktorların her söylediğine inandığı bildirildi. 
     İngiltere'de halkın güvendiği meslek grubu sıralamasında başta gelen hekimleri, yüzde 89 ile öğretmenlerin izlediğini belirten BBC, üçüncü sırayı ise yüzde 80 ile üniversite öğretim üyelerinin aldığını duyurdu. 
     Ülkede kabine üyelerine duyulan güven yüzde 23'te, genel olarak politikacılara duyulan güven ise yüzde 22'de kaldı. İngiliz gazeteciler de halkın güveninden yüzde 20'lik pay alabildi. 
     
</TEXT>
</DOC>
