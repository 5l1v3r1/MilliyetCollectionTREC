<DOC>
<DOCNO> 231811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur49.html </URL>
<DATE> 2004/04/15/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Başbakanlık bugün film seti olarak kullanıldı... 
</HEADLINE>
<TEXT>

     Yapımcılığını Sinan Çetin, yönetmenliğini ve başrolünü Zeki Alasya'nın üstlendiği ''Öteki Türkiye'de Bir Cumhurbaşkanı'' adlı filmin bir sahnesi, Başbakanlık'ta çekildi. 
     Aykut Oray, Derya Baykal, Kadir Çöpdemir, Aziz Üstel, Yeliz Yeşilmen, Deniz Arman, Ali Uyandıran, Ayla Algan, Şahap Sayılgan, Sezai Altekin, Bahadır Tokmak, Cenk Erdem gibi sinema sanatçısı ve gazetecilerin rol alacağı filmin MGK toplantısı sahnesinin çekimleri, Başbakanlık'taki eski Bakanlar Kurulu Salonu'nda yapıldı. 
     Çekim öncesi gazetecilere açıklamalarda bulunan Zeki Alasya, bu filmin, tırmanan Türk sinemasının yeni bir örneği olacağını ifade ederek, yıllardır sinemanın Türkiye için önemini vurguladıklarını söyledi. 
     Türk sinemasında son iki yılda peşpeşe ilkler yaşandığını ve bu ilklerden birinin de bu film olduğunu ifade eden Alasya, filmin ikinci gün çekiminin Başbakanlık'ta yapıldığını kaydetti. 
     Alasya, kendilerine gösterilen misafirperverlikten dolayı başta Başbakan Recep Tayyip Erdoğan olmak üzere Başbakanlık çalışanları ile ilgilerinden dolayı basın mensuplarına teşekkür etti. 
     
     ''ÇANKAYA'DA İZİN VERİLMEDİ'' 
     Bir gazetecinin, MGK toplantılarının Çankaya Köşkü'nde yapıldığını anımsatarak, bu çekimin neden Çankaya Köşkü'nde yapılmadığını sorması üzerine Alasya, bu sahnenin Çankaya Köşkü'nde çekilmesi için girişimde bulunduklarını, ancak muhtemelen güvenlik gerekçesiyle izin verilmediğini bildirdi. 
     Alasya'nın elinde Anayasa kitapçığını gören bir gazeteci, bunun nedenini sordu. Alasya, ''Her an anayasanın güvencesinde olmamızdan doğal birşey olamaz'' karşılığını verdi. 
     ''MGK'nın gündemi bell mi '' sorusunu, filmde Başbakan Yardımcılığı rolünü üstlenen Aziz Üstel yanıtladı. Üstel, ''Galatasaray-Beşiktaş maçı ilk gündem maddesi'' dedi. 
     Filmde, Başbakan rolündeki Deniz Arman ise aynı soruya ''Bir de basın mensuplarına seyyanen 5 bin dolar ödenmesi...'' karşılığını verdi. 
     
     KIBRIS KONUSU 
     Zeki Alasya, Kıbrıs konusundaki görüşlerinin sorulması üzerine şunları söyledi 
     ''Kıbrıslı bir anne babanın çocuğu olarak şu andaki uygulamanın yanlış ve Kıbrıs'ın kaybedilmek üzere olduğunu düşünüyorum. Kıbrıs konusu ile AB'ye girme olayımızın aynı potada eritilmesinin yanlış olduğunu düşünüyorum. İkisi birbirinden mutlak ayrılması gereken şeylerdir. Ne yazık ki bu noktaya gelinmiştir. 'Allah sonumuzu hayır etsin' demekten başka yapacak birşey yok. 
     Biz, herşeye rağmen, son derece iyimser bir şekilde, onların doğruyu gördüğünü ve işin sonunun çok iyi olacağını düşlemek istiyoruz. Ama bir Kıbrıslı anne babanın çocuğu olarak, yeniden Türk ve Rumlar'ın biraraya geldiği Kıbrıs'ta kan dökülmesinden çok ciddi boyutlarda korkuyorum. Çok ciddi boyutlarda Ada'nın kaybedilmesinden korkuyorum. Bu şahsi fikrimdir.'' Filmde genelkurmay başkanını oynayan Aykut Oray, Zeki Alasya'yı kastederek, ''Şu anda karşınızda bir AB vatandaşı duruyor. Herhalde bunun farkındasınız'' dedi. 
     Aziz Üstel de Oray'ın sözlerine, ''30 Ağustos'ta bunu da emekli edelim'' dedi. 
     
</TEXT>
</DOC>
