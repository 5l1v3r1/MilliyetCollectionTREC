<DOC>
<DOCNO> 238138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy18.html </URL>
<DATE> 2004/05/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Baykal "Hükümet tasarıyı geri çekmelidir" 
</HEADLINE>
<TEXT>

     CHP Genel Başkanı Deniz Baykal, devletin Milli Eğitim politikasının, Türkiye'yi iç tartışmalara ve gerginliklere sürüklememesi gerektiğini söyledi. 
     Baykal, Kırklareli'nin Babaeski İlçesi'ne bağlı Karahalil Beldesi'nde, Belediye Başkanı Remzi Karayel tarafından karşılandı. Gazetecilerin sorularını yanıtlayan Baykal, şunları söyledi 
     ''Devletin kendi eğitim kurumlarının, iki ayrı kültürü aynı zamanda destekleyerek, bir süre sonra ülkemizde bir kültür çatışmasının temellerini hazırlaması kadar yanlış bir şey düşünülemez. Maalesef bugün hükümetin getirdiği önerinin altında yatan politika, Türkiye'de bir çatışmanın, kültürler arası bir gerginliğin ortaya çıkmasına neden olabilecek niteliktedir. Bu ciddi tepki çekmiştir. Üniversitelerle, hükümet karşı karşıyadır. Şimdi güvenlik kurumlarıyla da bir çatışma içine girdiği anlaşılmaktadır. Devletin, Milli Eğitim politikasının, Türkiye'yi iç tartışmalara ve gerginliklere sürüklememesi lazımdır''' Baykal, gelinen noktada bir gerginlik ve çatışma ortamının şekillenmeye başladığını ifade ederek, bugüne kadar eğitim alanında yapılanların yanlış söyledi. Hükümetin görevinin, Türkiye'de Anayasa'nın öngürdüğü kurumlarla işbirliğini sağlamak olduğunu ifade eden Baykal, uyum ve işbirliğinin ortadan kalkmaya başladığını ve bu durumun kaygı verici biçimde ortaya çıktığını belirtti. 
     Türkiye'nin, eğitim birliği ilkesini gözetmek zorunda olduğunu ifade eden Baykal, kültür çatışmasından uzak durulmasını önerdi. 
     
     HÜKÜMETTEN BEKLENEN 
     Bir gazetecinin, Hükümetten beklentiniz nedir Yasayı geri çekmeli midir şeklindeki sorusunu Baykal, şöyle yanıtladı 
     ''Türkiye'yi gerginliğe sürüklemenin, yeni tartışmalar tahsis etmenin hiç bir yararı yoktur. Bu konuda hükümetin uzlaşmacı anlayışlı bir tavra girmesine ihtiyaç vardır. Türkiye'de kurumlar arasındaki işbirliğini sağlamakla görevli olan hükümetin kendisidir. Ama bu hükümet Türkiye'de sorun kaynağı haline gelmiştir. Pek çok konuda, anlayışlı, sabır ve yapıcı bir tavır sergileyen kurumlar bile artık tepki gösterme mecburiyetine itilmiştir. Hükümetin bunu sorgulaması lazımdır. Bu kadar iyi niyetle yaklaşan kurumları niye tahrik ediyorum Bunun altında ne yatıyor diye kendi kendine sormalıdır.'' Eğitimi siyasallaştırmaktan ve dinselleştirmekten uzak durulması gerektiğini ifade eden Baykal, ''Hükümet, iyi niyetli bir tavır içine girmelidir tasarıyı geri çekmelidir'' dedi. 
     Baykal, bu arada Kırklareli Belediye Başkanı Yılmaz Şeşen, Kofçaz Belediye Başkanı Nihat Öztürk, Kavaklı Belde Belediye Başkanı İnci Tunç ve Babaeski Belediye Başakın M. Halmuk Tezsezer'i de ziyaret ederek, kutladı. 
     Baykal, ayrıca Kofçaz İlçesi'nde 1970'de satın alınan ve bugün harabe halindeki parti binasının onarımı için 20 milyar lira ödenek çıkarttı. 
     
</TEXT>
</DOC>
