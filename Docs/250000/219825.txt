<DOC>
<DOCNO> 219825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo21.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ve Galatasaray'ın maçları İspanyol basınında... 
</HEADLINE>
<TEXT>

     Şenhan Bolelli Bildiriyor 

UEFA Kupası 3. turunda Valencia'nın Beşiktaş'ı, Villarreal'in de Galatasaray'ı elemesiyle ilgili İspanyol basınında yer alan yankılarda, Türk takımlarının beklenenden çok kötü bir futbol oynadıkları savunuldu. 
     İlk maçta Valencia'ya karşı oynadığı futbolla İspanyollar'dan övgüler alan Beşiktaş, BJK İnönü Stadı'ndaki oyunuyla İspanyollar'ı şaşırttı. ''Valencia, Beşiktaş'ın sahasında ışığı görüyor'' başlığını atan Marca Gazetesi, ''Sahanın en iyisi Angulo ve Sanchez, golleriyle sorunu çözüyorlar. Türkler, Mestalla Stadı'ndaki maça oranla çok kötüydüler'' diye yazdı. 
     ''Angulo ve Sanchez cehennemi soğutuyorlar'' başlığını kulllanan As Gazetesi de '' Yedek Valencia, Beşiktaş'ın işini çabuk bitirdi'' değerlendirmesini yaptı. 5 oyuncusunu İstanbul'a götürmeyen ve yedek futbolcularla Beşiktaş'a karşı mücadele eden Valencia'nın maçı ''gururuyla'' kazanmayı başardığını yazan gazeteler, son haftalarda ligde kötü sonuçlar alan Valencia'nın İstanbul'daki galibiyetle yeniden kendisine gelebileceğini savundu. 
     Değerlendirmelerde Beşiktaş'tan Ronaldo, Tayfur ve Ahmet Yıldırım'a 1 puan verilirken, diğer futbolcular ise ''0'' puan aldı. İspanyollar, ilk maçtaki performanslarıyla çekindikleri Pancu ve Ilie'nin ise hiçbir varlık gösteremediklerini bildirdiler. 
     Öte yandan Galatasaray'ı 3 golle eleyen Villarreal CF, İspanyol basınını da şaşırtarak, büyük övgü aldı. Galatasaray'ın tarihe geçen büyük bir takım olduğunu yazan As Gazetesi, Villarreal'in Galatasaray'ı 3 golle geçerek UEFA Kupası'nda ilk 16 takım arasına girmesinin büyük başarı olduğunu dile getirdi. 
     Villarreal'in yaklaşık 50 metreden 2. golünü atan Roger, İspanyol basınında manşetlere çıkarken, sahanın en iyisi olarak Sonny Anderson gösterildi. 
     Gazeteler ayrıca Galatasaray Teknik Direktörü Fatih Terim'in, basın toplantısındaki sözlerinden dolayı Terim'in istifa ettiğini yazdılar. Yapılan yorumlarda, ''Villarreal'in büyük gecesi Terim'in istifasını getirdi. Fiorentina ve Milan'ın eski teknik direktörü, bu sezon takımıyla ilk olarak Avrupa Şampiyonlar Ligi'nde sonra UEFA Kupası'nda battı'' denildi. 
     İspanya'da ayrıca Valencia CF ve Villareal CF dışında bu kupada mücadele eden Real CD Mallorca ve FC Barcelona'nın da tur atlamaları büyük sevinç yarattı. 
     
</TEXT>
</DOC>
