<DOC>
<DOCNO> 240106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur27.html </URL>
<DATE> 2004/05/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Gaziantep öğretmenevi müdürü görevinden alındı 
</HEADLINE>
<TEXT>

     Gaziantep Milli Eğitim Müdürü Fikret Atak, Gaziantep Öğretmeneviyle ilgili basında yer alan haberler üzerine, olayı soruşturmak üzere 2 ilköğretim müfettişi görevlendirildiğini, soruşturmanın selameti açısından öğretmenevi müdürü Zekeriya Efiloğlu'nun görevinden alındığını söyledi. 
     Atak, yaptığı açıklamada, ''Bir emekli öğretmenin kızının göbeğini açıkta bırakan kıyafeti nedeniyle sokulmadığı öğretmenevine kara çarşaflıların rahatlıkla girebildiği'' yolundaki basında çıkan haberlerle ilgili olarak, Gaziantep Valisi Lütfullah Bilgin'in talimatları doğrultusunda olayı soruşturmak üzere 2 ilköğretim müfettişi görevlendirildiğini belirtti. 
     Müfettişlerin konuyu derhal incelemeye başladıklarını, soruşturma sonucuna göre gereğinin yapılacağını kaydeden Atak, şöyle konuştu 
     ''Soruşturmanın selameti açısından ilk etapta tartışmaların odağında bulunan Öğretmenevi müdürü Zekeriya Efiloğlu'nu görevinden aldık ve geçici olarak Şehit Karayılan İlköğretim Okuluna sınıf öğretmeni olarak atadık. 
     Soruşturma sonucunda suçlu personel tespit edilmesi halinde yasalar gereği gerekenler yapılacaktır. Yalnız şunun bilinmesi gerekiyor, Öğretmenevine girerken uyulacak bazı kural ve şartları düzenleyen ''Öğretmenevleri Lokalleri ve Eğitim Merkezleri Sosyal Tesisleri Yönetmeliği'' bulunmaktadır. Yönetmeliğin 47. maddesinde, özetle, öğretmenlerin, kendilerinin yanı sıra eş, çocuk, anne, baba ve yakınlarının öğretmenevine girişte Devlet Memurları Kanunu'nda aranan tüm şartları yerine getirir hükmü bulunmaktadır. Bu açıdan kurallara uyulması gerekmektedir. Bu yönetmeliğe tabii ki çarşaflı kadınlarda dahildir.'' 
     
     ''ÇARŞAFLI KADIN KOMPLO OLABİLİR'' 
     Kanunlar ve yönetmelikler önünde herkesin eşit olduğunu, birine farklı diğerine farklı bir uygulamanın söz konusu olmadığını belirten Atak, şöyle dedi 
     ''Kıyafet tartışması esnasında tartışmalara konu olan Hülya Keskin açıklama yaparken görüntülere bir anda öğretmenevinden çıkan çarşaflı bir kadın giriyor. İlk soruşturma raporlarına göre, güvenlik görevlisi çarşaflı kadının içeri girmediğini söylüyor. Aldığımız ilk bilgilere göre bu kadın içeride çarşafı başına geçirerek çıkıyor, yani içeri çarşaflı olarak girmesi mümkün değil. Ama, dışarı çıkarken kara çarşafıyla yüzünü kapatıp çıkıyor. Düşündürücü ve şüpheli görüntüler. Komplo olabilir diye şüpheler taşıyoruz. Bu konuda araştırılıyor.'' Bu arada, emekli öğretmen kızı olan ve Gaziantep'te ikamet eden Hülya Keskin'in Artvin Milli Eğitim Müdürlüğü'nden aldığı Öğretmenevi giriş kartı incelemeye alındığı belirtildi. 
     
</TEXT>
</DOC>
