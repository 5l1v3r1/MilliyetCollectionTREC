<DOC>
<DOCNO> 218509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun25.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, ABD ile mücadele için 1.5 milyon dolar bütçe oluşturdu... 
</HEADLINE>
<TEXT>

     İran meclisi, ''ABD yönetiminin İran'ın içişlerine karışmasını önlemek amacıyla düzenlediği gizli tertipleri bertaraf etmek ve ortaya çıkarmak'' için, bütçeden 1,5 milyon dolarlık bir ödeneğin ayrılmasını onayladı. 
     İran resmi haber ajansı İRNA'nın haberine göre, 21 Mart'ta başlayacak gelecek İran yılının bütçesiyle ilgili çalışmalarını sürdüren meclisin onay verdiği ödeneğin, ''İran yönetiminin uluslararası mahkemelerde Amerikan yönetimine karşı açacağı davalarda ve ABD'nin kültürel saldırılarına karşı ülke içinde ve dışında kamuoyunu aydınlatmak için'' kullanılması amaçlanıyor. 
     ABD Başkanı George Bush yönetimi, Saddam Hüseyin rejimi devrilmeden önce Irak ve Kuzey Kore ile ''şer ekseni'' ülkeleri içinde saydığı İran'ı gizlice nükleer silah geliştirmeye çalışmakla, Ortadoğu barış sürecini engellemekle, terörizme destek vermekle ve insan haklarını ihlal etmekle suçluyor. 
     İran'da 4 Kasım 1979 tarihinde Amerikan Büyükelçiliği, İmamın Yolundaki Öğrenciler tarafından işgal edilmiş ve 52 Amerikalı görevli 444 gün rehin tutulmuştu. Bu eylem, Washington yönetiminin İran'ın mal varlıklarını dondurmasına ve sonunda Nisan 1980'de İran ile diplomatik ilişkilerini kesmesine yol açmıştı. 
     Amerikalı 52 görevli, 444 gün rehin tutulduktan sonra 21 Ocak 1981 tarihinde serbest bırakılmıştı. 
     
</TEXT>
</DOC>
