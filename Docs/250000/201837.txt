<DOC>
<DOCNO> 201837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko08.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiler AB'ye ilgisiz... 
</HEADLINE>
<TEXT>

     Erzurum'da Doğu Anadolu Besiciler Birliği tarafından 18 ilçede 3 bin çiftçi üzerinde yapılan ankette, çiftçilerden hiçbirisinin Avrupa Birliği'ni AB ve AB tarım politikalarını tanımadığını görüldü. 
     Doğu Anadolu Besiciler Birliği Başkanı Nazmi Ilıcalı, A.A muhabirine yaptığı açıklamada, birliklerinin yaptığı AB Bölgesel Hibe Programları inceleme anketinde ilginç sonuçlar aldıklarını belirterek, ''Bölgemiz tarım ve hayvancılğını geliştirmek için öncelikle çiftçimizi bilinçlendirmeliyiz'' dedi. 
     Ilıcalı, 1980'li yıllarda Dünya Bankası tarafından bölge çiftçisine verilecek hibeden bölge çiftçisinin yararlanamadığını anımsatarak, Erzurum, Erzincan ve Bayburt illerini kapsayan 45 milyon euroluk AB bölgesel hibe programında da aynı sonu yaşamamak için bilgilendirici çalışmalar yaptıklarını söyledi. 
     Bu doğrultuda 3 bin çiftçi üzerinde anket yaptıklarını anlatan Ilıcalı, 3 bin çiftçiden hiçbirisinin ''AB hakkında bilginiz var mı '' ve Birleşmiş Milletler kalkınma programlarını biliyor musunuz '' sorularına olumlu yanıt vermediğini belirtti. 
     Ilıcalı, yaptıkları çalışmada bölge çiftçisinin bilgi eksikliğinin bir kez daha anlaşıldığını kaydederek, ''Yaptığımız ankette AB'yi tanıma oranının yüzde 0 sıfır çıkması üzücü. Ancak elimizden geleni yaparak, çiftçimizi bilgilendirmeye çalışıyoruz'' diye konuştu. 
     
     CAMİ KÜRSÜSÜNDEN KÖYLÜLERE AB'Yİ ANLATIYOR... 
     Nazmi Ilıcalı, Erzurum'daki 18 ilçenin tamamını kapsayan anket çalışması kapsamında gittikleri her köyde vatandaşlara AB hakkında bilgi verdiğini belirterek, bazı köylerde de vatandaşları camiye toplayıp kürsüden konuşma yaptığını söyledi. 
     Türkiye meralarının yüzde 13'ü gibi büyük bir oranına sahip Erzurum'un gelişmesınin tek şartının tarım ve hayvancılık olduğunu ileri süren Ilıcalı, şunları kaydetti 
     ''Bölgemizdeki iklim sanayiye uygun değil. Turizm için de gerekli atılımlar bir türlü yapılmıyor. Bu nedenle bölge ekonomisini canlandırmanın tek ve kolay yolu tarım ve hayvancılıktır. Çünkü Erzurum'da zaten belli bir tarım ve hayvancılık potansiyeli mevcut.'' 
     
     ''PROJE ÜRETLİRKEN MAHALLİNDE İNCELEME YAPILMALI'' 
     Ilıcalı, Erzurum'da çiftçiler üzerinde yaptıkları çalışmanın bölgede bir ilk olduğunu belirterek, ''Bugüne kadar bölgemizi ilgilendiren projeler Ankara'dan yapıldı. Hiç mahallinde inceleme yapılmadı. Biz bir ilki başardık ve geniş çaplı bir araştırma yaptık'' dedi. 
     Tarımsal projelerde bölgenin sosyal yapısının mutlaka göze alınması gerektiğini bildiren Ilıcalı, şöyle devam etti 
     ''Doğu Anadolu'nun gelişmişlik seviyesi ortada. Gelişme kriterleri de belli. Tarım ve hayvancılıkta proje üretilirken mahallinden inceleme mutlaka yapılmalı ve bölgenin sosyal yapısı gözardı edilmemeli. Ankara'dan proje yapıp Erzurum'daki yetkililere göndermekle iş hallolmaz.'' 
     
</TEXT>
</DOC>
