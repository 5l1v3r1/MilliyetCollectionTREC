<DOC>
<DOCNO> 228541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo09.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi çok oluyor 
</HEADLINE>
<TEXT>

   Formula 1'de Bahreyn'de gerçekleştirilen sezonun üçüncü Grand Prix'sinde Alman pilot yine rakiplerini solladı. İkinciliği ise Ferrari'den Barrichello elde etti 
      
   FORMULA 1'DE sezonun üçüncü Grand Prix'sinde yine Ferrari rüzgarı esti. Avustralya ve Malezya'daki ilk iki Grand Prix'de rakiplerine nal toplatan Ferrari pilotu Schumacher, ilk kez dev organizasyona ev sahipliği yapan Manama'daki Sakhir pistindeki mücadeleyi de 1.28.34.875'lik derecesiyle ilk sırada tamamladı. Yarışta ikinciliği Barrichello 1.28.36.242 ile elde ederken, BAR Honda ile yarışan İngiliz Button da 1.29.01.562 ile üçüncü oldu. 
   MCLAREN'İN pilotları Raikkonen ve Coulthard, motor arızası yüzünden etabı tamamlayamadılar ve 7. turda yarış dışı kaldılar. Bu sonuçlarla Schumacher genel klasmanda 30 puanla liderliğini sürdürdü. Bu arada, Formula 1'de ödül törenlerinde düzenlenen şampanya patlatma törenine müslüman bir ülke olan Bahreyn'de ara verildi. Schumacher'in zirveye çıktığı podyumda bu kez portakal, nar ve gül suyundan oluşan gazlı bir karışım kullanıldı. 
   
   
   
</TEXT>
</DOC>
