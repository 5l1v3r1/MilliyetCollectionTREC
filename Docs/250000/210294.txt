<DOC>
<DOCNO> 210294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/spo15.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Hakemler açıklandı    FUTBOLDA UEFA Kupası'ndaki temsilcilerimizin maçlarını yönetecek hakemler belli oldu. 26 Şubat'taki Valencia-Beşiktaş sınavını Fransız Alain Sars, rövanşı İtalyan Domenico Messina yönetecek. Galatasaray-Villarreal maçında İtalyan Stefano Farina, rövanşta İsviçre'den Massimo Busacca düdük çalacak. Parma-Gençlerbirliği karşılaşmasında Alman Wolfgang Stark, rövanşta Fransız Eric Poulat görev alacak. Gaziantep-Roma maçını Rus Iouri Baskakov, rövanşı Lüksemburg'tan Alian Hammer yönetecek. 
   
   Tanjeviç sürprizi    ARAS İTÜ, Avrupa'nın sayılı antrenörlerinden biri olan Bogdan Tanjeviç'i Türkiye'ye getiriyor. Bir hafta boyunca coach Haluk Okçuoğlu ile idmanları izleyecek olan tecrübeli çalıştırıcı, anlaşma sağlanırsa, İTÜ'ye teknik danışman olacak. Tanjeviç'in ismi, bir ara Milli Takım için de anılmıştı. 
   
   El Saka zirvede    IŞIK Sigorta'nın sponsorluğundaki "11 Altın Adam Yarışması"nda savunma oyuncuları arasındaki değerlendirmede aralık ayının birincisi Gençlerbirliği'nden El Saka oldu. Ayın yöneticisi Hüsnü Güreli, ayın hocası Ersun Yanal, hakemi de Cüneyt Çakır seçildi. 
   
   Güçlü rakipler    HENTBOLDA Çalenç Kupası dördüncü turunda Anadolu Üniversitesi, Fransız S.A.Merignacais ile HB, Osmangazi Üniversitesi de Alman Bayer Leverkusen ile eşleşti. Kupa Galipleri Kupası'nda ise Üsküdar Belediyesi Fransız Metz ile karşılaşacak. 
   
   Boliç, Denizli'de    DENİZLİSPOR, İstanbulsporlu Boliç ile 1.5 yıllığına anlaşma sağladı. Futbol Şube Başkanı Turgut Dalaman, Boşnak oyuncunun menajeriyle dün yaptığı görüşmeler sonunda tüm pürüzleri giderdiklerini söyledi. Boliç'in bugün imza atması bekleniyor. 
   
   Hentbolda ilk yenilgi    DÜNYA Erkekler Hentbol Şampiyonası elemelerinde Türkiye, deplasmanda Letonya'ya 30-21 boyun eğdi. Başkent Riga'daki maçın ilk yarısını da ev sahibi 15-9 önde geçti. Maçın bitimine beş dakika kala skorboard bozulurken, ekibimizin itirazına rağmen sonuç tescil edildi. Rövanş 25 Ocak'ta Ankara'da yapılacak. 
   
   Nihat, AB'de    NİHAT Kahveci, kulübü Real Sociedad'ın mahkemeye başvurusu sonunda artık İspanya'da Avrupa Birliği statüsünde forma giyecek. Madrid Üst Mahkemesi 6. kısmı tarafından alınan ve İspanya Futbol Federasyonu'na iletilen karar sonunda bir açıklama yapan milli oyuncu, " Önümüzdeki ilk lig maçından itibaren bu kural geçerli olacak. Benim ve kulübüm için önemli bir karar" yorumunu yaptı. 
   
   Valencia darmadağın    BEŞİKTAŞ'IN UEFA Kupası'ndaki rakibi Valencia, İspanya Kral Kupası çeyrek final ilk maçında Real Madrid'e deplasmanda 3 - 0 mağlup oldu. Ev sahibinin golleri Raul 31 , Ronaldo 80 ve penaltıdan Figo 86 'nun ayağından gelirken Beckham ve Albelda son dakikada kırmızı kart gördüler. 
   
   Inter yarı finalde    EMRE'NİN 90 dakika forma giydiği İtalya Kupası çeyrek finalinde 0-0'ın rövanşında Inter evinde Udinese'yi 3-1 mağlup etti ve yarı finalist oldu. Lacivert-Siyahlılar'ın gollerini Van der Meyde, Martins ve penaltıdan Cruz kaydetti. Bu arada İtalya Futbol Federasyonu Disiplin Kurulu, Empoli maçında kırmızı kart gören milli oyuncumuza iki maç ceza verdi. 
   
   
</TEXT>
</DOC>
