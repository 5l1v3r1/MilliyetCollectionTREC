<DOC>
<DOCNO> 236287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur31.html </URL>
<DATE> 2004/04/30/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
DİSK Başkanı "Taksim ve Çağlayan'a gitmeyeceğiz" 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, 1 Mayıs kutlamaları için yarın saat 11.00'de Saraçhane Parkı'nda toplanacaklarını ve daha sonra da İstanbul Valiliği'nin izin verdiği alana yürüyeceklerini bildirdi. 
     Çelebi, AA muhabirine yaptığı açıklamada, ''Gerilim yaratmak gibi bir takıntıları bulunmadığını, bunun kimseye bir yarar getirmeyeceğini'' ifade ederek, şunları kaydetti 
     ''DİSK, KESK, Türk Tabipleri Birliği, TMMOB, CHP'nin yanı sıra birçok siyasi parti ve sivil toplum örgütü, yarın saat 11.00'de Saraçhane Parkı'nda olacağız. Ondan sonra da valiliğin izin verdiği alana yürüyeceğiz. Bu alan, Beyazıt ya da Sultanahmet olabilir. Daha önce valilik tarafından bize Kazlıçeşme Meydanı gösterildi. Orası olmaz. Oraya Saraçhane'den gitmemiz mümkün değil. Şu ana kadar bunun dışında da bir yer gösterilmedi.'' ''Yürümenize izin verilmezse ne yapacaksınız '' şeklindeki soru üzerine de Çelebi, ''Verilir, verilir... Valiliğin bu konuda duyarlı olacağını tahmin ediyorum'' diye konuştu. 
     Süleyman Çelebi, ''Taksim Meydanı ya da Türk-İş'in kutlamalar yapacağı Abide-i Hürriyet Meydanı'na yürüyüp yürümeyeceklerine'' ilişkin soruyu da ''Taksim ve Çağlayan'a hiçbir şekilde gitmeyeceğiz'' diye yanıtladı. 
     
</TEXT>
</DOC>
