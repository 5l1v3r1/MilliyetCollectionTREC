<DOC>
<DOCNO> 219258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo16.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı 'Dörtlü Final' kapısında... 
</HEADLINE>
<TEXT>

     Eczacıbaşı Bayan Voleybol Takımı, Avrupa Şampiyonlar Ligi play-off turu rövanş maçında yarın İstanbul'da Azerbaycan'ın Azerrail Bakü takımıyla karşılaşacak. 
     Eczacıbaşı Spor Salonu'nda saat 16.00'da başlayacak ve başhakemliğini İsrailli Pini Shafir, yardımcılığını ise Lüksemburglu Pierre Majerus'un yapacağı karşılaşma Kanal D'den naklen yayınlanacak. 
     Bakü'deki ilk maçı 3-1 yitiren lacivert-beyazlılar, rakibine toplam 96 sayı verip, 87 sayı almıştı. Eczacıbaşı, yarınki maçı 3-0 kazanması veya 3-1'lik galibiyette rakibine en az 10 sayı averaj sağlaması durumunda turu geçerek, adını dörtlü finale yazdıracak. 
     Eczacıbaşı Antrenörü Ivica Jelic, takımına güvendiğini vurgulayarak, ''Azerbaycan'da kazanılan set bizim için çok önemli. Bu avantajı en iyi şekilde kullanıp turu geçeceğimize ve dörtlü finale gideceğimize inanıyorum'' dedi. 
     Avrupa Şampiyonlar Ligi'nde ''dörtlü final'' maçları İspanya'nın Kanarya Adaları'nda bulunan Tenerife kentinde 20-21 Mart tarihlerinde yapılacak. 
     
</TEXT>
</DOC>
