<DOC>
<DOCNO> 211067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo20.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Futbol Ligi'nde görünüm 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ikinci yarısı, 18. hafta maçlarıyla başlarken, Beşiktaş, 43 puanla yine zirvede yer aldı. 
     21 gol atılan ligin bu haftası, Türk futbol tarihinin belki de en ilginç maçlarından birine sahne oldu. 
     Beşiktaş, sahasında Samsunspor ile yaptığı mücadelede 4-1 yenik durumdayken, 85. dakikada siyah-beyazlı takımın 5. oyuncusu da kırmızı kartla oyun dışında kalınca, futbol oyun kuralları gereği maçın hakemi Cem Papila, maçı bitirdi. Karşılaşma hakkındaki kararı Futbol Federasyonu verecek. Ancak federasyonun büyük bir olasılıkla maçı 4-0 hükmen Samsunspor lehine tescil etmesi bekleniyor. 
     Oldukça gergin anlara sahne olan maçtan sonra Beşiktaş da bu sezon ilk kez yenilerek yenilmezlik unvanını yitirmiş olacak. Ayrıca hakemin, 1, 3 ve 4 numaralı anonsları yaptırmış olması ve maç içinde seyircilerin davranışları sonucu Beşiktaş'a saha kapatma veya seyircisiz oynama cezası da verilmesi bekleniyor. 
     Ligde liderin en yakın takipçisi olan Fenerbahçe, ilk yarıda FB Şükrü Saracoğlu Stadı'nda farklı skorla yenildiği kriz içindeki rakibi İstanbulspor'u bu kez rakip sahada zor da olsa 1-0 yenerek, puanını 38'e çıkardı ve lider Beşiktaş ile olan puan farkını da 5'e indirdi. 
     3. sıradaki Trabzonspor, sahasında Konyaspor önünde 3-0'lık beklenmedik bir yenilgi alırken, 5. sıraya çıkan Malatyaspor, sahasında Adanaspor'u 2-0'lık skorla geçerek, 4. durumdaki Denizlispor ile puanları eşitledi. Diyarbakırspor deplasmanını golsüz eşitlikle kapayan aynı puandaki Galatasaray ise averajla 6. sıraya indi. 
     3 maçı evsahibi, 4 maçı da deplasman takımlarının kazandığı 18. haftada 2 maç da berabere bitti ve bunların 1'inde gol atılamadı. 
     Gol krallığı yarışmasında, 15 golle Fenerbahçeli Van Hooijdonk ilk sırada yer alırken, Hollandalı futbolcuyu, 14 golle Samsunsporlu Serkan Aykut, 12 golle Konyasporlu Zafer Biryol, 11 golle Fenerbahçeli Tuncay ve 10 golle de Beşiktaşlı Ahmed Hassan izliyor. 
     
</TEXT>
</DOC>
