<DOC>
<DOCNO> 236285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur29.html </URL>
<DATE> 2004/04/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Çorum'da çocuklara taciz olayı... Vali "İpin ucu kaçmış" 
</HEADLINE>
<TEXT>

     Çorum Valisi Erhan Tanju, Sungurlu'daki fiili livata olayıyla ilgili soruşturmanın sürdürüldüğünü söyledi. 
     Vali Tanju, olayla ilgili incelemelerde bulunmak için geldiği Sungurlu İlçesi'nde, İlçe Kaymakamlığı'nda, Kaymakam Erol Türkmen, İlçe Emniyet Müdürü Demiray Çavdar, İlçe Jandarma Komutanı Rıza Keskin, Milli Eğitim Şube Müdürü Memduh Özkaya ile toplantı yaptı. 
     Tanju, böyle bir olaydan sonra çocuklar için neler yapabileceklerini araştırdıklarını belirterek, ''Bu olayın nasıl gizli kaldığını ve olayın bütün yönleriyle araştırılmasını istiyorum. İpin ucu kaçmış'' dedi. 
     İlk olarak okulda araştırma ve soruşturmanın başlatılmasını ve uzmanlar aracılığıyla öğrencilerle görüşülmesini isteyen Tanju, ''Olaya çok sayıda kişi karışmış, bir iki kişi olsa bu kadar uzun süre gizlenebilir. Ama 4 mağdur ve 16 sanık var'' diye konuştu. 
     Çorum'un Sungurlu İlçesi'nde nisan ayı başında ortaya çıkan olayda ilçede ikamet eden bazı kişilerin yaşları 13 ile 15 arasındaki 4 erkek çocuğa 5 yıl boyunca fiili livata yoluyla tecavüz ettikleri belirlenmiş ve olaya karışan 16 kişi tutuklanmıştı. 
     
</TEXT>
</DOC>
