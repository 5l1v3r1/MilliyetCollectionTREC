<DOC>
<DOCNO> 220944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun28.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Arap işçiler "işaretlendi"... 
</HEADLINE>
<TEXT>

     İsrail parlamentosu Knesset yeni binasının inşaatında çalışan Arap kökenli işçiler önce ''işaretlendi'', Knesset başkanının araya girmesiyle uygulama iptal edildi. 
     Maariv gazetesinin, İsrailli Arap işçilerin diğerlerinden ayırt edilebilmesi için ''işaretlendiğini'' duyuran haberle beraber verilen fotoğrafta, beyaz kaskları kırmızı ile işaretlenen 3 işçi görülüyor. 
     İsrailli Arap milletvekili Ahmed Tibi, uygulamayı ''ırkçılık'' olarak nitelendirdi. Tibi, Nazi döneminde Yahudilerin sarı yıldızla işaretlenmelerine atıfta bulunarak, ''Yahudiler işaretlenmeyi bilir'' dedi. 
     Parlamento sözcüsü Giora Pordes ise İsrail ordu radyosuna yaptığı açıklamada, güvenlik soruşturmaları tamamlanmayan Arap işçilerin kasklarının işaretlendiğini söyledi. Pordes, 3-4 ay süren güvenlik soruşturması beklenmeden, işçilerin bir an önce işe başlayabilmeleri için bu uygulamaya gidildiğini öne sürdü. 
     
     PARLAMENTO BAŞKANI RİVLİN MÜDAHALE ETTİ 
     Knesset Başkanı Reuven Rivlin, haberin gazetede yer almasından sonra, uygulamanın iptal edilmesi yönünde talimat verdi. 
     Rivlin, yazılı açıklamasında, bu uygulamanın ''kabul edilemez'' olduğunu belirterek, ''Halk arasında ırk, etnik yapı ve din temelinde farklılık olarak görülecek hiçbir işaretlemenin kullanımına izin veremeyiz'' dedi. 
     İsrail parlamentosu Knesset'in yeni binasının inşasında İsrailli Arap ve yabancılar dahil yaklaşık 180 işçi çalışıyor. Uzakdoğu ya da Batı Avrupa'dan gelen yabancı işçiler güvenliğe tehdit olarak görülmüyor. 
     Araplar, 6,7 milyonluk İsrail nüfusunun yüzde 19'unu oluşturuyor ve İsrailli yetkililerin kendilerini karşı sistematik ayrımcılık yaptığını savunuyor. 
     
</TEXT>
</DOC>
