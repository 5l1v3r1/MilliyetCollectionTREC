<DOC>
<DOCNO> 241801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonyas16.html </URL>
<DATE> 2004/05/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Doğmamış bebeğini internette iki kez satan anneye hapis 
</HEADLINE>
<TEXT>

     İngiltere'de henüz doğmamış bebeğini internet üzerinden iki kez iki ayrı aileye satmaya kalkışan anne hapis cezasına çarptırıldı. 
     Yargıç tarafından iki yıl hapse mahkum edilen 33 yaşındaki Moira Greensdale, mahkemede suçunu kabul etti ve bebeği karşılığında iki aileden depozit olarak 2500 sterlin aldığını itiraf etti. 
     Leeds Ağır Ceza Mahkemesi'nde görülen davada kararı açıkladığı sırada kısa bir konuşma yapan Yargıç Richard Henriques, annenin davranışının yanlış olduğunu ve yasalar gereği kurulan ''evlatlık verme servislerini'' saf dışı bırakıp ticari kar sağlamaya yöneldiğini bildirdi. 
     Sağduyulu her vatandaşın bu davranışı kınayacağını belirten yargıç, çocuk sahibi olmak için umutsuzca çırpınan ailelerin hassasiyetlerinin kullanılmasının da yanlış olduğunu vurguladı. 
     Anne Moira Greensdale'in, bebeğinin doğumundan kısa bir süre önce depozit aldığı ailelerle olan anlaşmalarını iptal etmesi ve aldığı paraları iade etmemesi sonucu olay mahkemeye intikal etmişti. 
     
</TEXT>
</DOC>
