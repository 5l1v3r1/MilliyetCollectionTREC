<DOC>
<DOCNO> 204098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/akyol.html </URL>
<DATE> 2003/12/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Jakoben Fransa 
</HEADLINE>
<TEXT>

   
   
   FRANSIZ Danıştayı'nın birçok kararı var, sonuncusu 3 Ekim 1996 tarihlidir. Bu kararlara göre, devlet okullarında öğrencilere türban yasaklanamaz, sadece eğitimi engelleyici bir eylem veya dersi reddetmek gibi davranışlar olursa 'okul idaresi' tedbir alır. 
   Chirac ise siyasi nitelikli bir 'Laiklik Komisyonu' kurarak "devlet memurlarına" ve "lise öğrencilerine" türbanı, kipayı ve "abartılı" olduğu takdirde haç takmayı yasakladı... 
   Bizim Jakobenleri pek sevindiren bu yasak, bizdeki 'totaliter' yasağın yanında pek masumdur. Fransa'da simgeler üniversitelerde, özel okullarda, kamusal alanlarda serbest... Fransız Hahambaşı Joseph Sitruk, Chirac'ın 17 Aralık'taki resepsiyonuna başındaki kipa ile gitti bile. 
   Chirac yasak kararını açıklarken kimseleri "işte düşman" diye aşağılamadı. 19. yüzyılın Jakoben Başbakanı Gambetta öyle konuşurdu. Şimdi o saldırgan dili bizim Jakobenler kullanıyor 
   "Gerici, liboş, zıpır, salak, dönek, kanı bozuk, sütü bozuk..." 
   
   YASAĞIN birçok sebebi varmış. Mesela Cezayirliler mini etekli bir kızı yakmışlar 
   Ve bu barbarlığı Fransız Cumhuriyet Başsavcısı duymamış 
   Aslında Chirac bu 'siyasi' kararı ile Fransa'da yükselen "ırkçılık, yabancı düşmanlığı ve anti semitizm"e taviz vermiştir 
   Yasağı destekleyenler diyor ki 
   "Gitsinler memleketlerine, ne işleri var burada " 
   Jakobenizmin "türdeş toplum" saplantısı ve "totaliter siyaset" anlayışı şimdilerde Le Pen'le ve yeniden hortlayan anti semitizmle kendini gösteriyor. 
   Fransa'da komünizm, faşizm, ihtilalcilik neden daima güçlü oldu dersiniz 
   İngiltere'de böyle bir histeri yok. Nazi tecrübesini yaşamış Almanya'da Başbakan Shröder, normal olarak "memurlara yasağı" onaylıyor ama öğrenciye yasak konulmasına karşı çıkıyor. Çünkü onu itmektense okutmak daha iyi. 
   
   FRANSIZ Jakoben geleneği 19. yüzyılda "Üçüncü Cumhuriyet" döneminde yine böyle bir histeriye kapılmış, pazar ayinlerine giden öğretmenleri, subayları işten atmıştı O dönemini anlatan liberal akademisyen Maurice Larkin, Fransız Jakobenizminin kendi vatandaşlarının bir bölümüne "parya... kendi ülkesinde sürgün" muamelesi yaptığını, bunun liberal İngiltere'de hayal bile edilemeyeceğini anlatır. 
   Jakobenizmin bu ideolojik bağnazlığı yüzünden Fransa'da "tarafsız yargı" fikri uzun süre gelişmedi, din - laiklik, sağ - sol, merkez - çevre kavgalarıyla çalkalanan Fransa ekonomi ve teknolojide İngiltere'nin, Kuzey ülkelerinin ve Almanya'nın gerisinde kaldı. M. Larkin, Religion, Politics and Preferment in France, Cambridge 1995. 
   Ancak 1958'den itibaren De Gaulle'ün kiliseyle devleti barıştırması ve siyasi istikrarı sağlayarak ekonomik gelişmeye öncelik vermesi ile Fransa modernleşmesini tamamlayan bir ülke olabildi. 
   Jakobenizmin kavrayamadığı asıl soru şu "Medeniyetler çatışması" ile karşılaşan ülkelerde çözüm "yasak"lar yoluyla "paryalar, sürgünler" yaratmak mıdır Yoksa, birlikte yaşamayı sağlayacak "hoşgörü kültürü"nü ve "sosyal entegrasyon"u geliştirici politikalar mı 
   
      
   
   
</TEXT>
</DOC>
