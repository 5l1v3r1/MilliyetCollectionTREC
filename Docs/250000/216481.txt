<DOC>
<DOCNO> 216481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun40.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Haftayı bitirdik, ama bir yere varamadık" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs görüşmelerinin şimdiye kadarki bölümünde bir yere varılmadığını söyleyerek, ciddi müzakarelerin salı gününden sonra başlayabileceğini bildirdi. 
     Denktaş, Cumhurbaşkanlığı'nda bir grup gazeteciye yaptığı açıklamada, BM Genel Sekreteri'nin Kıbrıs Özel Temsilcisi Alvaro de Soto'nun, Salı günü ele alınacak gündemle ilgili bilgi vermediğini söyledi. 
     Kıbrıs'ta varılacak bir anlaşma için ''21 Nisan'da yapılacak referandumun sonucu için 90 günlük bir onay süreci bulunduğu ve 21 Nisan'dan 90 gün ileriye sayıldığında da takvimlerin Türkiye'nin Barış Harekatı'nın yıldönümü olan 20 Temmuz'u göstereceğine'' ilişkin yorumun aktarılması üzerine de Denktaş, ''Güzel isabet ettirmişler. 20 Temmuz'un intikamını mı alıyorlar yani '' dedi. 
     Denktaş, görüşmelere ilişkin bir kriz havasının bulunmadığını da belirterek, ''Ama haftayı bitirdik. Nereye vardınız derseniz bir yere varmış değiliz'' diye konuştu. 
     
     ANNAN PLANININ ÇERÇEVESİ 
     Denktaş, yaptıkları önerileri Rum tarafının ''çerçevenin dışına çıkıldığı'' şeklinde değerlendirdiğini hatırlatarak, şöyle devam etti 
     ''Biz öyle zannetmiyoruz. Çıksa ne olur Çünkü istediğimiz kalıcı bir barış. Bir çerçevenin içine sıkıştık diye yürümeyecek bir anlaşmayı imzalamak sorumluluk olmaz. Ama biz çıktığımızı zannetmiyoruz. Dolayısıyla bugüne kadar fazla bir ilerleme olmuş değildir. Ama temaslar sürüyor, hava iyidir. Bizi iyice izlemenizi istiyorum.'' Asıl müzakerelerin henüz başlamadığını söyleyen bir gazeteciye karşılık Denktaş, ''Peşrevi yapılıyor. Yani başlaması için ısınma çalışmaları diyelim. İnşallah salı gününden sonra başlar'' dedi. 
     Denktaş, kendilerinin ''Annan planını önlerine alarak, sayfa sayfa süratle üzerinden geçmeyi, anlaşılamayan konuları bir kenara itmeyi, anlaşılanları işaretlemeyi ve anlaşılamayanları ikinci hafta ele almayı'' önerdiklerini belirterek, bu önerilerinin ''Denktaş bütün anlaşmayı gözden geçirmek istiyor'' tepkisini doğurduğunu kaydetti. 
     
     BASIN KARARTMASI 
     Denktaş, basın karartmasıyla ilgili tartışmaların hatırlatılması üzerine, şöyle konuştu 
     ''Bana basın karartmasından kimse bahsetmedi. Bugün hafif bir temas yapıldı. Bunu ben üzerime almadım. Çünkü ben görüşmelere 'halkıma her gün olanları söyleyeceğim' diye girdim. Neden Çünkü zorlama tarihler, zorlama bir referandum var. Dolayısıyla halkın Annan planının getirdiği, götürdüğü hakkında fazla bilgisi yok. Şimdi görüşmeler süresince bizim her gün yapacağımız değerlendirmeler halkımıza yararlı olur. Nereye gittiğimizi görürler. Ona göre kendilerini hazırlarlar.'' Müzakere yönteminin henüz belli olmadığını belirten Denktaş, bunun için de bir teklif sunduklarını, ancak ''havada kaldığını'' söyleyerek, salı gününden sonra artık ciddi görüşmelerin başlayacağını bildirdi. 
     Cumhurbaşkanı Denktaş, Ankara'daki üst düzey yetkililerle teması olup olmadığının sorulması üzerine de Dışişleri Bakanlığı heyetinin KKTC'de olduğunu hatırlatarak, başka bir temasa ihtiyaç duymadıklarını kaydetti. Denktaş, Türkiye'den gelen heyetle aralarında bir fikir ayrılığı bulunmadığını da belirtti. 
     
     ''BU BİR YOLDUR YÜRÜYECEĞİZ'' 
     ''Bu bir yoldur yürüyeceğiz, sonuna kadar geleceğiz, sonuna geldiğimizde bakacağız'' diyen Denktaş, bugün referandum yapılsa Rum kesiminin yüzde 61'inin Annan planı için ''hayır'' oyu vereceği sonucunu ortaya çıkaran anketin hatırlatılması üzerine de şunları söyledi 
     ''Yanıltıcı olabilir. Benim bildiğim günü geldiğinde 'AB'ye girmemiz için bu şarttır' denildiğinde hepsi kuzu kuzu 'evet' der. Ama şimdilik böyle ihtimaller var diye, bizim düşüncemizi de bulandırmak için maksatlı rakamlar verebilirler.'' Denktaş, Rum basınında yer alan, Türkiye'nin müzakerelere başlanması yönünde karar vermesinde İsrail'in de etkisinin olduğu iddialarının hatırlatılması üzerine de ''Rum basınına inanırsanız göğe uçmanız lazım'' dedi. Türk basınına da inanmadığını söyleyen bir gazeteciye karşılık da Denktaş, Türk basınının bir kısmına inanmadığını belirtti. Denktaş, ''Beni Türk basınıyla kavga ettirmeyin'' esprisi yaptı. 
     
</TEXT>
</DOC>
