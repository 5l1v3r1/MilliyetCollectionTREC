<DOC>
<DOCNO> 241307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/spor/spo01.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet-Rıza 
</HEADLINE>
<TEXT>


Beşiktaş'ın içinden yetişen isimlere takımı teslim etmeyi düşünen adaylardan Fikret Orman, teknik patron olarak Samet Aybaba'yı, yardımcılığına ise Çalımbay'ı getirmeyi düşünüyor 

BİLAL MEŞE 


Yerlide karar kıldı 
BAŞKAN adaylarından Fikret Orman'ın teknik heyeti de belli oldu. İbrahim Altınsay aracılığıyla yabancı teknik adamlarla bir görüşme yapan Orman cephesi, yerlide karar kıldı. Orman'ın seçilmesi durumunda Samet Aybaba'nın teknik direktör olacağı, yardımcılığına da Rıza Çalımbay'ın getirileceği öğrenildi. Orman'ın Siyah - Beyazlı camiadan yetişen diğer teknik adamlara da kucak açmayı düşündüğü ifade edildi. 

Erdoğan'dan işaret 
ORMAN'IN en etkili kurmaylarından biri olan ve seçim bürosunun başkanlığını yapan Levent Erdoğan da bu konuda yeşil ışık yaktı. Erdoğan şöyle konuştu "Yabancı bir hoca gelecek şiş kebabı, ligi, Türkiye'yi tanıması en az bir sene sürecek. Beşiktaş'ın bu kadar beklemeye tahammülü yok. Bu nedenle yerli isimlere sıcak bakıyoruz. Kafamızdaki isimler de belli. Ancak şu aşamada açıklamamız doğru olmaz." 

Ankara'da konuşacak 
ANADOLU turlarına devam eden Fikret Orman, bugün Ankara'daki Beşiktaşlılar'ın karşısına çıkacak. Kabataş ve Gaziosmanpaşalı üyelerle dün akşam bir araya gelen Orman, bugün de Sheraton Otel'de Başkent'teki Siyah - Beyazlılar'a projelerini aktaracak. Bu arada Altyapı Komitesi'ni kuran Ömer Çimen'in de Orman'a koşulsuz destek verdiği öğrenildi. Çimen'in listede olacağı vurgulandı. 

Herkes sandığa 

Erol Kaynar, Beşiktaş'ın, Türkiye'deki en büyük sivil toplum örgütlerinden biri olduğunu ifade etti 

Kaynar, MİLLİYET'te 
BEŞİKTAŞ başkan adaylarından Erol Kaynar dün Milliyet'i ziyaret etti, hedeflerini ve planlarını aktardı. Reklam için yola çıkmadıklarını üzerine basa basa vurgulayan Kaynar, kimseyle pazarlık yapmadan işe başladıklarını ifade etti. Serdar Bilgili ile de böyle yola çıktıklarını vurgulayan Beşiktaş başkan adayı, "Türkiye'nin en büyük sivil toplum örgütlerinden biriyiz. Biz burada siyaset yapmıyoruz. Bu nedenle herkes sandık başına gitmeli" dedi. 

'Enkaz edebiyatı yok' 
SİYAH - Beyazlı camia için çok önemli bir dönemin başladığını da söyleyen Kaynar, "Kimse enkaz edebiyatı yapmasın. Zaten Beşiktaş'ta Metin, Ali, Feyyazlar dönemi hariç güllük, gülistanlık bir zaman çok azdır" ifadesini kullandı. Bundan sonra akıllı bir yönetime ihtiyaç duyulduğunu belirten Erol Kaynar, "20-30 milyon dolarla işin döneceğini de beklemek hayalcilik olur. Ama bir yöneticinin cebine de mahkum edilmemeli. Sonra diktatörlük oluyor." 

Batı çıkarması 

Başkan adayı Keçeci, yönetimindeki isimleri bir sır gibi saklarken Anadolu'da bulunan üyeleri ziyarete, Marmara ve Ege'den başlayacak 

İlk durak Bandırma 
BEŞİKTAŞ'IN olağanüstü kongresinde başkanlığa adaylığını koyacak olan Affan Keçeci, çalışmalarına hız verdi. Üç ünlü yabancı teknik adamla prensip anlaşmasına varan ancak isimlerini sır gibi saklayan Keçeci, Marmara ve Ege bölgesinde üyelerle buluşup, destek turlarını sürdürecek. Keçeçi'nin gezeceği yerler arasında Bandırma, İzmir, Kemalpaşa, Akhisar, Manisa, Bergama, Edremit, Burhaniye, Malkara, Tekirdağ ve Bilecik yer alıyor. 

'Listeler yarışacak' 
GÜÇLÜ bir yönetimle seçimlere girecek olan Keçeci, "Yönetim kurulumuzu son dakikada açıklayacağız. Yönetimde uzun yıllar bulundum ve tecrübeliyim. Dört adaylı seçimlerde listeler ön plana çıkacak" diye konuştu. Keçeci şöyle devam etti "Camiadan büyük bir destek var. Bu desteğe layık bir yönetim kurulu listesi oluşturacağız, seçmenin önüne çıkacağız. Hem teknik adam, hem de kaliteli futbolcularla takımı takviye edeceğiz." 

Büyük iddia 

Fenerbahçe ile Galatasaray'ın güçbirliği yaptığını söyleyen Yıldırım Demirören, "Beşiktaş'ın ismini silmek istiyorlar" dedi 

'Ağlatacağız ama...' 
BEŞİKTAŞ başkan adaylarından Yıldırım Demirören dün Konya Beşiktaşlılar Derneği'ni ziyaret etti, ezeli rakipleri Fenerbahçe ile Galatasaray'ın, Beşiktaş'ın ismini silmek için güçbirliği yaptığını iddia etti. Demirören, "Bunlarla mücadele edebilecek bir yönetim oluşturmak istiyoruz. Kendimize güveniyoruz. Sizleri sevinçten ağlatacak hale getireceğiz" dedi. 

'Dört aday lüks' 
DÖRT adayın Beşiktaş için lüks olduğunu da ifade eden Demirören, "Yıpranmamış isimlerle yola çıktık. Beşiktaş'a başkan olmak için transfer vaatleri yetmez" diye konuştu. Seba döneminden kalma Fulya ve Akatlar projelerinin devam ettirileceğini vurgulayan Demirören, Lucescu'nun da hatalar zincirinin bir halkasını oluşturduğunu belirtti. Bu arada Demirören'in oğlu dün ağaçtan düşerek yaralandı. 

Feyyaz'ı istiyor 

KARİYERİNİN en kötü sezonunu Beşiktaş'ta yaşadığını söyleyen Mircea Lucescu, İstanbul'daki yardımcısı Feyyaz Uçar'ı da Ukrayna'ya götürmeyi düşünüyor. Shaktar Donesk ile anlaşan Rumen çalıştırıcının, Uçar'a teklifi yaptığı ve olumlu yanıt aldığı öğrenildi. Öte yandan Lucescu, "Şampiyon olsak bile gidecektim. Çünkü atmosfer bozulmuştu" diye konuştu. 


</TEXT>
</DOC>
