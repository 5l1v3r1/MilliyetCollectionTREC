<DOC>
<DOCNO> 221566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo19.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA İspanyol kulüplerinin erteleme talebini reddetti 
</HEADLINE>
<TEXT>

     Avrupa Futbol Federasyonları Birliği UEFA , bu gece UEFA Kupası 4. turunda karşılaşmalar yapacak 4 İspanyol kulübünün, bu maçların ertelenmesi yönünde yaptığı talepleri geri çevirdi. 
     UEFA'dan yapılan açıklamada, bugün başkent Madrid'de meydana gelen patlamalar ve 173 kişinin ölümü nedeniyle ülkede 3 gün ''ulusal yas'' ilan edilmesinin ardından 4 kulübün, maçlarının ertelenmesi yönündeki talepleri konusunda İspanya Hükümeti ve İspanya Futbol Federasyonu ile görüşmeler yapıldığı bildirildi. 
     Açıklamada, görüşmeler sonunda, deplasmana giden takımların durumu da düşünülerek maçların ertelenmeyerek, önceden planlanan saatlerde oynanması yönünde karar verildiği kaydedildi. 
     Bu gece UEFA Kupası 4. turundaki İspanyol ekipleri Barcelona, Villarreal, Real Mallorca ve Valencia'nın yapacağı maçlardan önce 1 dakikalık saygı duruşunda bulunulacak ve futbolcular kollarına siyah bantla çıkacak. 
     Konuyla ilgili UEFA'nın CEO'su Lars Christer Olsson, olaydan büyük üzüntü duyup ölenlerin ailelerine başsağlığı dilediklerini belirtirken, maçları ertelemeyip tüm dünyaya bu koşullarda ''futbola saygı'' ve ''fair-play'' mesajı vermeyi umut ettiklerini söyledi. 
     UEFA gecesinde İspanya'daki tek maç Villarreal-Roma arasında oynanacak ve şimdi gözler bu maça çevrildi. Maç için ne gibi önlemler alınacağı ise henüz netlik kazanmadı. 
     
     GENÇLERBİRLİĞİ, ERTELEME İSTEMİYOR 

     Gençlerbirliği, Madrid'de meydana gelen terör saldırıları nedeniyle İspanya'nın Valencia takımıyla yapacağı 4. tur rövanş maçı için erteleme talebinde bulunmayacak. 
     Kırmızı-siyahlı kulübün asbaşkanı Atilla Aytek, İspanya'nın başkenti Madrid'de bu sabah üç ayrı trende düzenlenen ve çok sayıda kişinin yaşamını yitirdiği terör saldırılarını kınadı. 
     Asbaşkan Aytek, bu akşam UEFA Kupası 4. turunda İspanya'nın Valencia takımı ile ilk maça çıkacaklarını belirterek, ''Terörden en çok canı yanan bir ülkenin vatandaşı olarak İspanyolları en iyi biz anlarız'' dedi. 
     Türk halkının terör acısından çok çektiğini kaydeden Aytek, şöyle devam etti 
     ''Biz yıllardır terörün acısını çok çektik. İspanyolları anlıyoruz. Bu nedenle, rövanş maçı için Gençlerbirliği olarak bizim bir erteleme talebimiz olmayacak. Ancak UEFA'nın kararlarını uygularız. UEFA'nın bir erteleme kararı olmazsa İspanya'ya gider maçımızı oynarız. Türkler olarak, İspanyolların terörle yapacağı mücadelenin de en büyük destekçisi oluruz ve mücadelelerine katılırız.'' 

     
</TEXT>
</DOC>
