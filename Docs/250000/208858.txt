<DOC>
<DOCNO> 208858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo20.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay Derelioğlu resmen Akçaabat Sebatspor'da 
</HEADLINE>
<TEXT>

     Akçaabat Sebatspor, milli takımın golcü futbolcusu Oktay Derelioğlu ile 6 aylık sözleşme imzaladı. 
     Daha önce Beşiktaş, Fenerbahçe ve Trabzonspor'da da forma giyen, son olarak Almanya İkinci Ligi'nden Nürnberg'de oynayan Oktay Derelioğlu, dün akşam Akçaabat Sebatspor'un Antalya'nın Aksu beldesindeki Topkapı Otel'de yapılan kampına katıldı. 
     Kırmızı-beyazlı takımın bu sabah yapılan çalışmasında da yer alan Derelioğlu, daha sonra düzenlenen törenle resmi mukaveleye imza attı. 
     Akçaabat Sebatspor Kulübü Başkan Yardımcısı Baki Eyüpoğlu, Oktay'ın kendini kanıtlamış bir golcü olduğunu belirterek, ''Belki bir başka kulüpten 4-5 kat daha fazla para kazanabilirdi. Biz ise ona sadece mutlu bir aile ortamı verebilirdik, o bunu seçti'' dedi. 
     Oktay Derelioğlu ise Trabzon'u çok iyi tanıdığını ifade ederek, bu kentin takımı olan Akçaabat Sebatspor'da mutlu ve huzurlu olacağına inandığı için tercihini Karadeniz ekibinden yana kullandığını söyledi. 
     Oktay, sözleşmesinin sezon sonuna kadar geçerli olduğunu, fakat 2 tarafın da birbirinden memnun olması halinde bu sürenin uzatılabileceğini vurgulayarak, ''Arkadaşlarımla birlikte öncelikle Akçaabat Sebatspor'u ligde bırakabilmek için mücadele edeceğiz'' diye konuştu. 
     İmza törenine basın mensuplarının yoğun ilgi göstermesine şaşırdığını belirten Oktay, törene katılan tüm basın mensuplarına teşekkür etti. 
     Öte yandan, kulüp başkan yardımcısı Eyüpoğlu, Gana Milli Takımı'nda 38 kez forma giyen 22 yaşındaki orta saha oyuncusu Emanuel Osie ile de her konuda anlaşmaya vardıklarını ve bu futbolcuyla menajeri Türkiye'ye geldikten sonra sözleşme imzalayacaklarını sözlerine ekledi. 
     
</TEXT>
</DOC>
