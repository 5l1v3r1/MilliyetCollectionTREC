<DOC>
<DOCNO> 245598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy14.html </URL>
<DATE> 2004/06/05/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Erdoğan, İstanbul'da okul açtı... 
</HEADLINE>
<TEXT>

     Başbakan Recep Tayyip Erdoğan, bugüne kadar sanayinin ve ticaretin isteğine göre bir mesleki eğitim verilemediğini belirterek, ''Aksine var olan mesleki eğitim de ideolojik gerekçelerle hep baltalanmıştır'' dedi. 
     Erdoğan, Türkiye Ayakkabı Sektörü Araştırma Geliştirme ve Eğitim Vakfı TASEV tarafından bağışlarla Halkalı'da yaptırılan TASEV Ayakkabıcılık Anadolu Meslek Lisesi, Endüstri Meslek Lisesi, Ar-Ge Eğitim Merkezi ile Ayten-Ekrem Gürel Öğrenci Yurdu'nun açılış törenine katıldı. 
     Törende konuşan Erdoğan, bu okulla Türkiye'de bir ilk gerçekleştirildiğini ve bir sektörün akla ve bilme dayalı olarak altyapıyı oluşturacak meslek lisesini kurduğunu söyledi. 
     Bu okulda teoriyle pratiğin bir arada olduğunu ifade eden Erdoğan, ''Türkiye'nin en büyük sorunu, yakın zamana kadar her şeyin devletten beklenmesiydi. Burada farklı bir adım atıldı. Bugüne kadar şu anlayış vardı Devlet tornadan çıkmış, tekdüze standart vatandaşlar yetiştirmek üzere bir eğitim sistemi kurmuştu. Bu tekdüzelik bozuluyor'' diye konuştu. 
     
     ''BURADA HEM EĞİTİM, HEM ÖĞRETİM VAR'' 
     Talebe cevap verecek anlayışın eğitim sisteminde yer almaya başladığını da ifade eden Erdoğan, ''Türkiye'de ismi güzel, milli eğitim diyoruz da acaba eğitim mi, öğretim mi bunu tartışmak gerekiyor. Bunun adı eğitim değil, öğretim. İşte eğitim burada. Burada hem eğitim var, hem öğretim var'' şeklinde konuştu. 
     Böyle bir meslek lisesinden mezun olacak bir gencin, bir ayakkabıyı imal eder hale geleceğini ve ''bileziğini koluna takmış'' olacağını belirten Erdoğan, şöyle devam etti 
     ''Aynı şey, diğer meslek liseleri için de geçerli. Bugüne kadar sanayinin, ticaretin isteğine göre, üretimine göre bir mesleki eğitim verilemedi. Bunu halletmemiz gerekiyor. Aksine var olan mesleki eğitim de ideolojik gerekçelerle hep baltalanmıştır. Bunun için özel sektörün sisteme sahip çıkması gerekli. Türkiye'nin geri kalmışlığını aşabilmek için her sektör mesleki eğitime, kalifiye iş gücüne sahip çıksın. İşi erbabına bırakmanın başka yolu yok.'' Bir mesleğin neye ihtiyacı olduğunu, o meslekte üretim yapanların bileceğini, ''damdan düşeni damdan düşenin anlayacağını'' dile getiren Erdoğan, ''Eğitim konuşulurken sanayici susarsa, bu ülkenin sorununu çözemeyiz'' dedi. 
     
     SEKTÖRDEN 3.5 TRİLYON LİRA BAĞIŞ 
     Okulun arsasının devlet tarafından tahsis edildiğini ve sektörün 3.5 trilyon lira bağışla bu okulu yaptırdığını anlatan Erdoğan, TASEV'in daha önce de 17 Ağustos depreminin ardından ''150 Milyon Dolar-100 Bin Çift Ayakkabı'' kampanyası yürüttüğünü hatırlattı. 
     Okulun 4 ay gibi kısa bir sürede bitirildiğini kaydeden Erdoğan, 570 öğrencinin eğitim göreceği bu okulda öğrencilerin 4 yıl okuyacaklarını söyledi. 
     Okul bünyesinde ayrıca AB ve KOSGEB tarafından desteklenen bir Ayakkabıcılık Eğitim Enstitüsü'nün de kurulacağını dile getiren Başbakan Erdoğan, bu enstitünün 3 milyon 200 bin euro ile desteklendiğini bildirdi. Erdoğan, şöyle konuştu 
     ''Türkiye bir sıçrama dönemi içinde. Bu sıçramayı biz milletimizle el ele yapıyoruz. Bütün yatırımcılarımızla el ele yapıyoruz. Üzüntüm şudur Bir İstanbul sevdalısı, bir İstanbul evladı olarak, burada devasa İkitelli var, bu İkitelli 20 yıldır terk edilmiş. Yönetenin de, yönetilenin de herkesin sorumluluğu var. Bu yatırımlar niçin yapıldı '' Büyükşehir Belediye Başkanı iken üzerine düşen görevi yaptığını ve bölgenin altyapı, asfalt gibi ihtiyaçlarını karşıladığını ifade eden Başbakan Erdoğan, bunların üzerinden 5 yıl geçmesine rağmen oradaki binaların hala birçoğunun boş olduğunu, bazılarının da ''dökülmeye başladığını'' söyledi. 
     
     ''BURAYA BİZİM HIZ VERMEMİZ LAZIM'' 
     Okul açılışına gelirken, İstanbul Valisi Muammer Güler ile bu konuyu görüştüklerini dile getiren Erdoğan, şunları kaydetti 
     ''Buraya bizim hız vermemiz lazım. GİYKOOP da Tekstilkent de öyle. Kaynak israfı nedir, en iyi siz bilirsiniz. En iyisini siz bildiğiniz halde, bu devasa yatırımın burada beklemesi, yatırımcı olarak sizi üzmüyor mu Başbakan olarak beni üzüyor. Gelin bu işi bitirelim. Buraları şen şakrak hale getirelim. Şehrin içinden çıkalım. Eğer çıkmıyorsanız, biz çıkaracağız kusura bakmayın. Buradan ilan ediyorum. Neyse gereği yapacağız. Bu yatırımları ayağa kaldıracağız.'' Bu sırada salonda bulunan bir kişinin ''metro'' sözü üzerine Erdoğan, ''Metro da geliyor. Metroya ihtiyaç olmadan da yaparsınız. Metro yolda, Büyükşehir Belediyesi kararlı. Metroyu da bitirecek'' dedi. 
     Başbakan Erdoğan, bu sanayi bölgelerine taşınmaların bir an önce başlamasını da isteyerek, buna göre herkesin önlemini alması gerektiğini söyledi. 
     
     ERDOĞAN'A ŞÜKRAN PLAKETİ 
     Konuşmanın ardından TASEV Başkanı Mehmet Büyükekşi, Başbakan Erdoğan'a bir şükran plaketi sundu. 
     Erdoğan da okulun yurdunu yaptıran Ayten-Ekrem Gürel çiftine bir plaket verdi. Erdoğan, ''Gürel ailesinin yaptığı bağış önemli. Ayten Hanım özel birikimini yurda hibe etti. Allah hayırlarını kabul etsin'' dedi. 
     Başbakan Erdoğan, daha sonra okulun açılışını yaparak, atölyeyi gezdi. Burada ayakkabı yapan öğrencilerle konuşan Erdoğan'a 2 adet 43.5 numara ayakkabı hediye edildi. 
     Bu arada Erdoğan, törende halkoyunu gösterisi sunan öğrencileri severek, birlikte fotoğraf çektirdi. 
     
</TEXT>
</DOC>
