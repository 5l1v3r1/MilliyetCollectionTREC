<DOC>
<DOCNO> 215995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko22.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision Şarkı Yarışması biletleri satışa çıktı... 
</HEADLINE>
<TEXT>

     Biletix, İstanbul'da yapılacak Eurovision Şarkı Yarışması biletlerinin satışına Türkiye ve Avrupa'da aynı anda başladı. 
     Biletix'den yapılan açıklamaya göre, 16 Şubat'ta satışına başlanan biletler Türkiye'de Biletix'in www.biletix.com adresinden, İstanbul, Ankara ve İzmir'deki 21 satış noktası ile 0216 556 98 00 numaralı Çağrı Merkezi'nden satışa sunuldu. 
     Avrupa ülkelerinde bilet satışları, Biletix'in iş ortağı Ticketmaster'ın www.ticketmastereurope.com web adresi üzerinden Türkiye ile eşzamanlı olarak satılıyor. Satın alınan biletler 1 Nisan 2004 tarihinden itibaren Biletix tarafından alıcılarının adreslerine kurye yoluyla teslim edilecek. 
     Biletix Genel Müdürü Ali Abhary, biletlere yoğun bir ilgi beklediklerini belirtti. 
     Abhary, Danimarka'nın başkenti Kopenhag'daki yarışmada biletlerin, satışa sunulduktan sadece 55 dakika sonra tükendiğine dikkat çekti. 
     Abdi İpekçi Arena'da 11 Mayıs tarihinde provalarla başlayacak olan yarışma, 15 Mayıs'ta TRT'nin de canlı olarak yayınlayacağı final gecesiyle sona erecek. 
     Bütün provalar bilet alınarak izlenebilecek. Biletix'ten kombine bileti alanlar, hem finali hem de istedikleri kostümlü provalardan ikisini izlemek için indirimli fiyat imkanından yararlanabilecekler. 
     
</TEXT>
</DOC>
