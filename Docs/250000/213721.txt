<DOC>
<DOCNO> 213721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/soneko05.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyim ve tekstil ihracatında artış... 
</HEADLINE>
<TEXT>

     Tekstil ile hazır giyim ve konfeksiyon sanayinin önde gelen merkezlerinden Bursa'dan yapılan ihracat, ocak ayında, tekstilde yüzde 32.3, hazır giyim ve konfeksiyonda da yüzde 13.9 oranında arttı. 
     Yılın ilk ayında 116 milyon 272 bin dolara ulaşan tekstil ile hazır giyim ve konfeksiyon ihracatı, geçen yılın aynı ayında ise 94 milyon 649 bin dolarda kalmıştı. 
     Uludağ İhracatçı Birlikleri UİB verilerinden derlenen bilgiye göre, ocak ayında, yüzde 32.3 oranında artarak 60 milyon 523 bin dolara yükselen tekstil ihracatı, geçen yılın aynı ayında 45 milyon 730 bin dolar olarak gerçekleşmişti. 
     Bu dönemde, yüzde 13.9'luk artışla 55 milyon 749 bin dolara ulaşan hazır giyim ve konfeksiyon ihracatı ise geçen yılın aynı ayında 48 milyon 919 bin dolarda kalmıştı. 
     Tekstil alanında 6 serbest bölgeyle 71 ülke ve özerk bölgeye ihracat gerçekleştirilirken, hazır giyim ve konfeksiyonda 4 serbest bölgeyle 57 ülke ve özerk bölgeye ulaşıldı. 
     
</TEXT>
</DOC>
