<DOC>
<DOCNO> 228911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun35.html </URL>
<DATE> 2004/04/06/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Nasıriye'de çatışmalar yeniden başladı. 
</HEADLINE>
<TEXT>

     Irak'ta, Şii lider Mukteda El Sadr'ın milislerinin, güneydeki Nasıriye'de ilan ettiği ateşkesin sona ermesiyle kentte çatışmaların yeniden başladığı bildirildi. 
     Bölgedeki AFP muhabiri, ateşkesin sona ermesinin ardından Sadr'ın milis güçleriyle kentteki İtalyan güçleri arasındaki çatışmaların yeniden başladığını belirtti. 
     Bu arada, bir İtalyan askeri sözcü, kentte yeniden çatışmaların çıktığını yalanlayarak, ''Durum halen gergin ancak çatışmalar başlamadı'' dedi. 
     Öte yandan, Ansa ajansının İtalyan askeri sözcüsü Binbaşı Simone Schiavoni'ye dayanarak verdiği haberde, Nasıriye'deki İtalyan birliklerinin çekilmeyeceği belirtildi. 
     Schiavoni, hiçbir ültimatom almadıklarını ve kentten ayrılmayacaklarını söyleyerek, ''Hiç kimse bize kenti terk etmemiz için süre vermedi'' dedi. 
     Şii yetkili Seyid Riyad, İtalyan birliğinin kenti terk etmesine olanak sağlamak amacıyla bugün 2 saatlik bir süre için ateşkes ilan edildiğini söylemişti. 
     
</TEXT>
</DOC>
