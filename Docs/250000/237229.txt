<DOC>
<DOCNO> 237229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy24.html </URL>
<DATE> 2004/05/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kuzu "Kadınların siyasette temsil edilmesinde Uganda'dan gerideyiz 
</HEADLINE>
<TEXT>

     TBMM Anayasa Komisyonu Başkanı, AK Parti İstanbul Milletvekili Burhan Kuzu, kadınların siyasette temsil konusunda Türkiye'nin Uganda'dan bile geride olduğunu söyledi. 
     TBMM Genel Kurulu'nda, Anayasa değişikliği teklifinin görüşmeleri sırasında konuşan Kuzu, 11 maddelik mini bir paketin Meclis'e sunulduğunu belirterek, ''Türk insanı, aslında bu paketlerin daha büyüğünün yapılmasını bekliyor'' dedi. 
     Anayasa'ya ''eşitlik'' ilkesinin yeni getirilmediğini, zayıfı koruma anlamda ''pozitif bir korumanın'' getirilmeye çalışıldığını anlatan Kuzu, Komisyondaki görüşmeler sırasında bu maddenin verilen bir önergeyle değiştirildiğini ve devletin, kadın ve erkek arasındaki eşitlik farkını giderecek yönde yükümlü kılındığını kaydetti. Kuzu, bu maddeyle ilgili olarak, başka ülkelerin anayasalarından örnekler verdi. 
     Kadın-erkek eşitliğini savunmasına ve kadınlardan yana düzenlemeler yapılmasını istemesine rağmen basının kendisini aksi görüşte gösterdiğinden yakınan Kuzu, kadınların da bu konuda dikkatli olmasını istedi. 
     Dünya parlamentolarında kadınların ortalama yüzde 10 oranında temsil edildiğine işaret eden Kuzu, bu rakamın İsveç'te yüzde 42, Norveç'te yüzde 36, Almanya'da yüzde 30, Çin'de yüzde 21, Avrupa ülkelerinde yüzde 20, Uganda'da yüzde 17, ABD'de yüzde 14, Bulgaristan'da yüzde 11, Suriye'de yüzde 10 olduğunu kaydetti. TBMM'de kadın parlamenter oranının yüzde 4, Mısır, Bangladeş ve Yemen'de yüzde 2 olduğuna dikkati çeken Kuzu, ''Birçok alanda Uganda'yı örnek gösteriyoruz. Bu konuda Uganda'dan bile gerideyiz. Türkiye'nin durumu iyi değil'' dedi. 
     CHP'nin kadın-erkek eşitliği ile ilgili maddeye, ''...bu amaçla alınan tedbirler, imtiyaz ve ayrımcılık sayılmaz'' şeklinde bir cümle eklemek istediğini bildiren Kuzu, bunun yapılmasının durumu düzeltmeyeceğini görüşünü savundu. 
     Kuzu, Türkiye'nin Kadınlara Karşı Her Türlü Ayrımcılığın Önlenmesi Sözleşmesi'ne imza atmasına karşılık bunu uygulayamadığını belirterek, ''Uygulayabilseydi, bugün bu durumda olmazdık'' diye konuştu. 
     Lahey'de kurulan Uluslararası Ceza Divanı ile ilgili sözleşmeyi Türkiye'nin henüz imzalamadığını anlatan Kuzu, ''Biz bu mahkemenin terör olaylarına da bakmasını istiyoruz ama bakmıyor. Savaş suçu da bizde olmaz. Türkiye aleyhine bazı deli saçması iddialar da buraya gelmez. Çünkü 2002 sonrasındaki suçlara bakılması esas alınıyor'' dedi. 
     DGM'lerin kaldırılmasıyla boşluk doğmayacağını belirten Kuzu, yapılan değişiklikleri olumlu bulduklarını söyledi. 
     
</TEXT>
</DOC>
