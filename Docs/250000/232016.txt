<DOC>
<DOCNO> 232016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko28.html </URL>
<DATE> 2004/04/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Canten Kaya, iş hayatında başarının sırlarını anlattı... 
</HEADLINE>
<TEXT>

     Şirket ve kurumlarda verimi azaltan en önemli etkenin doğru iletişim kurulamaması olduğu bildirildi. 
     Finike Genç İşadamları Derneği tarafından Finica Oteli'nde, ''İş Hayatında Başarının Sırları'' konulu seminer düzenlendi. 
     Doğru iletişim kurmanın başarıyı getiren önemli etkenlerden biri olduğunu belirten eğitimci-yazar Canten Kaya, ideal yöneticide bulunması gereken önemli özellikleri anlatırken zaman zaman işadamlarını sahneye alarak iletişim konusundaki eksikleri, uygulamalı olarak gösterdi. 
     Kişilerin başarılı olması için üç temel noktaya açık olması gerektiğini kaydeden Kaya, şöyle devam etti 
     ''Başarılı olmak için iletişim, değişim ve fikirlere açık olmalıyız. Uzmanlara göre şirketlerde verimi azaltan en önemli sebep iletişim kuramamaktır. Yönetici olarak sizden başlayan ve müşterilere kadar uzanan iletişim ağını iyi kurun ve kontrol edin. Kurumlarda herkes birbirini doğru anlamalıdır. Çalışan her insana değer verilmelidir. Çünkü şirketlerde verimi azaltan en önemli etken doğru iletişim kurulamamasıdır.'' Farklı kültürlerdeki insanlardan da fikir alışverişinde bulunulması gerektiğini vurgulayan Kaya, ''Aynı kurum içinde sizden farklı düşünen farklı kültürlerden gelen insanlar vardır. Fikir kimden gelirse gelsin dinlemek ve en doğru biçimde kullanmak gerekiyor. Otoriter ve despot bir yönetici, hedeflerinin ancak yüzde 20'sine ulaşabilmektedir. Farklılıklar insanı zenginleştirir'' dedi. 
     Seminere Kaymakam Ahmet Önal, Garnizon Komutanı Şener İzci, Emniyet Müdürü Hüseyin Tığlı ile işadamları katıldı. 
     
</TEXT>
</DOC>
