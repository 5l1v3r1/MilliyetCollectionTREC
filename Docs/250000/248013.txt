<DOC>
<DOCNO> 248013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun10.html </URL>
<DATE> 2004/06/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Washington Post 11 Eylül bir yıl rötarlı gerçekleşti 
</HEADLINE>
<TEXT>

     ABD'deki 11 Eylül 2001 terör saldırılarının, aslında daha önceki bir tarihte yapılmasının planlandığı bildirildi. 
     The Washington Post gazetesinin haberinde, saldırıları soruşturan komisyonun, ''El Kaide liderlerinin saldırıları daha önce yapmayı planladığı, ancak uçakları kaçıran teröristlerden biri hazır olmadığı için operasyonu ertelediği''ni gösteren kanıtlara ulaştığı belirtildi. 
     Soruşturmaya yakın kaynaklara dayandırılan haberde, operasyonu planladığı sanılan, Mart 2003'ten bu yana ABD'de gözaltında bulunan Halid Şeyh Muhammed'in, El Kaide örgütünün lideri Usame bin Ladin'i, mayıs ya da haziranda yapılması planlanan saldırıları ertelemeye ikna ettiği kaydedildi. 
     Bin Ladin, saldırıların 2001 yılının mayıs ya da haziranında düzenlenmesini istemesine rağmen, uçaklardan birini kaçıran teröristlerden Muhammed Atta ve arkadaşlarının mayısa kadar keşif uçuşlarına başlayamadığı, saldırıların bu nedenle ertelendiği ifade edildi. 
     Ertelemeye ilişkin kanıtın, gözaltındaki kişilerden elde edildiği bildirildi. 
     Saldırıları araştıran komisyonun, 1,5 yıllık çalışmalarıyla ilgili raporunu 26 Temmuz'da sunması bekleniyor. 
     
</TEXT>
</DOC>
