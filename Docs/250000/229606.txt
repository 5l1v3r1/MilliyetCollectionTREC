<DOC>
<DOCNO> 229606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko14.html </URL>
<DATE> 2004/04/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Dolardaki düşüş akaryakıta yansımıyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, dolardaki düşüşün akaryakıt fiyatlarına yansımamakla birlikte, geçmiş dönemlerde her ay yapılan zammın elden geldiğince önüne geçildiğini ve bunda da başarıya ulaşıldığını söyledi. 
     DYP Iğdır Milletvekili Dursun Akdemir'in soru önergesini yanıtlayan Güler, akaryakıtın maliyet fiyatları hakkında bilgi verdi. 
     Bir litre kurşunsuz benzinin tavan fiyat, dağıtım payı ve nakliye tutarlarıyla birlikte maliyetinin 550 bin 168, bir litre motorinin ise 478 bin 709 bin lira olduğunu kaydeden Güler, İstanbul Avrupa Yakası akaryakıt satış fiyatları baz alındığında her iki ürünün maliyet fiyatına ÖTV ve KDV eklendiğinde kurşunsuz benzinin tüketiciye pompa satış fiyatının 1 milyon 795 bin lira, motorinin ise 1 milyon 398 bin lira olarak yansıdığını bildirdi. 
     Güler, 24 Mart 2003 tarihi itibariyle ÖTV oranının kurşunsuz benzinin pompa satış fiyatı içinde yüzde 54, motorinde yüzde 50 olduğuna işaret ederek, ÖTV ve KDV oranının Türkiye'de yüzde 18 olmasına karşılık, AB üyesi 4 ülkede yüzde 12-17.5, 11 ülkede ise yüzde 18-25 arasında değiştiğini belirtti. 
     Merkez Bankası'nın 15 ay önceki dolar satış kurunun 1 milyon 647 bin 654 lira iken 25 Mart 2004 tarihi itibariyle yüzde 20 oranında gerileyerek 1 milyon 318 bin 793 liraya düştüğünü hatırlatan Güler, kurşunsuz benzinin 1 Ocak 2003'te satış fiyatının 285.5 Dolar ton iken 25 Mart 2004'te yüzde 32.9 oranında artarak 379.5 dolar tona, kurşunsuz benzinin ise 277.75 Dolar tondan 307.75 Dolar tona yükseldiğini kaydetti. 
     Güler, yaklaşık 15 ayda dolarda yüzde 20 oranındaki düşüşe karşılık kurşunsuz benzinin dış piyasa satış fiyatının yüzde 32.9, motorinin ise yüzde 10.8 arttığını kaydederek, ''Dolardaki düşüş akaryakıt fiyatlarına yansımamakla birlikte, geçmiş dönemlerde hemen hemen her ay yapılan zammın elden geldiğince önüne geçilmiş ve bunda da başarıya ulaşılmıştır'' görüşünü ifade etti. 
     Geçmiş hükümetlerde olduğu gibi bütçe açıklarının akaryakıta zam yapılarak kapatılmasının asla düşünülmediğini belirten Güler, akaryakıt fiyatlarında bir istikrarın sağlandığını, fiyatların bu düzeyde tutulması hatta mümkün olduğunca indirime gidilmesinin hedeflendiğini söyledi. Güler, petrol piyasalarında önceden tahmin edilemeyen artışlar olduğunda bunun, ekonominin sağlıklı işlemesi için Türkiye'deki petrol fiyatlarına yansıtılmasının gerekli olduğunu kaydetti. 

     
</TEXT>
</DOC>
