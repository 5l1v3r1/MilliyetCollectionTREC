<DOC>
<DOCNO> 205205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur29.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürü de Erzurum polisini eleştirdi 
</HEADLINE>
<TEXT>

     Emniyet Genel Müdürü Gökhan Aydıner, ''basın açıklamaları yapılırken, etik ilkelerin mutlak surette dikkate alınması gerektiğini'' söyledi. 
     Aydıner, tanıtım sonrasında, bir basın mensubunun, ''Erzurum'da 3 ayda 1335 kişi ile birlikte olduğu ve HIV virüsü taşıdığı belirtilen yabancı uyruklu kadın hakkında Erzurum Emniyet Müdürlüğü yetkililerinin yaptığı açıklamayı nasıl değerlendiriyorsunuz'' sorusu üzerine, ''Basın açıklamaları yapılırken, etik ilkeler mutlak surette dikkate alınmalıdır'' dedi. 
     Erzurum Emniyet Müdürlüğü yetkililerinin yaptığı açıklamayı kendi açısından değerlendirmesinin yanlış olacağını ve Emniyet Genel Müdürlüğü'nün ilkelerinin belli olduğunu belirten Aydıner, ''Öncelikle konuyu araştırıyorum. İllerde, basın açıklaması yapmaya valilikler yetkilidir. Basın açıklamaları belirli bir hizmet anlayışında ve periyotlarda olmalıdır. Ayaküstü açıklamalar yaparak çelişkiler ortaya çıkarılmamalıdır'' açıklamasında bulundu. 
     Erzurum'da bir otelde fuhuş yaparken yakalanan ve yapılan sağlık kontrolünde HIV ve Hepatit-C taşıdığı belirlenen yabancı uyruklu hayat kadınıyla ilişkiye girenlerin vakit geçirmeden test yaptırmaları gerektiği bildirildi. 
     Erzurum Sağlık Müdürü Dr. Ömer Tanfer, yabancı uyruklu hayat kadının tuttuğu çetele sonucunda 3 ayda bin 335 kişiyle birlikte olduğunun belirlendiğini hatırlatarak, şu ana kadar sağlık kuruluşlarına elize testi yaptırmak için müracaat eden kimsenin bulunmadığını söyledi. 
     Tanfer, ''Sağlık kurumlarımızdan, bize test yaptırmak için gelenin bulunduğu şeklinde bildirim gelmedi'' dedi. 
     
     ÖZEL SAĞLIK KURUMLARINDA TEST 

     Yabancı hayat kadınıyla ilişkiye girenlerin özel sağlık kurumlarında test yaptırabileceğini kaydeden Tanfer, ''Yabancı hayat kadınıyla ilişkiye girenler test yaptırmak için özel sağlık kurumlarını tercih edeceklerini sanıyorum'' dedi. 
     Tanfer, Ukranya uyruklu Oksana Topor ile ilişkiye girenlerin utandıkları için kamuya ait sağlık kurumlarına başvurmayacaklarını düşündüğünü ifade etti. 
     
     ERZURUM'A İKİ SEFER GELMİŞ 

     Erzurum Valiliği'nden yapılan açıklamada, yabancı hayat kadını Oksana Topor'un Erzurum'a iki sefer geldiği ve aynı otelde kaldığının belirlendiği bildirildi. 
     Valilik'ten yapılan açıklamada, Ukranyalı hayat kadını Oksana'nın 28 eylülde İstanbul'dan Türkiye'ye giriş yaptığını daha sonra Erzurum'a geldiği belirtilerek, 16 kasımda Erzurum'dan ayrılan hayat kadının 22 kasımda tekrar Erzurum'a gelerek aynı otelde kaldığı tespit edildi. 
     Bu arada, fuhuş yapılan otelin sahibi S.K ile fuhuşa aracılık eden otel sahibinin kardeşi H.K'nin yakalandığı ve haklarında adli işlemlerin sürdüğü kaydedildi. 

     
</TEXT>
</DOC>
