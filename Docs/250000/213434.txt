<DOC>
<DOCNO> 213434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/spor/aspo.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda bir büyük hayal gerçek oldu 
</HEADLINE>
<TEXT>
   PEK YAKINDA İSTANBUL'DA 
   UEFA İcra Kurulu, 2005 Şampiyonlar Ligi finalinin Atatürk Olimpiyat Stadı'nda yapılmasını kararlaştırdı. 80 bin kişilik muhteşem tesis oylamada Avrupa'nın birçok ünlü stadını geride bırakmayı başardı 
      
   Tarihi başarı 
   TÜRKİYE futbolda tarihi bir başarıya daha imza attı. UEFA, 2004 - 2005 sezonunda yapılacak Şampiyonlar Ligi'nin final maçına İstanbul Atatürk Olimpiyat Stadı'nın ev sahipliği yapmasına karar verdi. İsviçre'nin Nyon kentinde dün düzenlenen UEFA İcra Kurulu toplantısında, genel sekreterliğin yaptığı tavsiye üzerine Atatürk Olimpiyat Stadı, tüm rakiplerini safdışı bırakarak 25 Mayıs 2005 tarihinde yapılacak dev karşılaşmayı düzenleme hakkını aldı. 
   
   2002'de açıldı 
   İSTANBUL'DAKİ 80 bin kişilik muhteşem olimpik tesisin ev sahipliği yarışında elediği statlar arasında, 2012 Olimpiyatı'nda yine İstanbul'a rakip olan Paris'ten Stade de France ile Madrid'deki Vicente Calderon'un yanısıra Euro 2004'ün yapılacağı Portekiz'deki Estadio do Dragao Porto , Jose Alvalade ve Estadio da Luz Lizbon statları bulunuyor. 1998'de temeli atılan ve 31 Temmuz 2002'de Galatasaray - Olympiakos maçıyla açılan stat 125 milyon dolara mal oldu. 
   
   Beş yıldızlı 
   YOL sorunu nedeniyle kamuoyunda eleştirilen ve futbola uygun olmadığı iddia edilen stat, geçtiğimiz Kasım ayında tesiste incelemede bulunan UEFA Stat ve Güvenlik Komitesi tarafından, sadece 20 tesisin girdiği Avrupa'nın "beş yıldızlı" statları listesine alınmıştı. Öte yandan UEFA, Avrupa ile Afrika'nın dörder Genç Milli Takımı'nın iki yılda bir oynadığı Meridyen Kupası'nın da 2005'te Türkiye'de yapılacağını açıkladı. 2005 UEFA Kupası, Lizbon'daki Jose Alvalade Stadı'nda oynanacak. 
   
   'En mutlu günüm'    Bölgede ilk kez 
   MURAT AĞCA 

   UEFA Asbaşkanı Şenes Erzik, alınan kararda sistemli çalışmanın büyük rolü olduğunu vurguladı. Erzik, "UEFA Genel Sekreterliği'ni de takdir etmek lazım. Geldiler, incelediler ve ülkeler arasında güzel bir kıyaslama yaptılar. Alternatifler vardı ama ne mutlu ki bizim teklifimiz kabul edildi. Balkanları da düşünecek olursak, bölgede ilk kez böyle bir final oynanacak" ifadelerini kullandı. 
   
   'Avantajlar vardı' 
   BU başarının kendisini çok mutlu ettiğini vurgulayan Erzik şöyle konuştu "Belki de hayatımın en mutlu günlerinden birini yaşıyorum. UEFA'nın bu kadar önemli bir finali ülkemizde yapmak istemesi çok önemli. Türkiye'nin Avrupa Birliği'ne girme çabası içindeki bir döneme rastlaması da çok anlamlı. Stadın yeni olması, kapasitesi ve İstanbul'un konaklama, kolay ulaşım imkanı avantajlarımız oldu". 
   
   Çok uğraştı    2005 Şampiyonlar Ligi finalinin İstanbul Olimpiyat Stadı'na alınması için Şenes Erzik, İcra Kurulu'nun tüm üyelerine tek tek kulis yaptı. Geçen yıl Futbol Federasyonu Genel Kurulu'nda ortaya attığı ve kabul gören fikri her platformda savunan Erzik'in, özellikle ulaşımdaki endişelerle ilgili olarak Başbakan Tayyip Erdoğan'ın şahsi garantisini belirtmesi, UEFA'yı etkiledi. Erzik güvenlik handikapını da bire bir çalışmalarla bertaraf ettiklerini söyledi. 
   
   Geçmiş zaman olur ki    İSTANBUL Atatürk Olimpiyat Stadı hizmete girdiği ilk günden itibaren her kesimin büyük eleştirisini topladı. Emniyet, Fenerbahçe derbisini gece oynatmaktan kaçındı, Futbol Federasyonu Başkanı Haluk Ulusoy bile bir açıklamasında "Bu stada asla milli maç vermem" ifadesini kullandı. Ancak federasyon dün alınan karardan kendisine pay çıkarmayı da ihmal etmedi. 
   YAPILAN açıklamada karardan duyulan memnuniyet dile getirildi. Yazıda "Türkiye Futbol Federasyonu olarak 2005 yılı Avrupa Şampiyonlar Ligi final maçının Türkiye'ye kazandırılmasının haklı gururunu yaşamaktayız. Federasyonumuz başta UEFA olmak üzere uluslararası platformlarda girişimlerde bulunmuştur. Bu büyük başarı, bizlere daha büyük girişimler için moral vermektedir" denildi. 
   
   'Ne yazacaklar' merak ediyorum    Mesaj yolladı 
   GALATASARAY Kulübü Başkanı Özhan Canaydın, UEFA'nın kararı sonrası Atatürk Stadı'nı eleştirenlere mesaj yolladı. Canaydın, "Olimpiyat Stadı'nın ne olduğunun kararını UEFA vermiştir. Bugüne kadar sürekli aleyhte yazı yazanlar, burayı kötüleyenler, bundan sonra ne yorum yapacaklar çok merak ediyorum" ifadelerini kullandı. İkinci Başkan Ali Dürüst de kararı sevinçle karşıladıklarını belirtti. 
   
   'Dünyaya tanıttık' 
   DÜRÜST, bu konuda büyük emeği geçen Şenes Erzik'e de teşekkür etti ve "Galatasaray'ın yüklenmiş olduğu misyon devam ediyor" dedi. Ali Dürüst sözlerini şöyle sürdürdü "Orada oynayarak ölü yatırımı dünyaya tanıttık. Büyük fedakarlıklar yaptık. 1.5 milyon dolar harcayarak rüzgar panelleri diktik. Ama kimseden destek görmedik. Artık burası ülke meselesi. Tüm eksikler herhalde bir an önce tamamlanır." 
   
   TEPKİLER    MEHMET ATALAY Gençlik ve Spor Genel Müdürü 
   "Türkiye açısından hem sportif, hem ekonomik olarak büyük önem taşıyor. Johansson'un Türkiye'ye ziyareti sırasında ben de gazeteciydim ve bir final maçının ne zaman ülkemizde oynanacağını sormuştuk. O zaman Johansson bize Şenes Erzik ne zaman isterse demişti. İşte o gün geldi" 
   
   TOGAY BAYATLI TMOK Başkanı 
   "50 yıldır final final diye bağırıyorduk. Final almak için böyle çağdaş bir stada gereksinim vardı. Yaptık ve aldık. Başta Erzik olmak üzere emeği geçenlere çok teşekkür ediyorum. Türkiye'de stadı eleştirenlerin hiçbiri, bilgiye sahip değil. Stat uzak diye kafalarına takmışlar, bunu Galatasaray'ın aleyhinde kullanıyorlar" 
   
   YALÇIN AKSOY Olimpiyat Hazırlık ve Düzenleme Komitesi Başkanı 
   "Milli değerlerimize sahip çıkmamanın neredeyse karakter haline geldiği şu dönemde çok önemli bir gelişme. Stadın futbola uygun olmadığı söyleniyordu. Bu kararı Uluslararası Atletizm Federasyonu değil UEFA verdi. İddia sahipleri şimdi de UEFA'nın futboldan anlamadığını söyleyecek herhalde Bu final İstanbul'un olimpiyat adaylığı konusunda da önemli bir artı olacak. Tesisimizin ne kadar iyi olduğu tescil edilecek". 
   
   FATİH TERİM Galatasaray Teknik Direktörü 
   "Türkiye adına, Türk futbolu adına ve Türk turizmi adına çok önemli bir olay. Özellikle UEFA'nın geçmişte Galatasaray ve Beşiktaş aleyhine verdiği tarafsız saha kararlarının ardından en büyük organizasyon olan Şampiyonlar Ligi finalini Türkiye'ye vermesi ayrıca anlamlı. Bu finalin Türkiye'ye verilmesinin özellikle AB'ye girmeye çalışan ülkemiz için önemli bir adım olduğunu düşünüyorum. 2005'te umarım bir Türk takımı final oynar." 
   
   Ekonomi de canlanacak 
   2005 yılının mayıs ayında yapılacak olan Şampiyonlar Ligi final maçı ekonomik açıdan İstanbul'a büyük katkılar sağlayacak. Karşılaşma için yaklaşık 70 bin taraftarın gelmesi bekleniyor. Ancak bu sayının maçı izlemeye gelecek olanların ailelerini de getirmesiyle 100 bine ulaşması bekleniyor. Bu kişilerin İstanbul'daki iki ya da üç günlük konaklama bedelleri 30 milyon doları aşacak. Yapacakları harcamalarla rakamın 50 milyon doları yakalaması hedefleniyor. 
   TÜRKİYE'NİN kazancı bu kadarla da bitmiyor. Hasılatın yüzde 10'u Türkiye Futbol Federasyonu'na verilecek. Ayrıca tüm organizasyon masrafları karşılanacak. UEFA hasılattan yüzde 5 alacak. Geri kalan para finale kalan ekiplere dağıtılacak. Ayrıca Türkiye Futbol Federasyonu televizyon gelirlerinden yine yüzde 5 alacak. Yıl boyunca Avrupa ve Dünya'da Türkiye'nin tanıtımı yapılacak. Tüm dünyanın naklen yayınlarıyla ülkemizin bedava reklamı da sağlanacak. 
   
   Şimdi iş zamanı 
   İstanbul Belediyesi, stadın ulaşım sorununun en geç mayıs sonunda çözüleceği ve çevre yolu bağlantıları ile çevre düzenlemesinin bitirileceği konusunda garanti verdi 
   Skandal yaşanmıştı 
   BEŞ yıldızlı bir tesis olan Atatürk Olimpiyat Stadı'nın adeta kangren haline gelen en büyük sorunu "yolsuzluk". 31 Temmuz 2002'de Galatasaray ile Olympiakos arasında oynanan ve yaklaşık 80 bin kişinin akın ettiği statta yol sorunu nedeniyle büyük bir ulaşım rezaleti yaşanmıştı. Stadın Galatasaray'a kiralanması sonrası Haziran 2003'te İstanbul Büyükşehir Belediyesi, Hazırlık ve Düzenleme Komitesi'ne olan borcuna mahsuben eksikleri tamamlamak üzere sözleşme imzaladı. 
   
   Bütçe darlığı 
   ÜÇ ayda tamamlanması gereken otopark, ışıklandırma ve stat çevre yolu "bütçe darlığı" nedeniyle halen bitirilemedi. Aralık ayında Başbakan Recep Tayyip Erdoğan da stat için devreye girdi ve gerekirse İl Özel İdaresi kaynaklarının kullanılması için Valiliğe direktif verdi. Mevcut tek giriş - çıkışlı yola alternatif olarak yapılması planlanan üç yol bağlantısı için halen çalışmalar sürüyor. Belediye, yol çalışmalarının Mayıs sonuna kadar biteceğini taahhüt etti. 
   
   Yeni video board    ULAŞIM sorununun en geç mayıs sonunda çözümlenmesi planlanan stadın içinde yer alacak yeni video board ihalesi ise 15 gün önce gerçekleştirildi. İhale sonucunun Belediye Başkanı Ali Müfit Gürtuna'nın imzasından ve seçilen malın Hazırlık ve Düzenleme Kurulu'nun onayından geçmesinden sonra malzemenin yurtdışından getirtilmesi işlemlerine başlanacak. Yaklaşık 1 milyon dolara mal olacak video board da Mayıs'ta stada takılacak. 
   
      Gözler üzerimizde    DÜNYA spor kamuoyunun gözü 2005 yılında Türkiye'de ve özellikle de İstanbul'da olacak. Mayıs ayında Şampiyonlar Ligi finalinin oynanacağı İstanbul, bu dev maçtan sadece birkaç ay sonra da Formula 1'e ev sahipliği yapacak. İstanbul Grand Prix'sinin, Kurtköy'de yapımı süren pistin bitmesiyle birlikte 2005'te takvime girmesine kesin gözüyle bakılıyor. Ayrıca 2005 yazında Türkiye, olimpiyatlardan sonra dünyanın en büyük organizasyonu olarak kabul edilen Dünya Üniversite Oyunları'nı Universiade İzmir'de düzenleyecek. 
   
   
</TEXT>
</DOC>
