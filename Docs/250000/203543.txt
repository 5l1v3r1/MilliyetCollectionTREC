<DOC>
<DOCNO> 203543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
340 belde belediyesi, muhtarlık oluyor... 
</HEADLINE>
<TEXT>

     Nüfusu 2 binin altına düşen belde belediyelerinin kaldırılmasına ilişkin yasa teklifi, TBMM Genel Kurulu'nda kabul edildi. 
     AK Parti Denizli Milletvekili Ümmet Kandoğan'ın yasa teklifi, bütçe görüşmelerinin ardından ele alındı. Teklif, 2000 yılı nüfus sayımlarına göre nüfusu 2 binin altına düşen belediyelerin tüzel kişiliğinin kaldırılmasını öngörürken, AK Parti'li milletvekillerinin verdiği önergelerin kabul edilmesiyle bu hüküm sürekli hale getirildi. Yasanın yürürlüğe girmesiyle, ilk aşamada 340 belde belediyesinin tüzel kişiliği kalkacak. 
     Yasa hükümlerine göre, son genel nüfus sayımı sonuçlarına göre il ve ilçe belediyeleri ile büyükşehir belediyeleri sınırları içinde kalan belediyeler hariç olmak üzere, nüfusu 2 binin altında olan belediyelerin tüzel kişilikleri kalkacak ve bu yerler aynı adla köye dönüştürülecek. 
     Tüzel kişiliği kalkarak köye dönüşen bu belediyeler, genel nüfus sayımı kesin sonuçlarının DİE tarafından ilanından itibaren 3 ay içinde valiliklerle bu sonuçlara dayanarak tesis ve idare edilecek. 
     Tüzel kişiliği kaldırılan belediyelerin İller Bankası ile sosyal güvenlik kuruluşlarına olan borçları hariç, diğer borçları ile hak ve alacakları, taşınır ve taşınmaz malları, personel, kadro, bütçe ve ödenekleri, il özel idaresine devredilecek. Be belediyelerin tasfiyesi il özel idarelerince yapılacak. Tasfiye sonucu kalan borçlar, il özel idaresi tarafından üstlenilecek. Varsa taşınmaz malları ile bütçe ödenekleri ve haklar, ilgili köy tüzel kişiliğine aktarılacak. 
     Bu belediyelerin tüzel kişiliğinin kaldırıldığı tarihten itibaren kamu kurum ve kuruluşlarına olan borçlarına faiz uygulanmayacak. 
     Bu belediyelerin tüzel kişiliğinin kalkmasına ve yeni nüfus durumlarına göre, genel bütçe vergi gelirleri tahsilatından aldıkları payların ayrılmasına, İller Bankası ile sosyal güvenlik kuruluşlarına olan borçları ödeninceye kadar devam edilecek. İller Bankası bu payları, borç oranına göre doğrudan kendi alacaklarına mahsup edecek ve sosyal güvenlik kuruluşlarının hesaplarına aktaracak. 
     
     MEMUR VE İŞÇİLERİN DURUMU 
     Tüzel kişiliği kaldırılan belediyelerin memur ve kadrolu işçileri, ildeki genel ve katma idareli kuruluşların boş kadrolarına ihtiyaç durumları dikkate alınarak vali tarafından en geç 3 ay içinde atanacak. Bu süre içinde ataması yapılmayanlar, durumlarına uygun il özel idaresi kadrolarına atanacak. Sözleşmeli personel sözleşmeleriyle, geçici işçiler ise vizeli pozisyonlarıyla birlikte il özel idaresine devredilecek. 
     Devredilen memur ve daimi işçilerle ilgili gerekli kadro düzenlemeleri, devralınan kadro sayılarını aşmamak üzere il genel meclisi kararı ve valinin onayıyla yapılacak. Devralınan memur ve daimi işçiler, durumlarına uygun bir kadroya atanıncaya kadar halen aldıkları aylık, ödenek, yolluk ve özlük haklarını il özel idaresinden alacak. 
     2000 yılı nüfus sayımı sonuçlarına göre nüfusu 2 binin altına düştüğü tespit edilen belediyelerin tüzel kişilikleri, 27 Mart 2004'te kalkacak ve köye dönüşecek. Valilikler, yasanın yayımını izleyen 5 gün içerisinde bu belediyeleri belirleyerek ilan edecek. Buralarda 28 Mart 2004 tarihinde yapılacak yerel seçimlerde, köy tüzel kişiliği organları seçilecek. 
     Bu belediyeler, yasanın yürürlüğe girdiği tarihten itibaren imar uygulaması yapamayacak, bütçede ödeneği bulunmayan konularda yeni ihale yapamayacak. 
     
     ''BU BELDELERE GİREMEYECEKSİNİZ'' 
     CHP Grubu'nun görüşlerini dile getiren Kırklareli Milletvekili Mehmet Kesimoğlu, siyasi bir manevra ile 340 belediyenin tüzel kişiliğine son verildiğini belirterek, ''Milletvekillerinin bile bilgi edinme hakkına saygı göstermeyerek bu teklifi bir gecede getirenler, 340 beldede yaşayanların hakkına nasıl saygı gösterecek'' dedi. 
     Belediyelerin tüzel kişiliğinin sona erdirilmesinde nüfusun tek başına kriter alınmasını eleştiren Kesimoğlu, belediyeliğine son verilecek yerlerin farklı özelliklere sahip olduğunu, turizm bölgelerinin yaz ve kış nüfusunun farklı olduğunu kaydetti. 
     Yapılanın siyasi etiğe sığmadığını vurgulayan Kesimoğlu, AK Parti sıralarına dönerek, ''28 Mart'tan sonra bu 340 beldeye giremeyeceksiniz'' dedi. 
     
     ''EN AZ 300'Ü BİZE OY VERİRDİ'' 
     AK Parti'nin görüşlerini aktaran Denizli Milletvekili ve teklif sahibi Ümmet Kandoğan, 1580 sayılı Belediye Yasası'na göre, belde olmak için nüfusun 2 binden fazla olması gerektiğini belirterek, bu konuda Danıştay kararları bulunduğunu savundu. 
     Nüfusu 2 binin altına düşen belediyelerin devlete 32 trilyon lira borcu bulunduğunu kaydeden Kandoğan, ''Bu belediyeler, halka hizmet veremez durumda. Bu beldelerin belediye başkanları, her gün bizim, sizin kapınıza gelip yardım istiyor'' dedi. 
     Kandoğan, CHP'li Ali Topuz'un ''bu düzenlemeden siyasi rant elde edilecekse, bunu CHP elde eder'' dediğini aktararak, ''Bu işin siyasi rantı sizin olsun. Milletin tek kuruşunu kurtarmanın onuru bize yeter'' diye konuştu. 
     Kandoğan, tüzel kişiliklerine son verilmemesi halinde bu beldelerin en az 300'ünde 28 Mart'ta yapılacak seçimi AK Parti'nin kazanacağını ileri sürerek, riske rağmen milletin menfaatlerini gözönünde bulundurduklarını vurguladı. 
     AK Parti Karaman Milletvekili Mevlüt Akgün, kişisel görüşlerini dile getirirken düzenlemeyi savunduğunu, belediyesi olma koşulunun 2 bin nüfus yerine 5 bine çıkarılması gereğini söyledi. 
     
     ''28 MART'TA DA SORSUNLAR...'' 
     CHP Denizli Milletvekili Mustafa Gazalcı, teklifin ''gece yarısı baskınıyla'' Meclis gündemine getirildiğini savunurken, CHP Ankara Milletvekili Oya Araslı ise çıkarılan yasanın Anayasa'ya aykırı olduğunu savundu. 
     Teklif üzerinde söz alan bazı CHP milletvekillerinin ''dünyada süreç kentleşmeye doğru giderken bu yasayla Türkiye'de köyleşmeye dönüldüğünü'' ileri sürerek, ''28 Mart'ta vatandaş sizden bunun hesabını soracak'' şeklinde tepki göstermeleri üzerine söz alan AK Parti Kahramanmaraş Milletvekili Avni Doğan, ''Bize 3 Kasım'da sizden hesap soracaklar diyenler, paletin altında kaldı. 28 Mart'ta da sorsunlar....'' dedi. 
     
     CHP'NİN GİZLİ OYLAMA İSTEĞİ 
     Teklifin tümünün oylanmasına geçileceği sırada CHP milletvekilleri gizli oylama yapılmasını istedi. Bunun üzerine TBMM Başkanvekili İsmail Alptekin önergeyi değerlendirmek üzere oturuma birsüre ara vererek, AK Parti ve CHP'nin grup başkanvekilleriyle odasında önergeyi değerlendirdi. 
     Alptekin, verilen aradan sonra daha önceki benzer uygulamaları hatırlatarak, önergeyi işleme koymayacağını bildirdi. 
     CHP'lilerin itirazda bulunması üzerine Alptekin, usul tartışması açtı. 
     CHP Ankara Milletvekili Oya Araslı, TBMM İçtüzüğü'nün gizli oylamaya imkan tanıdığını belirterek, verilen bir hakkın kullanılamaz hale getirilmesinin hukukla bağdaşmadığını savundu. Araslı, önergenin oya sunulması gerektiğini ifade etti. 
     AK Parti Grup Başkanvekili Faruk Çelik ise İçtüzüğün gizli oylamayı düzenleyen maddesinin açık olduğunu ve açık oylama gerektiren hallerde gizli oylama yapılmayacağını, bugüne kadarki uygulamaların da bu yönde olduğunu söyledi. 
     CHP'nin karşı çıktığı ve sık sık yoklama istediği görüşmelerin tamamlanmasının ardından teklif kabul edildi. 
     Genel Kurul'da, daha sonra Denizli belediyesinin sınırlarının değiştirilmesini içeren yasa teklifinin görüşmelerine başlandı. 
     
</TEXT>
</DOC>
