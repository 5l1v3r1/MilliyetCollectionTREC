<DOC>
<DOCNO> 225857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy16.html </URL>
<DATE> 2004/03/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Adalet Bakanı Bunlara öyle bir tokat atın ki sesi Şam'dan gelsin 
</HEADLINE>
<TEXT>

     Adalet Bakanı Cemil Çiçek, her seçimin bir karne dönemi olduğunu belirterek, ''Siz, 3 Kasım'da bunların sağ yanağına bir tokat vurdunuz. Pazar günü de sol yanağına öyle bir tokat vurun ki, gürültüsü Şam'dan, Yemen'den gelsin'' dedi. 
     Adalet Bakanı Çiçek, AK Parti Mamak ilçe teşkilatınca Derbent Mahallesi pazar yerinde düzenlenen mitingte vatandaşlara seslendi. 
     Seçim dolayısıyla Türkiye'nin genelini gezdiğini ve en büyük coşkuyu AK Parti teşkilatlarında gördüğünü ifade eden Çiçek, ''Diğerlerinin genel başkanları bu kalabalığın çeyreğini bile toplayamıyor'' diye konuştu. 
     Çiçek, seçime 22 partinin girdiğini, yalnızca AK Parti'nin Türkiye genelinde aday gösterdiğini kaydederek, şöyle konuştu 
     ''AK Parti'nin dışındaki partilerin en büyüğü bile 800 yerde seçime giremiyor. Çünkü, aday yapacak adam bulamadılar. Niye Çünkü bunların milletle bağı koptu, millete hizmet etmediler, kendilerine, yandaşlarına hizmet ettiler. Millet de bunlara gerekli dersi verdi. 
     Her seçim bir karne dönemidir. Bunlara ilk karneyi 3 Kasım'da verdiniz. Şimdi bir karne daha vereceksiniz. Karnesinde zayıf olan çocuğun kulağını çeker, bir de tokat atarlar. Siz, 3 Kasım'da bunların sağ yanağına bir tokat vurdunuz. Pazar günü de sol yanağına öyle bir tokat vurun ki, gürültüsü Şam'dan, Yemen'den gelsin.'' Yerel seçimlerin ''bir hizmet seçimi'' olduğunu belirten Çiçek, ''Size hizmet etmeyenleri meclis dışında bıraktınız, AK Parti'yi 2007'ye kadar iktidar yaptınız. Biz sizden mahalli idarelerde de 2008'e kadar yetki istiyoruz'' diye konuştu. 
     ''Muhalefet partileri havlu atmaya başladı'' diyen Çiçek, bazı muhalefet adaylarının, ''bize oy verin 29 Mart'tan sonra AK Parti'ye geçeceğiz'' diye propaganda yaptıklarını ifade etti ve ''Bu ahlaki değil, buna kanmayın'' dedi. 
     Çiçek, ''hizmet dişlilerinin uyumlu çalışması için'' vatandaşlardan Büyükşehir Belediyesi'nde Melih Gökçek'i, ilçe belediyesinde de Gazi Şahin'i desteklemelerini istedi. 
     ''Harman yel eserken savrulur'' atasözünü anımsatan Çiçek, ''Şimdi AK Parti rüzgarı esiyor, harmanınızı bu rüzgarda savurun'' diye konuştu. 
     
     DİĞER KONUŞMALAR 

     Ankara Büyükşehir Belediye Başkanı ve AK Parti Büyükşehir Belediye Başkan Adayı Melih Gökçek de, 10 yıllık belediye başkanlığının 9 yılını muhalefette geçirdiğini ifade ederek, ''Anamdan emdiğim sütü burnumdan getirdiler'' dedi. 
     Son bir yılda yaptıkları çalışmalarla atağa geçtiklerini ve 70 yıla denk hizmet yaptıklarını savunan Gökçek, hükümet, büyükşehir ve ilçe belediyesi el ele vererek büyük hizmetler yapacaklarını söyledi. 
     Gökçek, Samsun yolunun her iki yanında kentsel dönüşüm projesi başlatacaklarını ifade ederek, bölgenin, Ankara'nın en değerli yerlerinden biri olacağını kaydetti. 
     Yeni Belediye Kanunu'nda kentsel dönüşüme ayrı bir önem verildiğini belirten Gökçek, ''herkesi ev sahibi yapma'' sözü verdi. 
     Mamak Belediye Başkanı ve AK Parti Mamak Belediye Başkanı Adayı Gazi Şahin de, ''üçlü olsun güçlü olsun'' sloganıyla yola çıktıklarını ifade etti. 
     Şahin, görev yaptığı süre içinde çalışmalarını sosyal bir anlayışla yürüttüğünü belirterek, ''Bizim kaynaklarımızı kesenlere gereken dersi verdiniz. Şimdi yeni bir dönem başladı. Bu, yerel yönetimler dönemidir. Bize bu dönemde destek verin'' diye konuştu. 
     Tekrar seçildiği takdirde gerçekleştireceği projeleri anlatan Şahin, vatandaşlardan, ''parti anlayışıyla bölünmemelerini, hizmet için birleşmelerini'' istedi. 
     
</TEXT>
</DOC>
