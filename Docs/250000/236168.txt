<DOC>
<DOCNO> 236168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko10.html </URL>
<DATE> 2004/04/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Yatırımcıların gözü Bosna Hersek'te... 16 milyon euroluk ihale alındı 
</HEADLINE>
<TEXT>

     Bosna Hersek'te nehir tipi Hidroelektrik Santralleri ihalesini, Türk firması Şa-Ra kazandı. 
     Firma, Bosna-Hersek'te ihaleye çıkarılan Kolina Nehri üzerinde 2, Cemefka Nehri üzerinde 1, Travnik bölgesinde ise 4 adet nehir tipi hidroelektrik santrali yapımını üstlendi. 
     16 milyon Euro tutarındaki hidroelektrik santraller, yap-işlet-devret modeli ile yapılacak ve 24 ayda tamamlanacak. Santraller yapımını takiben, 30 yıl süre ile Türk firması tarafından işletilecek. 
     Devlet Bakanı Kürşad Tüzmen ihale anlaşmasının imza töreninden önce A.A muhabirinin sorularını yanıtlarken, Türk firmalarının, Bosna Hersek'in alt ve üstyapı projelerine talip olduğunu söyledi. 
     Tüzmen, Bosna Hersek'te ihalesi kazanılan hidroelektrik santrallerin, 24 ayda tamamlanacağını belirterek şöyle devam etti 
     ''Bosna-Hersek'te Türk firmalarının yatırımı hızla artıyor. Şu anda ticaret hizmet ve gıda sektöründe 20 milyon dolarlık Türk yatırımı var. Bu yıl sonuna kadar Türk yatırımlarının miktarı, 100 milyon doları aşacak. 
     Bunların içinde 65 milyon dolarlık ağaç, orman, kağıt, 5 milyon dolar ilaç sektöründe yatırım yapılacak. Şu anda çalışmalar sürüyor. Hidroelektrik sektöründe bugün imzalayacağımız anlaşma da önemli bir yatırım olacak. Bu yatırımlar önümüzdeki dönemde de artarak devam edecek'' dedi. 
     
     TÜZMEN'İN TEMASLARI 
     Bu arada Tüzmen, işadamları ile birlikte gittiği Bosna-Hersek Cumhuriyeti'nin başkenti Saraybosna'da Dış Ticaret ve Ekonomik İşler Bakanı Dragan Doko, Ulaştırma ve İletişim Bakanı Branko Dokiç ve Bakanlar Kurulu Başkanı Adnan Terziç ile görüştü. 
     Bakan Tüzmen, Dış Ticaret ve Ekonomi Bakanı Doko ile yaptığı görüşmede, iki ülke ticaretinin arttırılması için, yasal altyapının tamamlandığını belirterek, önümüzdeki dönemde ticaret hacminin artırılması için, işadamlarının karşılıklı ziyaretinin yararlı olduğunu ifade etti. 
     Bosna Hersek'te Türk yatırımlarının artırılması için, bürokratik engellerin kaldırılmasını isteyen Tüzmen, bunun ilişkileri daha da geliştireceğini bildirdi. 
     Bosna-Hersek Dış Ticaret ve Ekonomi Bakanı Doko ise iki ülke arasında imzalanan serbest ticaret anlaşmasının, ticaretin artmasında önemli rol oynadığını söyledi. 
     Doko, Türk yatırımcıların Bosna Hersek'e ilgisinin artmasından memnun olduklarını kaydederek, özelleşecek Telekom'a Türk firmalarının ilgisinin önemli olduğunu belirtti. 
     Görüşmede, 6 yıldır yapılamayan Bosna Hersek-Türkiye Karma Ekonomik Komisyon KEK Toplantısı'nın Temmuz ayında, Ankara'da yapılması kararlaştırıldı. 
     Devlet Bakanı Tüzmen'in, Bosna-Hersek Ulaştırma ve İletişim Bakanı Dokiç ile görüşmesinde de, Adriyatik Denizi'ni Budapeşte'ye bağlayacak 2.5 milyar dolarlık ''820 km'lik otoyol projesi'' ele alındı. 
     Bakan Tüzmen, Türk müteahhitlik firmalarının bu projede yer almak istediklerini söyledi. 
     
</TEXT>
</DOC>
