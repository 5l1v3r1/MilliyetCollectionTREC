<DOC>
<DOCNO> 249880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun05.html </URL>
<DATE> 2004/06/22/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Irak politikası, Japonya Başbakanı Koizumi'ye olan desteği azalttı 
</HEADLINE>
<TEXT>

     Japonya hükümetinin Japon askerlerinin 30 Haziran'dan sonra da Irak'ta kalması kararı, Başbakan Juniçiro Koizumi'ye verilen desteği azalttı. 
     Asahi gazetesi, Japon hükümetinin, Irak'ta iktidarın Iraklılara devredileceği 30 Haziran'dan sonra Japon askerlerinin uluslararası güç bünyesinde görev yapmaya devam etmesini onaylamasından sonra ülke çapında yapılan ankette, Koizumi hükümetine verilen desteğin yüzde 40'a indiğinin ortaya çıktığını yazdı. 
     Hükümete verilen destek mayıs ayı sonunda yapılan ankette yüzde 54'tü. Ankette hükümete karşı hoşnutsuzluk da geçen aya göre yüzde 12 artarak yüzde 42'ye çıktı. 
     Ankete katılanların yüzde 58'i hükümetin son Irak kararına karşı çıkarken, yüzde 31'lik bir kesim destek verdi. 
     Katılımcılar, Irak'ta altyapı çalışmalarına katılan Japon askerlerinin zamanla çatışmalara katılmaya zorlanabileceğinden endişe ettiklerini belirtti. 
     Katılımcılar ayrıca, Koizumi'yi kamuoyuyla tartışmaksızın taahhütler vermekle eleştirdiler. 
     Irak'ta 500 askeri bulunan Japonya 11 Temmuz'da meclisin üst kanadı için seçime gidiyor. 
     Koizumi hükümeti cuma günü, 30 Haziran'dan sonra BM denetimindeki uluslararası güce katkı için Irak'taki askerlerinin görev süresini uzatmayı öngören kararı kabul etmişti. 
     Japonya, İkinci Dünya Savaşı'ndan sonra ilk defa yurtdışına asker göndermişti. Koizumi, halkın tepkisi üzerine Japon askerlerinin Irak'a çatışmaya değil, insani amaçlar için gittiğini söylemişti. 
     
</TEXT>
</DOC>
