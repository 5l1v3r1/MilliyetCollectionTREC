<DOC>
<DOCNO> 216911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun04.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamela Anderson, kendini çocuklarına adadı... 
</HEADLINE>
<TEXT>

     Yeni filmi ''Korkunç Bir Film-Scary Movie'' ile izleyici karşısına çıkan ünlü yıldız Pamela Anderson, çocukları 18 yaşına gelene kadar ''aşka tövbe ettiğini'' açıkladı. 
     Internetteki ''msn'' sitesindeki habere göre, Tommy Lee, Kid Rock gibi çılgın rock yıldızlarıyla fırtınalı aşklar yaşayan Anderson, ''çok mutlu bir bekar'' olduğunu ve bundan sonra tüm zamanını yalnızca çocuklarına ayıracağını söyledi. 
     Çocuklarıyla çok mutlu olduğunu anlatan 36 yaşındaki sarışın güzel, ''Oğullarım 18 yaşına gelene kadar kimseyle ilişkim olmayacak. Onlar tüm zamanımı alıyor ve bundan da çok mutluyum'' dedi. 
     Çizgi film kahramanı olarak izleyici karşısına çıkacağı ''Stripperella'' adlı animasyonun seslendirmesini yapan ve ''Jane'' adlı dergide köşe yazarlığı yapan Anderson, bu işlerin kendisini hayli meşgul ettiğini belirtti. 
     Hayatını yazacağı iki kitap için de anlaşma yaptığını hatırlatan Pamela Anderson, ismini taşıyan kıyafet ve iç çamaşırlarının yakında piyasaya sürüleceğini kaydetti. 
     ''From the Waist Up'' adlı filminin de bu yaz vizyona gireceğini ifade eden güzel yıldız, filmin konusunu, ''Kasaba kızları California'ya gidiyor, yakışıklı erkeklerle tanışıyor, pek çok ortama girip çıkıyor. Tam bir macera'' sözleriyle anlattı. 
     Pamela Anderson'ın Motley Crue topluluğunun eski bateristi Tommy Lee ile evliliğinden Brandon 7 ve Dylan 6 adlı iki çocuğu bulunuyor. 
     
</TEXT>
</DOC>
