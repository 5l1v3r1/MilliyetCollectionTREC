<DOC>
<DOCNO> 209733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur26.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir, çiğ köfte ile bulaşan hastalığı konuşuyor... Domuz mu at mı 
</HEADLINE>
<TEXT>

     İzmir Valisi Yusuf Ziya Göksu, çiğ et yemekten kaynaklandığı belirtilen ''Trişinellozis'' hastalığı şüphesiyle ilgili ''her şeyin kontrol altında'' olduğunu bildirdi. 
     Vali Göksu, gazetecilere yaptığı açıklamada, 10 gün önce, Dokuz Eylül Üniversitesi Tıp Fakültesi Hastanesi'ne başvuran iki hastada bir takım belirtilerle tahlil ve incelemeler yapıldığını söyledi. Değişik bir hastalık olması nedeniyle İl Sağlık Müdürlüğü'nde bir bilim kurulu oluşturulduğunu anlatan Göksu, hastalıkla ilgili kaslarda ateş ve gerilme, çenenin kilitlenmesi belirtileri görüldüğünü ve hemen teşhis çalışmalarına başlandığını söyledi. 
     Vali Yusuf Ziya Göksu, ''Önce iki hasta tedaviye alındı, daha sonra 46 kişi hastalığın bazı bulgularının görülmesi üzerine hastaneye başvurdu'' dedi. 
     Sağlık ekiplerinin, hastalığın kaynağı olabileceği ihtimali üzerine çevredeki çiğ köfte satıcılarından ve etlerden numuneler aldığını anlatan Göksu, bunların Ankara'ya Hıfzıssıhha Enstitüsü laboratuvarlarına gönderildiğini anlattı. 
     Hastalığın kesin teşhisi için çalışmaların sürdüğüne işaret eden Göksu, şöyle konuştu 
     ''Hastalığın temelinde tek tırnaklı domuz ve at etinden geçebilen parazit olduğunu öğrendik. Halen 46 hastanın Dokuz Eylül Üniversitesi Hastanesi ve Sağlık Müdürlüğü ekiplerince tedavileri devam ediyor. Her şey kontrol altında. Ölümcül hastalık olmadığı konusunda bilgi aldık. Çok nadir görülen bir hastalık. Bilimsel çalışma ve tedavi yöntemleri devam ediyor. Nereden et alındığı, bu etlerin nasıl değerlendirildiği konusunda ekiplerimiz çalışmalar yaptı. Gerekirse bu numuneler yurtdışına gönderilecek. Hiçbir fedakarlıktan kaçınılmayacak. Her saat başı Sağlık Müdürü bana bilgi veriyor. En kısa zamanda tam teşhis konulabilecek. Bütün hastalara acil şifalar diliyorum.'' Halkın çiğ köfte ve pişirilmemiş et tüketmemesini de isteyen Göksu, tüketicilere bilmedikleri yerlerden et satın almamalarını önerdi. Vali Göksu, çiğ köfte ve et numunelerinin tahlil sonuçlarının bugün çıkacağını ve kamuoyuna açıklanacağını kaydetti. 
     
     OPERASYON YAPILIYOR 

     İzmir İl Sağlık Müdürü Dr. Levent Kıdak yaptığı açıklamada, hastalık şüphesi üzerine açıkta çiğ köfte satışı yapanlara yönelik operasyon yapıldığını, toplanan 48 kilogram çiğ köftenin imha edildiğini belirtti. 
     Hafta sonu acil servislere, bilim kurulunun hazırladığı hastalığın teşhisi ve tedavi yöntemlerini içeren bilgilerin aktarıldığını ifade eden Kıdak, ''Bugün özel sağlık kuruluşlarına da bu bilgileri vereceğiz. Hastalık çiğ etin tüketilmesinden kaynaklanmış. Bu çiğ köftecinin et aldığı ve bu etlerin temin edildiği kasapların mallarından numuneler aldık. Çiğ etlerden bir çok parazitel hastalık bulaşabilir'' dedi. 
     
     ''AT ETİNDEN BULAŞTIĞINA İNANMIYORUM'' 

     Türkiye Parazitoloji Derneği Genel Başkanı Prof. Dr. Mehmet Ali Özcel, ''Trişinellozis'' hastalığının domuzlardan geçtiğinin dünya tıp literatüründe kesin olarak bilindiğini söyledi. Hastalığın at etinden de geçtiği yolunda sadece Fransa'dan iki vaka bildirildiğini anlatan Özcel, ''Bunların da kesinliği yok. Ben hastalığın at etinden geçtiğine inanmıyorum. Çiğ domuz etinden geçtiği daha kesin. Sığır, domuz gibi hayvanların etlerindeyse bu hastalık yoktur. Ama çiğ olarak yenince onlardan da başka parazitler insanlara geçer'' diye konuştu. 
     Alınan kan serumlarının İl Sağlık Müdürlüğü tarafından İtalya'daki enstitüye gönderileceğini bildiren Özcel, test sonuçlarının 1 hafta sonra ellerine geçeceğini belirtti. Özcel, hastalığın tedavi olduğunu, Mebendazol adlı ilaç verildiğini sözlerine ekledi. 
     
     MİLLETVEKİLİ KARAMAN ''BEKLİYORUZ'' 

     Eşi Ayşe Karaman'da da hastalık belirtileri bulunan AK Parti İzmir Milletvekili Fazıl Karaman, AA muhabirine yaptığı açıklamada, eşinin de aralarında bulunduğu 46 hastanın sağlık durumlarının iyi olduğunu bildirdi. 
     Karaman, hastalığın henüz şüphe aşamasında olduğunu, kesinleşmediğini belirterek, şöyle konuştu 
     ''İlk önce gribe benzer bir rahatsızlık oldu. Doktorların gözetiminde tedavileri evde yapılıyor. Hastalığın teşhisi kesinleşmedi, kan örneklerinin sonuçlarını bekliyoruz. Hastalığın insandan insana geçme riski olmadığı bildirildi. Parazitin kas arasına yerleşmemesi için ilaçla önleyici tedavi yapılıyor. Doktorlar Avrupa ve ABD ile internet üzerinden sürekli görüşüp hastalıkla ilgili ayrıntılı bilgi de alıyor, bunları bizimle de paylaşıyor. Nereden, nasıl bulaştığını test sonuçları gösterecektir.'' Dokuz Eylül Üniversitesi Tıp Fakültesi Hastanesi'nde tedavi gören Hüseyin Altınışık ve Ebrar Dayhan'ın sağlık durumlarının iyi olduğu bildirildi. Her iki hastanın da ateş, yüzde şişlik ve kas ağrısı şikayetleri bulunduğu kaydedildi. 
     
</TEXT>
</DOC>
