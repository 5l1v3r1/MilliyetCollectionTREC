<DOC>
<DOCNO> 239086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy17.html </URL>
<DATE> 2004/05/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Aytaç Durak'a verilen mahkumiyet kararı bozuldu 
</HEADLINE>
<TEXT>

     Yargıtay Ceza Genel Kurulu, Adana Büyükşehir Belediye Başkanı Aytaç Durak'a görevi kötüye kullanma suçundan verilen mahkumiyet ve memuriyetten men cezasını bozdu. 
     AA muhabirinin aldığı bilgiye göre, Yargıtay 4. Ceza Dairesi'nce verilen mahkumiyet ve memuriyetten men cezası, Durak ile Yargıtay Cumhuriyet Başsavcılığı'nca temyiz edildi. 
     Temyiz istemini görüşen Yargıtay Ceza Genel Kurulu, suçun unsurları oluşmadığı, beraat etmesi gerektiği gerekçesiyle verilen kararı bozdu. 
     Genel Kurul'un kararından sonra, Durak, 4. Ceza Dairesi'nde yeniden yargılanacak. 
     Yargıtay 4. Ceza Dairesi, Durak'ı, Türk Ceza Kanunu'nun TCK ''görevi kötüye kullanma'' suçunu düzenleyen 240. maddesi uyarınca, 1 yıl hapis, 142 milyon 365 bin lira ağır para ve 3 ay memuriyetten yoksun bırakma cezasına çarptırmıştı. 
     Daire, TCK'nın ''cezada artırım'' ve ''takdiri indirim''i düzenleyen maddelerini uygulayarak, Durak'ı sonuç olarak 1 milyar 799 milyon 160 bin lira ağır para cezası ve 2 ay 27 gün memuriyetten yoksun bırakma cezasına çarptırmıştı, cezaları da ertelememişti. 
     Yargıtay Cumhuriyet Başsavcılığı'nca hazırlanan iddianamede, Durak'ın, devlet ihale genelgelerine aykırı olarak şehiriçi taşımacılığı için otobüs kiralayarak görevini kötüye kullandığı ileri sürülmüştü. 
     
</TEXT>
</DOC>
