<DOC>
<DOCNO> 248515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur32.html </URL>
<DATE> 2004/06/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Deniz otobüsü seferlerine "yaz" düzenlemesi... 
</HEADLINE>
<TEXT>

     İstanbul Deniz Otobüsleri A.Ş. İDO , 18 Haziran'dan geçerli olmak üzere, Mudanya-Armutlu-İstanbul arasındaki seferlerin sayısını artırdı, saatlerini de değiştirdi. 
     İDO'dan alınan bilgiye göre, Mudanya-Armutlu-İstanbul hattında çalışan deniz otobüsleri, yaz sezonu boyunca Kumla ve Gemlik'e de uğrayacak. 
     Mudanya'dan cumartesi günleri dahil hafta içi saat 07.30 ve 18.15'te olmak üzere, günde iki kez İstanbul'a hareket edecek deniz otobüsleri, İstanbul'dan ise hafta içi her gün Bostancı'dan saat 09.30 ve 18.15'de, Yenikapı'dan da 10.00 ve 18.45'de yola çıkacak. 
     Kumla ve Gemlik'ten İstanbul'a haftada 3 gün sefer yapılacak, pazartesi günü saat 07.15 ile pazar günü saat 19.30'da İstanbul'a direkt seferler gerçekleştirilecek. Gemlik'ten cumartesi günü saat 17.45'te yapılacak seferde ise yolcular Mudanya hattı üzerinden İstanbul'a ulaştırılacak. Ayrıca, cuma günü Bostancı'dan saat 19.30'da, Yenikapı'dan ise saat 20.00'de Armutlu ve Gemlik'e ek seferler düzenlenecek. 
     İDO, Gemlik-Mudanya ve İstanbul hattında yolcu taşıma ücretini, 11 milyon liradan 12 milyon liraya çıkardı. Öğrenci, öğretmen ve sarı basın kartı sahiplerinin yararlandığı indirimli tarifenin fiyatı ise 9 milyon lira olarak belirlendi. 
     
</TEXT>
</DOC>
