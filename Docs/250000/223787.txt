<DOC>
<DOCNO> 223787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy12.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Yerel seçimlerden büyük bir zaferle çıkacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, AK Parti olarak yerel seçimlerden büyük bir zaferle çıkacaklarını ifade ederek, ''3 Kasım ile 4 Kasım arasında nasıl bir fark olduysa, 28 Mart ile 29 Mart arasında da inşallah böyle bir fark olacak'' dedi. 
     Yerel seçim çalışmaları kapsamında Çankırı'nın Şabanözü ve Eldivan ilçelerine gelen Bakan Güler, AK Parti ilçe teşkilatlarını ziyaret etti, daha sonra halka hitap etti. 
     Bakan Güler, Şabanözü'nde halka seslenirken, hükümet olarak çok yoğun bir çalışma içinde bulunduklarını, ülkenin açıklarını kapatmak için gece gündüz çalıştıklarını söyledi. 
     Hükümet olarak tek amaçlarının halkı mutlu etmek olduğunu kaydeden Güler, bu nedenle 28 Mart seçimlerinin de büyük önem taşıdığını söyledi. 
     Güler, ''Ankara ile Şabanözü'nün uyumu çok önemli. Seçeceğiniz arkadaşların dürüst ve uyumlu olması gerekiyor. Bu güzel ilçeye, 21. yüzyılın tüm nimetlerinden faydalandıracak belediye başkanını seçin'' diye konuştu. 
     Bakan Güler, Eldivan ilçesine ziyaretinde yaptığı konuşmada da, Şabanözü ve Eldivan'ın su sorunu bulunduğunu belirterek, ''su sorununuzu çözeceğim, bu konuda söz veriyorum. Doğalgaz sorununuz çözmek için de çalışıyorum'' dedi. 
     Hükümet olarak kısa zamanda çok işler başardıklarını anlatan Güler, şöyle konuştu 
     ''Size iki şey soracağım. Bizden evvel peşpeşe aynı tüpü üç defa aynı fiyata alabiliyor muydunuz Elektrik faturasına her ay aynı fiyatı mı ödüyordunuz Biz 15-16 aydır elektriğe zam yapmadık. Bunları yapmamamızın sebebi yolsuzlukların önünü kesmemiz ve hortumları önlemememizdir.'' 
     
</TEXT>
</DOC>
