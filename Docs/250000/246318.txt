<DOC>
<DOCNO> 246318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur34.html </URL>
<DATE> 2004/06/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İğneyle gelen ölüm .. 
</HEADLINE>
<TEXT>

     Diyarbakır'da, iğne yapıldıktan bir süre sonra yaşamını yitiren Şahide Gezen'in ölüm nedeni otopsi sonucu belirlenecek. 
     Edinilen bilgiye göre, eşi Şahide Gezen ile 3 No'lu Şehitlik Ana Çocuk Sağlığı ve Aile Planlaması Merkezi'ne giden 6 çocuk babası İbrahim Gezen, bir süre sonra eşinin öldüğünü öğrendi. Eşi Şahide'nin, yapılan iğnenin alerjiye neden olması sonucu öldüğünü öğrenen İbrahim Gezen, Cumhuriyet Başsavcılığı'na başvuruda bulunarak şikayetçi oldu. 
     Gezen, AA muhabirine yaptığı açıklamada, eşini getirmesinden 15 dakika sonra merkezde panik yaşandığını, hiç bir görevliden eşinin durumuyla ilgili bilgi alamadığını kaydetti. 
     Gezen, ''Sorduğumda bir hemşirenin bayıldığını ve ona müdahale edildiğini söylediler. Ancak içeride bir şeylerin normal gitmediğini gördük. İki kez ambulanslar geldi. İçeride bir şeyler yapıp gittiler. Israrla sormamıza rağmen kimse bir şey söylemedi'' dedi. 
     Saatler geçmesine rağmen merkezdeki hareketliliğin devam ettiğini belirten Gezen, ''Eşimin 3 saat boyunca içeriden çıkmaması beni şüphelendirmişti. Aradan 3 saat geçtikten sonra polisler geldi. Hastane yetkililerinden bilgi alamayınca polise sordum ve eşimin öldüğünü 3 saat sonra öğrendim. Olayın sorumlularının bir an önce bulunarak cezalandırılmasını istiyorum'' diye konuştu. 
     Gezen, cenazenin otopsi için Diyarbakır Devlet Hastanesi morguna getirildiğini belirtti. 
     Otopsiden sonra alınan bir parçanın, kesin ölüm sebebinin öğrenilebilmesi için İstanbul Adli Tıp Merkezi'ne gönderildiği öğrenildi. 
     Olayla ilgili idari soruşturmanın başlatıldığı bildirildi. 
     
</TEXT>
</DOC>
