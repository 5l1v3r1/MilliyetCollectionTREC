<DOC>
<DOCNO> 209498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur20.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Verimli ders çalışmanın püf noktaları... 
</HEADLINE>
<TEXT>

     Enerjiyi azaltması ve uyku mesajı vermesi nedeniyle koltuk ve kanepelerde ders çalışmaktan kaçınılması öneriliyor. 
     Konya'da kurulu Merkez Eğitim Gen Dershanesi tarafından öğrencilere yönelik hazırlanan ''Verimli Ders Çalışma'' kitapçığında, etkili ders çalışma üzerine bilgiler veriliyor. 
     Kitaba göre, öğrenci ders çalışmaya başlamadan önce yapacağı işi mutlaka anlamlandırması gerekiyor. Öğrencinin kendisine ''bu iş benim için neden önemlidir'' gibi sorular sorarak, çalışma sonucunda elde edeceği yararları bir listeye dönüştürmesi isteniyor. 
     Daha sonra öğrencinin kendisine bir amaç belirlemesinin önerildiği kitapta, ''üniversiteyi kazanacağım'' gibi hedeflenen amacın çevreyle paylaşılması gerektiği belirtiliyor. Böylece öğrenci kendi kendine ve çevresine bunu başarmak için söz vermiş oluyor. 
     Özellikle sevilmeyen ve çok dikkat dağıtan derslere öncelik verilmesi gerekiyor. Enerjinin önemli bir kısmının sevilen ve uzun zaman alan derslere verilmesi başarıyı azaltıyor. 
     Kitapçığa göre ders çalışılırken seçilen mekanlar da büyük önem taşıyor. Enerjiyi azaltması ve uyku mesajı vermesi nedeniyle koltuk ve kanepe gibi yumuşak yerler çok tehlikeli olarak gösteriliyor ve buralarda ders çalışmaktan kaçınılması isteniyor. 
     Ders çalışılan yerde telefonun kesinlikle bulunmaması ve özellikle arkadaşlarından gelen dersten uzaklaştırıcı tekliflere ''hayır'' demenin alışkanlık haline getirilmesi gerekiyor. 
     Kitapçıkta telefon, ''işe engel güçlü bir dikkat dağıtıcı'' olarak nitelendirilirken, ders sırasında dışardan gelen teklifler ''zaman öldürücü'' olarak gösteriliyor. 
     
</TEXT>
</DOC>
