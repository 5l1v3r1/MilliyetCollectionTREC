<DOC>
<DOCNO> 240275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko18.html </URL>
<DATE> 2004/05/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bakan Güçlü Tüm sektörlerimizi AB'ye girişe hazır hale getirmeliyiz... 
</HEADLINE>
<TEXT>

     Tarım ve Köyişleri Bakanı Sami Güçlü, 2004-2014 yılları arasının AB'ye giriş için önemli bir süreç olduğunu belirterek, ''2014 yılında AB'ye giriş için gün alabiliriz. Bu tarihe kadar tüm sektörlerimizi AB'ye girişe hazır hale getirmeliyiz'' dedi. 
     Bakan Güçlü, Milas'ta özel sektör tarafından yaptırılacak olan balık yemi fabrikasının temel atma töreninde yaptığı konuşmada, su ürünleri konusunda Muğla'nın gelişmeye açık bir bölge olduğunu bildirdi. 
     Muğla'nın tarımsal ürün çeşitliliği bakımından da önemli bir potansiyele sahip olduğunu kaydeden Bakan Güçlü, şunları söyledi 
     ''2004-2014 yılları arası AB'ye giriş için önemli bir süreç. 2014 yılında AB'ye giriş için gün alabiliriz. Bu tarihe kadar tüm sektörlerimizi AB'ye girişe hazır hale getirmeliyiz. AB'ye giriş sürecinde ihtiyaç duyduğumuz insan tipi, işini özenle ve en kaliteli şekilde yapan insanlardır. Ülke ekonomisine katkı sağlayacak bu yatırımı gerçekleştirecek olanları kutluyorum.'' Muğla Valisi Hüseyin Aksoy da, Muğla'nın tarım, maden, arıcılık ve turizm gibi sektörlerde zengin bir bölge olduğunu söyledi. Son yıllarda ilde su ürünleri yetiştiriciliği alanında önemli gelişmeler yaşandığını dile getiren Vali Aksoy, ''Ciddi anlamda balık üretim merkezi konumuna geldik'' dedi. 
     Kılıç Şirketler Grubu Yönetim Kurulu Başkanı Orhan Kılıç, 15 yıldır su ürünleri sektöründe önemli yatırımlar yaptıklarını belirtti. ''Sektörde Akdeniz ve Avrupa'da başı çekiyoruz'' diyen Kılıç, bugüne kadar kurdukları dört tesiste Yunanistan ve adalara balık yemi ihracatı yaparak, Türkiye'ye önemli döviz kazandırdıklarını söyledi. 
     Konuşmaların ardından tesisin temeli, Bakan Güçlü tarafından atıldı. 
     Tesiste, saatte 8.5 ton balık yemi üretileceği, yemin yüzde 40'ının başta Yunanistan olmak üzere komşu ülkelere ihraç edileceği bildirildi. 
     
</TEXT>
</DOC>
