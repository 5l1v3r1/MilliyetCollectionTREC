<DOC>
<DOCNO> 219488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko08.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir, yeni rekorlara imza attı... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'nin, şubat ayında da yeni rekorlara imza attığı bildirildi. 
     ERDEMİR'den yapılan yazılı açıklamada, sürekli gelişmeyi kendisine rehber edinen şirketin, bütün ünitelerinde verimliliğin artırılması ve kalitenin yükseltilmesine yönelik çalışmalarını sürdürdüğü belirtildi. 
     ERDEMİR'in, geçen yıl olduğu gibi bu yıl da ülke ekonomisine yüksek katma değer yaratmaya devam edeceği kaydedilen açıklamada şöyle denildi 
     ''2003 yılının parlak faaliyet sonuçlarının ardından, istikrarlı yüksek performansını yeni yılda da sürdüren fabrikamız, bu yılın şubat ayında da rekorlara imza attı. 1. Sıcak Haddehanemizde 24 Şubat 2004 tarihinde yüzde 99,3'lük net çalışma oranı elde edilirken, 17 Şubat'ta gerçekleştirilen 23,75 saatlik eski net çalışma rekoru 23,83 saat ile yenilendi. Ayrıca 29 Ocak 2004 tarihinde 209 olan günlük haddehane rulo sayısı da 210'a çıkarıldı. 
     Liman Müdürlüğü'müzde 27 Ekim 2000 tarihinde 10 bin ton olan vardiyada tahliye rekoru, 7 Şubat'ta 10 bin 55 ton olarak gerçekleşti.'' 
     
</TEXT>
</DOC>
