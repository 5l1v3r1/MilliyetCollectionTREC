<DOC>
<DOCNO> 232354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo24.html </URL>
<DATE> 2004/04/17/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Konyaspor, Beşiktaş maçı öncesi notlar 
</HEADLINE>
<TEXT>

     Konyaspor-Beşiktaş maçı öncesinde her iki takımın taraftarları da, trafik kazasında yaşamını yitiren Konyaspor Teknik Direktörü Tevfik Lav için sevgi gösterisinde bulundu. 
     Atatürk Stadı'nın kapıları izdiham yaşanmaması için saat 12.00'de açıldı. Maç öncesinde yaklaşık 1300 polis stat çevresinde ve içinde geniş güvenlik önlemleri aldı. Konyaspor-Beşiktaş PAF takımları arasında Atatürk Stadı 2 nolu sahada yapılan ve golsüz berabere sonuçlanan maçın ardından Konyaspor taraftarları kötü maç yönettiği gerekçesiyle hakemin üzerine yürümek istedi. 
     Zorla sahaya girmek isteyen bir grup taraftara polis engel olmaya çalıştı. Taraftarların sakinleşmemesi üzerine, çağrılan takviye güçle olay büyümeden grup dağıtıldı. Maçtan sonra yaklaşık 45 dakika saha içinde mahsur kalan Beşiktaş PAF takımı ve hakemler, polisin geniş güvenlik önlemleri altında çıkarıldı. 
     Hava serin olmasına karşın maça her iki takımın taraftarları da büyük ilgi gösterdi. Saat 17.00'ye dek tribünlerin yarısından fazlasını dolduran taraftarlar kısa süre önce Manisa yakınlarında geçirdiği trafik kazasında yaşamını yitiren Konyaspor Teknik Direktörü Tevfik Lav'a sevgi gösterisinde bulundu. 
     ''LavSA'', ''Acımız büyüktür seni unutmayacağız'' yazılı pankartlar ve Tevfik Lav'ın posterini açan her iki takımın taraftarları, ''Tevfik Lav ölmedi kalbimizde yaşıyor'' biçiminde tezahürat yaparken, hep bir ağızdan Lav için ''Bir şarkısın sen ömür boyu sürecek'' isimli şarkıyı okudular. 
     Maçı izlemeye gelen Tevfik Lav'ın eşi Vecihe lav, taraftar ve basın mensuplarının yoğun ilgisiyle karşılaştı. Konyaspor Kulübü Başkanı Mehmet Köseoğlu, Vecihe Lav'a protokol tribününde plaket verdi. 
     Konyaspor yedek kulübesinde, koltuk üzerinde konulan Lav'ın çerçeveli fotoğrafı dikkati çekti. 
     Maça 45 dakika kala ısınmak için sahaya ilk olarak evsahibi takım Konyaspor'un oyuncuları çıktı. 5 dakika sonra da Beşiktaşlı futbolcular sahaya çıkarken, taraftarlar kendi takımları lehine yoğun tezahüratta bulundu. 
     Konya Emniyet Müdürü Salih Tuzcu, maçtan 1 saat önce stadın içinde ve dışında dolaşarak alınan güvenlik önlemlerini yerinde inceledi. Maçın başlamasına 15 dakika kala taraftarlar tribünleri tamamıyla doldurdu. 
     Beşiktaşlı futbolcular sahaya, ''Nur içinde yat Tevfik Hoca'', Konyasporlu futbolcular da ''Başımız Sağolsun'' yazılı pankart ve üzerinde Lav'ın resmi bulunan forma giyerek çıktı. 
     Maç başlamadan önce Konyasporlu oyuncular üzerinde Lav'ın resmi bulunan formayı çıkarıp, siyah renkte formalarla sahada yerlerini aldı. Maç Tevfik Lav anısına 1 dakikalık saygı duruşunun ardından başladı. 
     
</TEXT>
</DOC>
