<DOC>
<DOCNO> 209162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur41.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Motorlu Taşıtlar vergi tahsilatına başlıyor... 
</HEADLINE>
<TEXT>

     Vergi tahsilatı yetkisi bulunan bankaların, gelecek hafta başından itibaren motorlu taşıtlar vergisi MTV tahsilatına başlayacağı açıklandı. MTV tahsiline yetkili vergi daireleri de yarın çalışacak. 
     Gelirler Genel Müdürlüğünden konuyla ilgili olarak yapılan açıklamada, vergi tahsilatı yetkisi bulunan bankalardan Garanti Bankası, Vakıflar Bankası, Finansbank, Akternatifbank ve Turkish Bank'ın motorlu taşıtlar vergisi tahsilatı yapmaya başladıkları bildirildi. Vergi tahsiline yetkili diğer bankalar ve özel finans kuruluşlarının da gelecek hafta başından itibaren MTV tahsilatı yapmaya başlayacakları açıklandı. 
     Bu arada, geçen yıl alınan ek motorlu taşıtlar vergisi ile taşıt vergisinin 2004 yılı motorlu taşıtlar vergisinden mahsup işleminin yapılmasının zaman alması ve verginin birinci taksitinin ödenmesinde yaşanacak sıkışıklığın önlenmesi için MTV tahsilatına yetkili bankaların yarın saat 17 30'a kadar açık bulundurulacağı bildirildi. 
     2004 yılı MTV birinci taksit ödemelerinde son gün 5 Şubat olarak açıklanmıştı. 
     
     İSTANBUL'DA PAZAR GÜNÜ DE AÇIK 

     İstanbul Deftedarlığı'ndan yapılan açıklamada, beyanname verilmesi ve vergi ödenmesi konusunda yaşanacak mükellef birikiminin azaltılması için muhtasar ve KDV beyannamelerinin verilmesinin son gününün 20 Ocak olması nedeniyle vergi dairelerinin yarın 9.30-17.30 saatleri arasında açık bulundurulacağı bildirildi. 
     Açıklamaya göre, Motorlu Taşıtlar Vergisi'ndeki yoğunluk nedeniyle, Nakil Vasıtaları Vergi Daireleri ve tahsilat şubeleri Ocak ayının sonuna kadar, Cumartesi günleri 9.30-17.30, Pazar günleri 9.30-14.00 saatleri arasında açık olacak. 
     Ayrıca mükellefler, www.gelirler.gov.tr adresinden İnternet Vergi Dairesi Motorlu Taşıtlar Vergi Dairesi bölümüne girerek plaka numarasını, vergi kimlik numarasını ve aracın tescil tarihini yazmak suretiyle araçlarına ilişkin vergi borcu bulunup bulunmadığını ve Ek MTV Taşıt Vergisi'nin, 2004 MTV borcuna mahsubunun yapılıp yapılmadığını görebilecek. 
     
</TEXT>
</DOC>
