<DOC>
<DOCNO> 228890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun14.html </URL>
<DATE> 2004/04/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ETA'ya Fransa'da büyük darbe 500 kg patlayıcı yakalandı 
</HEADLINE>
<TEXT>

     İspanya'nın kuzeyindeki Bask bölgesinin bağımsızlığını savunan terör örgütü ETA'ya yönelik olarak geçen hafta Fransa'da düzenlenen operasyonlarda 500 kiloya yakın patlayıcı madde bulunduğu bildirildi. 
     İspanyol medyasının haberlerine göre, İspanyol ve Fransız güvenlik birimlerinin ortaklaşa düzenlediği operasyonlar sırasında, 500 kiloya yakın patlayıcı maddenin yanı sıra çeşitli silahlar ele geçirildi. 
     Operasyonlarda son 11 yılda ETA'ya en büyük darbenin vurulduğunu söyleyen yetkililer, 15 Şubat 1993 tarihinde Fransa'nın Bidart kentinde ETA'nın silah ve patlayıcı fabrikasının ortaya çıkarıldığını anımsattı. 
     ETA'ya yönelik olarak Fransa'daki operasyonlar, 31 Mart'ta örgüt üyesi Diego Ugarte Lopez'in yakalanmasıyla başlarken, bir hafta içinde toplam 6 kişinin yakalandığı belirtildi. Fransa'nın çeşitli bölgelerinde düzenlenen baskınlarla yakalanan ETA üyeleri arasında örgütün askeri koordinatörü olduğu belirtilen ''Mobutu'' lakaplı Felix Alberto Lopez ile lojistik destek sorumlusu Inaki Esparza Luri'nin de bulunduğu kaydedildi. 
     Fransa'nın güneyindeki Saint Michel kasabasında geçen Cumartesi günü düzenlenen operasyonda bir malikanenin ETA'nın silah ve patlayıcı madde fabrikası olarak kullanıldığı ortaya çıkarıldı. 
     
</TEXT>
</DOC>
