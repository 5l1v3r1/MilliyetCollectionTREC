<DOC>
<DOCNO> 205259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/guncel/gun04.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Daş'a 35 yıl hapis isteniyor... 
</HEADLINE>
<TEXT>

   İspanya'daki operasyonda yakalanan Nejat Daş'ın ifadesi sonucu 58 paket eroin daha ele geçirildi... 
      MEHMET ÇİFTÇİ Madrid DHA 
   
   İspanya'nın Malaga kentinde 21 Aralık'ta düzenlenen operasyonda eroinle yakalanan Nejat Daş'a, 35 yıl hapis cezası isteniyor. Türkiye'nin 1997'de Daş'ın iadesi için yaptığı başvuru da geçerliliğini koruyor. 
   Malaga'da düzenlenen operasyonda yakalanan Daş'la birlikte 5 İspanyol'un da tutuklandığı öğrenildi. Daş'ın ifadesi sonucu polisin genişlettiği araştırmada Aranjuez semtindeki bir başka evde ise iki valize gizlenmiş her biri yarım kilo ağırlığında 58 paket eroin ele geçirildi. Daş'ın İspanya'daki ortaklarının da evlerine baskın düzenleyen polis, 1 adet 6.35 çapında tabanca ile 50 adet çok değerli mücevherat ve eroin yapımında kullanılan malzemeler de ele geçirdi. Operasyonlarda ele geçirilen toplam 79 kilo eroinin ülkede son yıllarda yapılan en büyük uyuşturucu operasyonu olduğu da ifade edildi. Polisin yaptığı operasyonlarda, İspanya'daki Türk mafyasının da tamamıyla çökertildiği belirtildi. 
   
   
   
</TEXT>
</DOC>
