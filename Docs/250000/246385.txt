<DOC>
<DOCNO> 246385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/axsiy01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDOĞAN'IN ŞARTI VAR 
</HEADLINE>
<TEXT>


Erdoğan, "Büyük Ortadoğu Projesi BOP açılımlarını destekliyoruz. Ancak, iç dinamikler hesaba katılmazsa değişim projesi sanal kalır" dedi 

ANKARA Milliyet 


Başbakan Recep Tayyip Erdoğan, ABD'ye, "İsrail - Filistin ihtilafı çözülmeden, Irak'taki durum normale dönmeden Büyük Ortadoğu Projesi'nin BOP bir anlamı olamayacağı" uyarısında bulundu. 
AKP grup toplantısında konuşan Erdoğan, "Aksi halde bu süreç, vicdanlarda ve akıllarda karşılık bulmadan masa başında kalmaya mahkum olur. Dışarıdan dayatma olarak algılanabilecek yaklaşımlar, acıyla yoğrulmuş bölge halkları üzerinde ters etki yapacaktır" dedi. Erdoğan, BOP'u şöyle değerlendirdi 
ŞİDDET POLİTİKASI İsrail'in izlemekte olduğu şiddet politikalarının kabul edilebilir bir yanı yoktur. Masum insanların hayatını tehlikeye atan her girişim, hangi taraftan ve inançtan olursa olsun insanlık vicdanı ve meşruluk ölçüleri ışığında tarafımızdan en köklü biçimde reddedilecektir. İsrail ve Filistin'deki kimi odaklar arasındaki şiddet kısır döngüsü, şiddeti her geçen gün artırmaktadır. 
IRAK NORMALE DÖNMELİ Eğer Ortadoğu ve Kuzey Afrika coğrafyasına gerçek bir demokrasi perspektifi ve reform stratejisi sunulmak isteniyorsa, İsrail - Filistin ihtilafında şiddet politikalarına son verdiren ve Irak'ta durumun normale dönmesini kolaylaştıran açılımlar gerekli. Arap - İsrail ihtilafı ve bölgedeki sorunların çözümünde ilerleme sağlanarsa BOP gerçek bir anlam kazanır. 
REFAH PROJELERİNE DESTEK Biz bu coğrafyadaki açılımları, demokratikleşmeyi, refah üretme stratejilerini destekliyoruz, desteklemeye devam edeceğiz. Bu destek belli ana prensiplere dayanıyor. 
DIŞARIDAN EMPOZE OLMAZ Değişim dışarıdan empoze edilemez. Her ülkenin koşulları ve farklılıkları dikkate alınmalıdır. İç dinamikleri hesaba katmayan ya da dışlayan her değişim projesinin sanal kalmaya mahkum olduğunu biliyoruz ve herkese her ortamda anlatıyoruz. 


</TEXT>
</DOC>
