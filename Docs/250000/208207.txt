<DOC>
<DOCNO> 208207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/dunya/dun01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki sırat köprüsü 
</HEADLINE>
<TEXT>

   ABD'de uçak yolcuları şimdi de içerdikleri tehdit potansiyeline göre üç renge ayrılacak Yeşil Güvenli Sarı Dikkat Kırmızı Uçağa binemez 
      DIŞ HABERLER SERVİSİ 

   
   Ülkeye gelen yabancıları parmak izi alıp fotoğraf çekerek fişleyen, iç hat uçuşlarında silahlı koruma bulunmasını zorunlu kılan, yabancı havayollarını ise zorlayan ABD yönetimi, peşi sıra aldığı güvenlik tedbirlerine bir yenisini ekliyor. "Trusted Traveler" Güvenilir Yolcu diye tanımlanan önlem dahilinde tüm yolcuların özgeçmişleri, uçak bileti alırlarken bir veri tabanına girilecek ve yolculara uçağa yönelik içerdikleri tehdit düzeylerine göre bir renk verilecek. Havayolu şirketlerinin sert tepkisine rağmen ABD yönetiminin uygulamayı, yayımlayacağı bir emirle 1 ay içinde başlatması bekleniyor. 
   Tüketiciyi koruma dernekleri projeye, uçak yolcularını sınıflandırdığı gerekçesiyle şiddetle karşı çıkıyor. Uygulama kapsamında ABD vatandaşı olmayanlar bilet alırken ve havaalanlarında ekstra incelemeye tabi tutulacakken, koltukları için daha fazla para ödeyen "Business Class" yolcuları, kapılardan daha kolay geçiş imk nına sahip olacak. 
   Bilgisayar esaslı uygulamada yolcu bilet satın alırken, tam adı, ev adresi, telefon numarası, doğum yılı, daha önce seyahat ettiği yerler bilgisayara girilecek. Alınan bu veriler, daha büyük bir veritabanında yer alan ve kişinin alışveriş alışkanlıkları, banka hesap hareketleri gibi bilgilerle karşılaştırılarak, kişinin kimliğinin doğruluğu, şüpheli bir terörist veya aranan bir suçlu olup olmadığı tespit edilecek. Yolcunun bileti kredi kartıyla mı, nakitle mi aldığı, gidiş - dönüş mü, tek yönlü mü aldığı gibi bilgiler de değerlendirilecek. Ardından "yolculuk adayı" renklendirilecek. Kişinin uçağa tehdit düzeyini simgeleyen renkler şunlar olacak 
   KIRMIZI Kişinin uçağa binmesi yasak. 
   SARI Kontrol noktasında dikkat edilmeli. 
   YEŞİL Güvenlikten geçebilir. 
   
   
</TEXT>
</DOC>
