<DOC>
<DOCNO> 207393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/dunya/dun03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok çektiren, ikiz kızları 
</HEADLINE>
<TEXT>

   Dünyanın en güçlü adamı ABD Başkanı Bush, şımarık ve uçarı kızları Barbara ve Jenna'ya söz geçiremiyor 
      DIŞ HABERLER SERVİSİ 

   
   Küresel teröre savaş açan, Afganistan'da Taliban, Irak'ta Saddam Hüseyin yönetimini deviren ABD Başkanı George W. Bush, ikiz kızları Jenna ve Barbara'nın asi tavırları karşısında çaresiz. Başkan'ın kızı olmanın getirdiği sorumlulukları hiçe sayan 22 yaşındaki ikizler, tüm zamanlarını partilerde geçiriyor, kendilerini koruyan gizli servis görevlileriyle dalga geçiyor. 
   
   Büyükanne çimdiği 
   Washington Post muhabiri Ann Gerhart, ABD'nin First Lady'si hakkında yazdığı "Mükemmel Eş Laura Bush'un Hayatı ve Seçimleri" adlı kitapta, düşük tehlikesinin ardından doğan ikizlerin çok şımartıldığını anlattı. İkizler, Başkan Bush'un yemin töreninde öyle ciddiyetsiz tavırlar sergilediler ki, büyükanneleri Barbara Bush, ikisini de çimdiklemek zorunda kaldı. İki kez yaşları tutmadığı halde alkollü yakalanan kızlar, alkolün yasal olduğu 21 yaşına basınca, Beyaz Saray rahat bir nefes aldı. İkizler, resmi gezilere katılmıyor, Beyaz Saray'a bile gitmiyor. Duruma çok üzülen ABD Başkanı ve eşi ise, en büyük zaafları olan kızlarını hizaya getiremiyor. 
   
   
   
</TEXT>
</DOC>
