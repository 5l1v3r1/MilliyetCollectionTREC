<DOC>
<DOCNO> 225753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun10.html </URL>
<DATE> 2004/03/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngilizler'in yüzde 95'i panikte Terör saldırısına uğrayacağız 
</HEADLINE>
<TEXT>

     İngiltere'de halkın yüzde 95'i, ülkelerinin gelecek iki yıl içinde terör saldırısına hedef olacağına inanıyor. 
     YouGov kamuoyu araştırma kurumunun düzenlediği anketin sonuçları, İngilizlerin yüzde 28'inin ülkelerinin terör saldırısına uğramasına mutlak gözüyle baktığını, yüzde 38'inin ''saldırıyı büyük ihtimal'' olarak gördüğünü ve yüzde 29'unun ''saldırıyı ihtimal dahilinde' bulduğunu ortaya koydu. 
     Yüzde 95'e ulaşan bu çoğunluğa karşılık İngiltere'nin teröre hedef olma ihtimali bulunmadığını düşünenlerin oranı yüzde 4'te kaldı. İngilizlerin yüzde 1'i görüş belirtmedi. 
     Araştırma sonuçlarına göre, hükümetin ülkeyi korumak için yeterli önlem alıp almadığı sorusunu yanıtlayanların yüzde 48'i önlemleri yeterli, yüzde 45'i yetersiz buldu. İngilizlerin yüzde 77'si Irak'ın işgalinin terör saldırısı ihtimalini daha da yükselttiği görüşünde. İngiltere'nin Irak'ın işgalinde ABD ile ittifakının ülkeyi teröristlerin hedefi haline getirdiğini düşünenlerin oranı da yüzde 75 olarak belirlendi. 
     YouGov, seçim öncesinde İngiltere'nin terör saldırısına uğraması halinde, Başbakan Tony Blair'e halk desteğinin düşmek yerine yükseleceği görüşünü savundu. 
     
</TEXT>
</DOC>
