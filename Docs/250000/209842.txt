<DOC>
<DOCNO> 209842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yazar/sazak.html </URL>
<DATE> 2004/01/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Program kimin 
</HEADLINE>
<TEXT>

   
   2001 krizi ertesinde uygulanan IMF destekli ekonomik programın 'başarısı' kime ait Başbakan Ecevit'in daveti üzerine, Dünya Bankası'ndan gelerek 3 Kasım seçimlerine dek ekonomi yönetiminin sorumluluğunu üstlenen Kemal Derviş'e mi Yoksa, 3 Kasım seçimleriyle tek başına iktidar olan AKP hükümetinin 'Derviş'in programı'nı sürdürme kararlılığı mı 2003 sonundaki iyimser tabloyu doğurdu 
   Devlet Bakanı Ali Babacan'la yaptığımız söyleşi, 2004 yılı bütçe görüşmelerinde Meclis kürsüsünde başlayan tartışmanın devamını getirdi. Başbakan Erdoğan, bugünkü 'güven ortamı'nın ekonomideki iyileşmenin nedeni olduğunu savunmuştu. 
   Ali Babacan ise AKP'nin 3 Kasım seçimleri öncesinde programa 'sosyal boyut' katarak, kendi damgasını vurduğunu belirtiyor. O nedenle emekli maaşlarına zam yapılabildiğini söylüyor. 18 Kasım'da kurulan hükümetin IMF ile 5 Nisan'da yaptığı anlaşmaya kadar geçen süre de Babacan'a göre programın AKP yörüngesine girmesine dönük politikalara işaret ediyor. 
   Ancak Babacan, Derviş'le arasında polemik yaratacak üsluptan özenle kaçınıyor. Kemal Derviş de, Ali Babacan'a karşı özenli ve başarılı bulduğu noktaları ifade etmekten kaçınmıyor. Ancak eleştirilerini de söylüyor. 
   Derviş'le dün konuştuk. 'Program kime ait ' tartışmasını kişiselleştirmeden, "Her program kendi dönemiyle anılır. Bugünkü hükümet de ekonomi yönetiminin sorumluluğunu taşımaktadır. IMF desteğine sahip olan program sonuçta Türkiye Cumhuriyeti Hükümeti'ne aittir. Elbette siyasi sorumluluk AKP'dedir. Göreve geldiğimde felaket bir tablo vardı, bugün artık akut kriz ortamından çıkıldı. Dolayısıyla programın sosyal boyutunu o günkü şartlarda değerlendirmek gerekiyor" görüşünü belirtti. 
   Kemal Derviş'in AKP dönemindeki uygulamaya iki temel itirazı gözüküyor. Birincisi, kurdaki aşırı değerlenme .. Derviş, dünyadaki sol iktisatçıların, aşırı piyasa dalgalanmaları karşısında 'sıcak parayı dizginlemek gerektiğine' inandıklarını, 'Tobin tax' diye anılan vergilendirme yönteminin bunun yollarından biri olduğunu söyledi. 
   Savaştan sonra sıcak para girişi 10 milyar dolar. Derviş'in ikinci itirazı ise maliye politikasında yatırım ile cari harcamaların aynı kategoride ele alınması. Faiz dışı fazla vereceğiz diye yatırımlardan kaçınılması. Büyümede yüzde 7'lere ulaşılmadan istihdamı artırmak mümkün gözükmüyor. 
   Türkiye'nin yaşadığı çelişki şudur 
   2001 krizinden Derviş'in programıyla çıkılmış olsa bile ekonomik çöküşün, yoksulluğun siyasi bedelini ödeyen koalisyon partileri 3 Kasım'da tasfiye oldular. AKP ise hem bu tepkiden güç alarak iktidar oldu hem de IMF ile ipleri kopartmayarak, Derviş'in yolunda devam etti. 
   Sorun, vatandaşın uygulanan ekonomik programın sonuçlarını günlük yaşamında görebilmesidir. 
   
      
   
</TEXT>
</DOC>
