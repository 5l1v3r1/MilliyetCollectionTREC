<DOC>
<DOCNO> 236733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur17.html </URL>
<DATE> 2004/05/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
SANKO Süper Film A.Ş tesislerinde yangın, ambar yok oldu... 
</HEADLINE>
<TEXT>

     Sanko Holding'in Gaziantep'teki Süper Film A.Ş. üretim tesislerinde çıkan yangın, maddi zarara neden oldu. 
     Gaziantep Organize Sanayi Bölgesi GOSB 2. Kısım'da bulunan tesislerin mamul ürünlerinin stoklandığı bölümde başlayan yangın kısa sürede büyüdü. 
     Tesis itfaiyesinin yanı sıra, Gaziantep Büyükşehir Belediyesi, Gaziantep Organize Sanayi Bölge Başkanlığı ve bölgedeki diğer büyük sanayi tesislerinin itfaiye teşkilatlarının da müdahale ettiği yangın, yaklaşık bir saatlik çalışma sonunda kontrol altına aldı. 
     Fabrikanın petrol türevli bir ürün olan propropilen kullanılarak üretilen koli bandı ve ambalaj malzemelerinin depolandığı bölümdeki yangın, deponun hemen bitişiğinde bulunan üretim tesislerine sıçramadan söndürüldü. 
     20'den fazla itfaiye aracının yanı sıra iş makineleri de kullanılarak yürütülen söndürme çalışmasının ardından başlatılan soğutma çalışması devam ediyor. 
     
     VALİ BİLGİN VE KONUKOĞLU'NUN AÇIKLAMALARI 
     Gaziantep Valisi Lütfullah Bilgin, Gaziantep Sanayi Odası GSO Başkanı Nejat Koçer, Sanko Holding Yönetim Kurulu Başkanı ve GSO Meclis Başkanı Abdülkadir Konukoğlu ve kardeşleri ile çok sayıda sanayici ve işadamı fabrikaya gelerek yangına ilişkin bilgi alarak, itfaiyenin çalışmalarını izledi. 
     Vali Bilgin, yaptığı açıklamada, Süper Film A.Ş tesislerindeki yangından saat 09.15 sularında haber aldığını ve olay yerine geldiğini ifade ederek, ''Fabrikanın sahiplerine ve çalışanlarına büyük geçmiş olsun. Olayda ölen ya da yaralanan olmaması sevindirici'' dedi. 
     Sanko Holding Yönetim Kurulu Başkanı Konukoğlu da tesisin yangından etkilenen bölümlerinde yaptığı incelemenin ardından şunları kaydetti 
     ''Yangının çıkış nedeni henüz kesin olarak belli değil. Ani voltaj değişikliğinden kaynaklanan elektrik kontağından çıkmış olabilir. Tesisin ambar bölümü tamamen yok oldu, ama cana geleceğine mala gelsin. Yangının, tesisin makinelerinin bulunduğu bölüme sıçramadan söndürülmesi sevindirici.'' 
     
</TEXT>
</DOC>
