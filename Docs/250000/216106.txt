<DOC>
<DOCNO> 216106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko09.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kartla harcamada Avrupa'nın üç katı büyüdü 
</HEADLINE>
<TEXT>

   MasterCard'la geçen yıl yapılan ciro Avrupa'da yüzde 30.6, Türkiye'de yüzde 95.6 oranında arttı 
   
   Türkiye, MasterCard kredi kartıyla yapılan harcamalarda Avrupa'nın üç katı büyüdü. MasterCard Avrasya Genel Müdürü Özlem Erçelen İmece 2003'te Türkiye'de 10.3 milyonu kredi kartı, 20.6 milyonu banka kartı olmak üzere 30.9 milyon karta ulaştıklarını belirtti. 
   Türkiye'nin, Almanya ve İngiltere'nin ardından Avrupa'nın üçüncü en büyük kart pazarı olduğunu söyleyen İmece, şöyle dedi "MasterCard kredi kartıyla geçen yıl dolar bazında Avrupa'da yüzde 30.6'lık ciro büyümesi oldu. Türkiye yüzde 95.6 artışla birinci sırada. Bu yükselişte, TL'nin değerlenmesinin de etkisi var. İşlem artış oranı da Avrupa yüzde 12.5, Türkiye yüzde 56.4 oldu." İmece, Türkiye'de MasterCard kredi kartıyla geçen yıl 12.8 milyar dolarlık, Ekim 2002 - Eylül 2003'teki bir yıllık dönemde banka kartıyla birlikte 26.2 milyar dolarlık ciro yaptıklarını bildirdi. 
   
   Avrupa'da beşinci 
   Dünyada MasterCard kredi kartıyla 1.27 trilyon dolarlık işlem hacmi gerçekleştiğini kaydeden İmece, Türkiye'nin tüm Avrupa'da cironun yüzde 4.06'sını gerçekleştirdiğini kaydetti. 
   Türkiye kredi kartı cirosunda Fransa, İngiltere, İspanya ve Almanya'nın ardından beşinci sırada yer aldı. 
   
   
</TEXT>
</DOC>
