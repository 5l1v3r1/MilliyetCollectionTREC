<DOC>
<DOCNO> 208585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko14.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sucuk sektörüne "ucuz sucuk" tehdidi... 
</HEADLINE>
<TEXT>

     Türkiye'nin önde gelen sucuk üretim merkezlerinden Afyon'da, piyasaya sürülen ve içeriğinde neler olduğu bilinmeyen ucuz sucukların sektörünü tehdit ettiği belirtilerek, ''iyi bir sucuğun et fiyatlarının altında olamayacağı'' konusunda vatandaşlar uyarıldı. 
     Türkiye'de aranan sucuk markaları arasında yer alan, 60 yıla yakın sucuk üretimi yapan İpek Sucukları sahibi Süleyman Arsoy, son günlerde televizyon kanallarında yer alan kaçak ve sağlıksız sucuk haberlerinden de son derece rahatsız olduklarını söyledi. 
     Vatandaşların sucuk alırken tanımadıkları markaları almamaları konusunda uyaran Arsoy, şöyle dedi 
     ''Etin kilosu 12 milyon lira civarında olurken, bu rakamın altında satılan sucuklar kesinlikle alınmalı. Sucuk alacak vatandaşlarımız sucuğun et renginde ve parlak olmasına dikkat etmesi gerekir. Kaliteli bir sucuk pişirilirken kesinlikle şekil değiştirmez ve kesildiği gibi kalır. Şekil değiştiriyorsa o sucuğun kalitesinden şüphe edilir.'' 
     
     SUCUĞUN YAPIM EVRELERİ 
     A.A muhabirine kaliteli bir sucuğun yapım evrelerini de anlatan Arsoy, şunları söyledi 
     ''Etler ilk önce eksi 30 derecede şoklanır. Etin durumuna göre yüzde 18 ile 25 arasında yağ katılır. Şoklanan et ve yağ kıyma haline getirilerek baharatlanır. Bu karışım 0 ile 5 derece sıcaklıklarda 24 saat dinlenmeye alınır. Aradan geçen süreden sonra dolum yapılır ve dolum sonrası sucuklar 1 saat soğuk suyun altında duş yaptırılır. Soğuk duştan çıkan sucuklar hava şartlarına göre 65-70 derecede 7 ile 10 saat arasında olmak kaydıyla fırınlanır. Fırınlanan sucuklar 12 derecelik bir odada dinlenmeye bırakılır. Dinlenen sucuk satışa sunulur.'' 
     
     SUCUKLAR NASIL MUHAFAZA EDİLİR 
     Arsoy, satışı yapılan kaliteli bir sucuğun muhafazasını da şöyle anlattı 
     '' Sucuk kesinlikle güneşte ve rüzgarda bırakılmamalıdır. Sucukların birbiri ile temas etmemesi gerekir ve poşet içinde muhafazası sakıncalıdır. En iyi muhafazanın buzdolabı ve dipfrizde olduğunu unutmamak gerekir.'' Özellikle son günlerde televizyon kanallarında çıkan ve içerisinde ne olduğu belli olmayan sucuk haberlerinin sektörü zora soktuğunu kaydeden Arsoy ''Elbette her sektörde olduğu gibi bizim sektörümüzde de bu tür insanlar bulunuyor. Bunlar bizim değil insanlığın yüzkarasıdır. Bunlarla mücadelede herkes üzerine düşen görevi sonuna kadar yerine getirmelidir'' diye konuştu. 
     
</TEXT>
</DOC>
