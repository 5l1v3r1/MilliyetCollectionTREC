<DOC>
<DOCNO> 225371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/spo04.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan tepki 
</HEADLINE>
<TEXT>

   Trabzonspor Teknik Direktörü, Gökdeniz ve Fatih Tekke'yi bu yıl kimseye vermeyeceklerini söyledi, "Transfer iddialarına sadece gülüyorum" dedi 
      
   'Söylentiler komik' 
   ZİYA Doğan, Gökdeniz ve Fatih Tekke konusuna nokta koydu. Doğan, iki futbolcuyu da bir yıl daha hiçbir yere göndermeyeceklerini açıkladı. Doğan, "Lig devam ediyor. Oyuncularımızın da bizimle sözleşmesi var. Gökdeniz ve Fatih, her gün bir takıma satılıyor. Bunlar komik şeyler. Fenerbahçe'ye her yıl 500 futbolcu aldırıyorlar. Artık bunları kafama takmıyorum" dedi. 
   
   'Matematik ortada' 
   DOĞAN, ligin bitimine 8 hafta kala, liderle 7 puan farkları bulunduğunu belirtirken, "Eğer 20 hafta daha olsaydı, çok daha iddialı konuşabilirdim" yorumunu yaptı. Doğan sözlerini şöyle sürdürdü "Matematiksel hesaplar ve hedefler ortada. Futbolcularımı da fazla baskı altında tutmak istemiyorum. Bu baskı ters tepebilir. Sonuna kadar yarışa devam edeceğiz." 
   
   Sabri misillemesi    TRABZONSPOR, Galatasaray'ın Gökdeniz konusunda girişimlerde bulunması üzerine karşı atağa geçti. Başkan Atay Aktuğ, Sarı - Kırmızılı takımın genç yıldızı Sabri'ye talip olduklarını açıkladı. Aktuğ, "İstanbul kulüplerinin birkaç oyuncusu ile ilgili çalışmalarımız bulunuyor. Galatasaraylı Sabri de gündemimizde var. Bu oyuncu için temaslara başlayacağız" dedi. 
   
   Malatya alarmı    Hazırlıklar sürüyor 
   TRABZONSPOR, Malatyaspor ile oynayacağı zorlu maçın hazırlıklarını dün yaptığı tek antrenmanla sürdürdü. Yaklaşık 1.5 saat süren çalışmada Ziya Doğan, taktiksel hazırlıklara ağırlık verdi. Futbolcularını sık sık uyaran Doğan, "Bu maçı kazanmak zorundayız. Tek bir puan bile kaybedersek, işimiz zorlaşır. Size güveniyorum" diye konuştu. 
   
   Uçakta yer yok 
   BORDO - Mavili takımın son haftalarda elde ettiği olumlu sonuçlar taraftarların motivasyonunu da üst seviyeye çekti. Futbolcuları Malatya'ya götürecek olan uçakta taraftarların yoğun ilgisi nedeniyle yer kalmadığı bildirildi. Basın Sözcüsü Şener Yavuz, "Taraftarımızın, takımımıza gösterdiği ilgi bizi mutlu ediyor. Bu destek hep sürmeli" dedi. 
   
   
</TEXT>
</DOC>
