<DOC>
<DOCNO> 207764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur12.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'dan görevden alınan Kızılay yönetimine yolsuzluk suçlaması 
</HEADLINE>
<TEXT>

     İçişleri Bakanı Abdülkadir Aksu, Türkiye Kızılay Derneği'ni milletin bir parçası olarak gördüklerini, Bakanlar Kurulu Kararı ile görevine son verilen dernek yönetiminin yerine oluşturulan geçici kurulların yakında Kızılay'ı yeniden ''karagün dostu'' yapacağını ve dernekte seçim sürecini başlatacağını söyledi. 
     İçişleri Bakanı Abdülkadir Aksu, yazılı olarak yaptığı açıklamada, Türkiye Kızılay Derneği genel merkez kurulu, genel merkez yönetim kurulu ve genel merkez denetçiler kurulunun görevlerine İçişleri Bakanlığı'nın teklifi ile Bakanlar Kurulu kararıyla son verildiğini ve Cumhurbaşkanı'nın da bu kararı onayladığını hatırlattı. 
     Bu kararın hükümet açısından oldukça zor alındığını, Türkiye Kızılay Derneği'nin ''bu aziz milletin'' bir parçası olduğunu ifade eden Bakan Aksu, ''Türk Kızılayı yalnızca Türkiye Cumhuriyeti devletinin vatandaşları açısından değil, dünyanın neresinde olursa olsun, felakete uğramış her insan için özel bir anlamı olan ve 'güzide' vasfını daima koruması gereken bir kurumdur'' dedi. 
     Türk Kızılay Derneği'nin 17 Ağustos 1999'da yaşanan depremin ardından ciddi bir yıpranma sürecine girdiğini, bu gerçeği ilk tespit edenin Türk medyası olduğunu kaydeden Bakan Aksu, iddialar üzerine hem yürütmenin hem de TBMM'nin harekete geçerek sorunları tespit etmek amacıyla bir araştırma komisyonu kurduğunu hatırlattı. 
     Araştırma komisyonunun ortaya bir Kızılay profili çıkardığını, buna göre Kızılay'ın yaşlandığını, kendini yenileyemediğini, yolsuzluğun varolduğunu ama ''Kızılay'ın olmazsa olmaz bir milli kuruluş'' olduğunun ortaya konulduğunu anlatan İçişleri Bakanı Aksu, depremin ardından Kızılay hakkında çeşitli bakanlıkların 200'e yakın konuda inceleme yaptığını ifade etti. 
     İddialar konusunda yargı süreci başlatılırken, Kızılay'ın kendini değiştirme ve toplumsal vicdandaki yerini almaya teşvik edildiğini belirten Bakan Aksu, 57. Hükümet döneminde Başbakanlık Teftiş Kurulu müfettişlerinin raporu doğrultusunda yönetimin görevden alınmasının önerildiğini ancak bunun ikmal edilemediğini vurguladı. 
     Hükümetin Kızılay yönetimini yakından izlediğini, Kızılay yönetimine kurumun amaçları doğrultusunda çalışması için fırsat verildiğini belirten Aksu, ''Ancak, geçen zaman içinde, Türkiye Kızılay Derneği'ndeki iç çatışmalar, suiistimal iddiaları devam etmiş, bu durumdan Kızılay ve Kızılaycılık ruhu zarar görmeye devam etmiştir'' dedi. 
     
     USULEN YAPILAN KONGRE 
     Ortaya atılan iddiaların mülkiye başmüfettişlerince incelendiğini, yolsuzlukların Kızılay Genel Merkezi tarafından bilindiğinin, bazı yolsuzlukların bizzat genel merkez yöneticileri tarafından icra edildiğinin müfettişlerce ortaya konulduğunu vurgulayan Aksu, müfettiş raporlarında, Kızılay'ın TBMM Araştırma Komisyonu, Başbakanlık Teftiş Kurulu, İçişleri Bakanlığı Teftiş Kurulu raporlarını dikkate almadığını, yapılan öneriler konusunda somut adımlar atmadığını, yönetimin hukuka saygılı ve samimi bir yönetim anlayışı içerisinde bulunmadığının ifade edildiğini kaydetti. 
     Aksu, mülkiye başmüfettiş raporlarında Kızılay yönetiminin sınırsız takdir yetkisine sahip olduğunun, derneğin kapalı bir yapıya sahip bulunduğunun ve yönetimin bu yapının değişmesi için samimi gayret içerisinde olmadığının, kongrelerin usulen yapılan işlemden öteye gitmediğinin vurgulandığını belirtti. Bakan Aksu, Kızılay'ın afete hazırlık planları ve hedef tespit çalışmaları konusunda bir sistematiğin bulunmadığının ve işlerin el yordamıyla yürütülmeye çalışıldığının müfettişlerce saptandığını bildirdi. 
     Müfettişlerin Kızılay yönetiminin görevlerine son verilmesi ve bunların görevlerini yerine getirmek için geçici kurulların oluşturulmasını da istediğini belirten Bakan Aksu şunları kaydetti 
     ''Bilindiği gibi Türkiye Kızılay Derneği, kendisine önemli ölçüde kamusal ayrıcalıklar tanınmış, mevzuatla kimi görevler verilmiş bir hayır kurumudur. Ama sıradan bir hayır kurumu değildir. Bu milletin kara gün dostudur. Bu kurumda görev alacak hiç ama hiç kimsenin, kurumu yıpratacak biçimde davranmaya hakkı yoktur.'' Bakan Aksu, açıklamasının sonunda yakın bir tarihte Kızılay'ı yeniden ''kara gün dostu'' yapacak tedbirleri alarak, seçim sürecinin başlatılacağını bildirdi. 
     
</TEXT>
</DOC>
