<DOC>
<DOCNO> 248661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun27.html </URL>
<DATE> 2004/06/17/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şiddet, Irak'ta viagra satışını patlattı 
</HEADLINE>
<TEXT>

     Irak'ta savaşın bitmesine rağmen devam eden şiddetin yol açtığı stresin Irak halkının yemek alışkanlıklarından cinsel yaşamına kadar pek çok şeyi olumsuz etkilediği, özellikle ülkede Viagra satışının patladığı bildirildi. 
     ABD'de yayımlanan Los Angeles Times gazetesinde yer alan haberde, şiddet yüzünden insanların depresyona girdiği ve cinsel ilgilerinin azaldığı, bunun telafisi için de Viagra ya da benzeri ilaçlara ihtiyaç duyulduğu belirtildi. 
     Viagra ve Hindistan'dan gelen benzeri Kamagra, İngiltere'den gelen Novagra ve Suriye'den gelen Vega gibi benzer işlevlere sahip ilaçların Saddam Hüseyin döneminde de bulunduğu, ancak ithalatı kısıtlı ve yüksek gümrük vergilerine tabi olduğu için bu kadar yaygın olmadığı, haberde kaydedildi. 
     Gazeteye konuşan Iraklı eczacı Talid Abdülemir Şebani, ''Savaşın sona ermesinden bu yana Viagra satışları ne azından ikiye katlandı. Hayat güzel değil artık. Her yere bombalar ve gerilim hakim. Cesetleri ve yıkılmış evleri gördüğünüzde psikolojik rahatsızlık duyuyorsunuz ve cinsel arzunuz da bundan etkileniyor'' dedi. 
     İslam dininin Viagra benzeri ilaçları yasaklamadığını söyleyen Şebani, ''İslam'da kadınlara cinsel yönden kendisini tatmin edemeyen kocalarını boşayabilme izni verilmiştir. Viagra bu felaketin önüne geçilmesine yardımcı oluyor'' diye konuştu. 
     Haberde, Viagra benzeri ilaçların yanı sıra strese bağlı psikolojik sorunların giderilmesine yönelik Valium ve Xanex gibi ilaçların satışında da artış olduğu, cinsel gücü artırıcı ilaçların satışındaki artışın arkasında bazı diğer sosyal gereklerin olduğu da belirtildi. Örneğin, savaş yüzünden gençler arasında işsizliğin artması nedeniyle genç kızların ikinci ya da üçüncü eş olarak iş sahibi ancak yaşlı kişilerle evlendikleri, bu durumda da yaşlı insanların bu tür ilaçların desteğine ihtiyaç duydukları kaydedildi. 
     
</TEXT>
</DOC>
