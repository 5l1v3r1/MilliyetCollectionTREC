<DOC>
<DOCNO> 210507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur53.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 'hayali ihracat' operasyonu... 
</HEADLINE>
<TEXT>

     İstanbul'da, kurdukları paravan şirketler aracılığıyla ihracat yapılmış gibi göstererek devletten haksız KDV iadesi aldıkları öne sürülen Sami Levi ve ortağı Morris Bardo ile bu kişilerle bağlantıları olduğu saptanan bir bankanın şube müdürü, hesap uzmanı ve 4 yeminli murakıbının da aralarında bulunduğu 12 kişi gözaltına alındı. 
     AA muhabirinin aldığı bilgiye göre, İstanbul Mali Şube Müdürlüğü ekipleri, son yılların en büyük hayali ihracat vurgununu ortaya çıkardı. 
     Ekiplerin çalışmalarında, ''Örümcek Ağı'' davasında tutuksuz yargılanan Erol Maks Kohen'in teyzesinin oğlu Sami Levi ile ortağı Morris Bardo'nun, çeşitli alanlarda paravan şirketler kurdukları ve bu şirketler üzerinden hemen hemen her sınır kapısından ihracat yapılıyormuş gibi gösterdikleri, belgelerle ortaya çıkarıldı. 
     Mali polis, Levi ile ortağı Bardo'yu İstanbul'da yakaladı. Bu kişilerle bağlantıları olduğu belirlenen bir bankanın şube müdürü, hesap uzmanı ve bankanın 4 yeminli murakıbının da aralarında bulunduğu 12 kişi de gözaltına alındı. 
     Yetkililer, operasyonun, İstanbul'da son yıllarda gerçekleştirilen en büyük hayali ihracat operasyonu olduğunu belirttiler. 
     Zanlıların Mali Şube Müdürlüğü'ndeki sorgusu sürerken, operasyonla ilgili açıklamanın yarın yapılacağı ve şebekeye yönelik soruşturmanın sürdüğü kaydedildi. 
     
</TEXT>
</DOC>
