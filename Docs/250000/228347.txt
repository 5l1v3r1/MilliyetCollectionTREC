<DOC>
<DOCNO> 228347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/siyaset/siy04.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu kısa dönem istiyor 
</HEADLINE>
<TEXT>

   Başbakan Erdoğan, bedelli askerliği çocukları için istediği iddiasına tepki göstererek, "Oğlum bedelli değil, kısa dönem askerlik yapmak istiyor" dedi 
      Elçin Ergün 

   
   Başbakan Recep Tayyip Erdoğan, yerel seçimler öncesinde "Bedelliye tam destek veriyorum" sözlerinin ardından ortaya atılan "Çocukları için istiyor" iddialarına Kiev'den yanıt verdi. 
   Erdoğan, oğlunun bedelli değil 6 ay olan kısa dönem askerlik yapmak istediğini söyledi. Erdoğan, türban sorunundan yakınan kız öğrencilere de "Benim iki kızım da türban ve katsayı kurbanı. Acısını yaşıyorum" karşılığını verdi. 
   Erdoğan, Ukrayna ziyaretinin önceki günkü bölümünde bu ülkede öğrenim gören Türk öğrencileri kabul etti. Öğrenciler, Türkiye'deki türban yasağı ve imam hatip mezunlarına katsayı sınırlaması nedeniyle Ukrayna'da öğrenim gördüklerini söyledi. Ukrayna'daki üniversitelerin Türkiye'deki denkliğinin YÖK tarafından kabul edilmemesinden de şik yetçi olan öğrenciler, diplomalarının geçerli olmaması nedeniyle Türkiye'de yaşamak istemediklerini belirtti. 
   
   'Ben de dertliyim' 
   Hükümetin türban sorununa uzlaşı ortamında çözüm aradığını ancak bunun bazı çevrelerce, "Başbakan bu sorunu kendi kızları için çözüyor" şeklinde yorumlandığını belirten Erdoğan, şu karşılığı verdi 
   "Ben de imam hatipliyim. Ben de aynı sorunları yaşadım. İki kızım da türban ve katsayı kurbanı. Bunun için onlar da ABD'de okumak zorunda kaldı. Bunun acısını yaşıyorum." Türban konusunu seçimlerde malzeme yapmadıklarını anlatan Erdoğan, çözüm için siyasi partilerin mutabakatı ve medya yardımının şart olduğunu vurgulayarak, "Medyanın bu soruna kaşıyarak değil, uzlaştırma formülüyle yaklaşması gerekir" dedi. 
   
   Meçhul askere çiçek    Başbakan Recep Tayyip Erdoğan, dün Ukrayna'da Meçhul Asker Anıtı'nı ziyaret etti. Erdoğan, anıtın bulunduğu alana gelişinde Kiev Askeri Birlikleri Başkomutanı General Aleksandr Nikalayaviç Matveyçuk tarafından askeri törenle karşılandı. Erdoğan, 2. Dünya Savaşı'nda ölen askerler anısına yaptırılan Meçhul Asker Anıtı'na, kırmızı - beyaz karanfillerden oluşan "TC Başbakanı" yazılı çelengi bıraktı. Bu arada askeri bando, her iki ülkenin milli marşlarını çaldı. Anıt ziyareti sırasında, Ukrayna gezisinde Erdoğan'a eşlik eden Devlet Bakanları Beşir Atalay, Kürşad Tüzmen ve milletvekilleri de hazır bulundu. 
   
   
   
</TEXT>
</DOC>
