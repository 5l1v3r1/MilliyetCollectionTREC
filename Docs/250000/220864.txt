<DOC>
<DOCNO> 220864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy04.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanlar küçük mucize bekliyor 
</HEADLINE>
<TEXT>

   İnsanlar AKP'nin ulusal icraatlarından memnun, ancak partinin yerel uzantılarından ciddi endişeleri var. AKP'li adayın çıkarlara karşı durmak için çok zayıf olduğu korkusu içindeler 
      ANDREW FINKEL 

   
   AKP parti merkezinin içi, politik faaliyet kovanından çok yağmurlu bir akşamüstü kahvehanesini andırıyor. İçeride, minderleri kesik araba lastiklerinden yapılmış alçak taburelerde oturan 100 kadar insan var. 
   Aralarında Feyzi Ketenalp'in de olduğu çevre köylerden birkaç muhtarın anlatacakları vardı. Ketenalp, Garipköy'ü temsil ediyordu. Bingöl merkezden uzaklığı 13 kilometre bile olmayan 150 hanelik sağlık ocaksız bu yer, yıkıntıdan biraz fazlacaydı. Ortaçanak muhtarı da susuzluktan yakındı. Peki bu sorunları kim çözecekti Yerel hükümet mi, merkezi hükümet mi Bingöl'de iki seçmen davranışı varmış gibi gözüküyor. İlkinde oyunuzu hükümet partisine atarak yerel yetkililerin merkezdeki kaynakları cezbedebileceklerini umuyorsunuz. İkincisinde ise oyunuzu işleri halledecek kabiliyetteki adaya atıyorsunuz. 
   
   Ulusal performans 
   Selahattin Kaya mecburiyetten ikinci gruba dahil. 1994 yılında Bingöl, RP'ye geçene kadar SHP'li bir belediye başkanıydı. Şimdi ise 1999'da HADEP'le Bingöl'ü kazanan DEHAP için yarışıyor. Umuyor ki AKP'nin ulusal performansı değil, AKP'nin yerel teşkilatının şöhretinin yarattığı hayal kırıklığı kendi amacına hizmet edecek. Bunun yanında Saadet Partisi adayı Bedri Tuğ'un kazanacağı birkaç bin oyun da sonuçları kendi lehine çevirmesi için yeterli olacağından medet umuyor. 
   SHP merkezindeki çay içen küçük kalabalık, insanları Bingöl'de politikaya yönelten esas şeyi tekrar hatırlatıyor Yapacak fazlaca bir şey yok. İşşizlik ciddi bir sorun. Burada da insanlar AKP'nin ulusal seviyedeki icraatlarından memnun, ancak partinin yerel uzantılarından ciddi endişeleri var. Deprem sonrası ihalelerin yapılış biçimi ile ilgili endişe ve belediye başkanı adayı Hacı Ketenalp'in kişisel çıkarlara karşı durmak için çok zayıf olduğu yönünde bir korku var. Yine de çok sayıda insan AKP merkezinin dışında bekliyor. Ve beklemek. Eğer gerçek söylenmeliyse, küçük bir mucize bekliyorlar. 
   
   
   
</TEXT>
</DOC>
