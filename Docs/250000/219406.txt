<DOC>
<DOCNO> 219406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas08.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Niran Ünsal 'kullanıcı' mı 
</HEADLINE>
<TEXT>

   İstanbul'daki kapsamlı 'kokain operasyonu'nda, Bolivya güzeli gözaltına alınıp bırakıldı. Polis, şarkıcı Niran Ünsal'ın peşinde 
      SERHAT ÜNAL İstanbul 
   
   Bir Güney Amerika ülkesinden Türkiye'ye kokain getirileceği ihbarı üzerine harekete geçen Narkotik polisi, Atatürk Havalimanı Dış Hatlar Terminali'nde önlem aldı. Yapılan takip sonucu, Bolivya uyruklu Osberto Rodriguez Villavicencio ile Best Model Of The World yarışması için gelen Maria Alejandra Arus Zambrana gözaltına alındı. 
   Üst ve bagajlarında suç unsuru tespit edilemeyen iki kişinin, röntgen filmleri çekildi. Villavincencio'nun mide ve sindirim sisteminde kapsüller bulundu. Tıbbi müdahaleyle, mide asidinden dolayı patlamak üzere olan 68 adet kapsül halinde 734 gram kokain çıkarıldı. 
   
   Coşkun'un da adı var 
   Operasyon kapsamında tutuklanan bazı satıcılardan uyuşturucu aldıkları gerekçesiyle şarkıcı Niran Ünsal ve uyuşturucu komasında ölen Burçin Bircan'ın arkadaşı işadamı Önder Coşkun aranıyor. Model Zambrana ise serbest bırakıldı. Narkotik Şube Müdürü Tufan Ergüder, İstanbul'daki diğer üç ayrı operasyonda, 61 kilo 800 gram eroin daha ele geçirildiğini, 17 kişinin gözaltına alındığını açıkladı. Kullanıcı oldukları belirtilen, Adanasporlu futbolcu Umut Korkut'un da bulunduğu beş kişinin ise adliyeden serbest kaldığı öğrenildi. 
   
   
</TEXT>
</DOC>
