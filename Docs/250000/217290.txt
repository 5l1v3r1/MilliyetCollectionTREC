<DOC>
<DOCNO> 217290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko05a.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema demek çile demek 
</HEADLINE>
<TEXT>

   8 Mart'ta başlayacak nema ödemelerinde öncelik kurumlara verilecek. Kurumların çoğu ödemelere aracılık etmek istemediğinden çalışanlar banka şubelerine başvuracak 
      EKONOMİ SERVİSİ 
   
   Zorunlu Tasarruf nema ödemelerinin ilk taksitinin mart ayında yapılması planlanırken, bu kez ödemelerde önceliğin, kuruluşlara tanınması planlanıyor. 
   Anadolu Ajansı'nın haberine göre, Ziraat Bankası, Devlet Bakanı Ali Babacan tarafından başlama tarihi 8 Mart olarak açıklanan ödemeleri yapmaya hazır durumda bulunuyor. Hazine'den nema ödemelerine ilişkin paranın Ziraat Bankası'na aktarılmasından sonra, banka tarafından ödeme takvimi belirlenecek. 
   
   Takvim açıklanacak 
   Ödemelerde geçen yıldan farklı olarak, bu kez önceliğin kuruluşlara verilmesi üzerinde duruluyor. Bu plana göre 8 Mart tarihinde ödemelerin başlamasıyla birlikte, öncelikle kuruluşlara nemalar ödenecek. Kuruluşların ödemelerinin yapılmasının ardından, zorunlu tasarruf numarasının son hanesine göre ödemelerin ne zaman gerçekleştirileceği kamuoyuna duyurulacak. 
   Ancak kuruluşların çoğunun nema ödemelerine aracılık etmek istemediği belirtiliyor. Bu nedenle çalışanların çoğu nemalarını almak için Ziraat Bankası şubelerine başvuracak. Bu durumda da ödemeler için kuyruklar oluşacak. 
   Bu yıl mart, haziran, eylül ve aralık aylarında zorunlu tasarruf nema ödemesi gerçekleştirilecek. Nema ödemeleri 10 taksitte bitirilecek. 
   
   
</TEXT>
</DOC>
