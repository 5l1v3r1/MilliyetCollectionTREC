<DOC>
<DOCNO> 236138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun26.html </URL>
<DATE> 2004/04/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat, yarın ABD'ye gidiyor... 
</HEADLINE>
<TEXT>

     KKTC Başbakanı Mehmet Ali Talat, ABD'nin Güney Kıbrıs Büyükelçisi Michael Klosson'u kabul ederek görüştü. 
     Klosson, Cumhuriyetçi Türk Partisi CTP Genel Merkezi'nde yapılan görüşme öncesine, bir soru üzerine, Talat'ın ABD gezisi ve diğer konular üzerinde duracaklarını söyledi. 
     Başbakan Talat, referandumdan sonraki gelişmelerle ilgili olarak temaslarda bulunmak ve KKTC'nin sıkıntılarının hafifletilmesine destek istemek amacıyla gelecek hafta ABD'ye gidecek. 
     Talat, ABD ziyareti için 3 Mayıs Pazartesi günü KKTC'den ayrılacak. Talat, Salı günü New York'ta yerel saatle 14.30'da Dışişleri Bakanı Colin Powell ile görüşecek. 
     Başbakan Talat'ın, aynı gün BM Genel Sekreteri Kofi Annan ile görüşmesi de planlanıyor. 
     New York'taki temaslarını tamamladıktan sonra Washington'a geçecek olan Talat'ın, düşünce kuruluşu Stratejik ve Uluslararası Etütler Merkezi'nde CSIS bir konuşma yapması öngörülüyor. 
     Talat'ın Washington'da kaldığı sürede, ABD Kongresi'nin önemli yetkilileriyle de biraraya gelmesi bekleniyor. 
     KKTC ve Güney Kıbrıs'ta 24 Nisan'da eş zamanlı olarak yapılan referandumların ardından Avrupa Birliği ve Avrupa Konseyi'nde KKTC'ye ilişkin alınan kararların Türk tarafını yeterince memnun etmemesinin ardından, Başbakan Talat'ın Amerikalı yetkililerle temaslarında, KKTC'nin sıkıntılarının hafifletilmesi konusunda aktif destek istemesi bekleniyor. 
     
</TEXT>
</DOC>
