<DOC>
<DOCNO> 247996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/yasam/yas04.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası fuhuş çetesine darbe 
</HEADLINE>
<TEXT>


'Mirage' adı verilen operasyonla, uluslararası kadın ticareti yapan çetenin Türkiye ayağı çökertildi. Fuhuşa zorlanan 7 kadın kurtarıldı 

ERDAL KILINÇ İstanbul 

Güneydoğu Avrupa İşbirliği Girişimi SECI Sınırı Aşan Suçlarla Mücadele biriminin organizasyonuyla düzenlenen "Mirage" adı verilen operasyonda, uluslararası kadın ticareti yapan çetenin Türkiye ayağı çökertildi. Fuhuşa zorlanan 17 yaşındaki D.O.'nun 7 haftalık hamile olduğu belirlendi. 
Alınan bilgiye göre, geçen mayısta uluslararası kadın ticaretinin önemli isimleri oldukları öne sürülen Anton Chelaru Gica ile Relu Rotaru, Romanya'da yakalandı. Yapılan yazışmalar sonucunda operasyonun Türkiye ayağı başlatıldı. 

4 ayda 204 bin dolar 
Romanya'dan getirilen kızların kaldığı Beyoğlu'ndaki otele 31 Mayıs'ta baskın yapıldı. D.O.'nun da aralarında bulunduğu 7 kadın kurtarıldı. Aynı otelde şebekenin İstanbul'daki ayağı olduğu öne sürülen Anca Carpusco da yakalandı. 
Kadınların bilgi vermekten korkması üzerine psikologlardan yardım istendi. Psikoloğa verdikleri bilgi doğrultusunda, otobüs şoförü Fevzi Yeşil ile müşterilerle bağlantı kurduğu öne sürülen Cemal İzgi tutuklandı. 
Para trafiğini M. Andreea Romona ile gözaltına alınan Carpusco'nun yürüttüğünü iddia edilen şebekenin, Türkiye'den, Romanya'ya 24 Şubat 2004'ten bugüne kadar 204 bin dolar transfer ettiği de belirlendi. 
5 ev ile 2 otele yapılan baskınlarda, dört telefon fihristi, adres ve plaka kayıtlarının yer aldığı 7 defter ele geçirildi. Şebekeye ait ajandada ise müşterilerin otomobil plakalarından ev ve cep telefon numaralarına, mesleğinden yaşına, kendilerine referans eden kişiden, cinsel tercihlere kadar bir çok bilginin yer aldığı görüldü. 
Sahte para veren ve kadınları istekleri dışında ilişkilere zorlayan müşterilerin ise kırmızı kalemle işaretlenmesi dikkat çekti. 

7 haftalık hamile çıktı 
Bu arada, 7 haftalık hamile D.O.'nun, ifadesi ve ajandasından elde edilen bilgiler üzerine "Küçük yaşta kızla birlikte oldukları" iddiasıyla aralarında bir şarkıcının da yer aldığı 11 kişi gözaltına aldı. D.O.'nun 8 ayda 200'ü aşkın kişiyle birlikte olduğu öne sürüldü. Kadınların, 100 ile 1000 dolar arası değişen paralarla pazarlandıkları belirlendi. 


</TEXT>
</DOC>
