<DOC>
<DOCNO> 221796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko31.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Avrupa Birliği, CE işareti için Türkiye'yi oyalıyor 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Avrupa Birliği'nin AB CE işareti konusunda uzun süredir Türkiye'yi oyaladığını belirtti. 
     Yıldırım, yaptığı yazılı açıklamada, Türkiye'de CE işareti verme yetkisine sahip, onaylanmış kuruluş gereklerini yerine getirmiş birçok kuruluş bulunduğunu belirterek, şunları kaydetti 
     ''Hatta şu anda 3 kuruluşumuz, bütün onaylanmış kuruluş olma sürecini tamamlamış sadece AB onayını beklemektedir. Ancak, onaylanmış kuruluş atama yetkisini elinde bulunduran AB, hem Türkiye'ye atama yetkisini hem de Türkiye'den başvuran kuruluşlara onaylama numarasını vermemektedir. Bunun adil bir mantığı yoktur.'' Türkiye'deki firmaların, Türkiye'de CE işareti için ödeyeceği maliyetin 8-10 katına AB'ce onaylanmış kuruluşlara gitmek zorunda bırakıldığına işaret eden Yıldırım, bu sebeple kaynakların dışarıya aktığına dikkati çekti. 
     Mehmet Yıldırım, şu görüşleri dile getirdi 
     ''Artık, kendi onaylanmış kuruluşumuz olacak, firmalarımız yüksek maliyetlerden kurtulacak derken, şimdi de AB bu kuruluşlarımıza onaylanmış kuruluş statüsü vermemekte, binlerce, milyonlarca euro gereksiz yere AB'ye gitmeye devam etmektedir. Bu durum, AB'nin haksız bir uygulama içersinde olduğunu hatta kasıtlı olarak kuruluşlarımıza onay vermediğini düşündürmektedir. Yani, CE işaretinde davul Türkiye'nin boynunda, tokmak ise AB'nin elindedir.'' 
     
</TEXT>
</DOC>
