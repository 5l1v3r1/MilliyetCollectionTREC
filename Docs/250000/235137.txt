<DOC>
<DOCNO> 235137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/yas10.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>



Bu da çöldeki Mars 

DIŞ HABERLER SERVİSİ 
ABD'nin Utah eyaletindeki Hanksville bölgesi, kırmızı ve gevşek toprağı, tepeleri ve kayalık alanlarıyla Mars yüzeyine benzemesi nedeniyle NASA araştırmacıları tarafından Mars'ta astronotların karşılaşacağı durumları incelemek ve ileride gezegene yapılacak yolculuklara hazırlanmak amacıyla kullanılıyor. Bölgede kurulan Mars Çölü Araştırma İstasyonu çalışanları, astronot kıyafetleri, hava tüpleri ve 13.5 kilogramlık ayakkabılarıyla bölgede dolaşarak 'Mars yüzeyini Dünya'da inceliyor'. 

Çocuklardan geriye okul çantaları kaldı 

DIŞ HABERLER 
Kuzey Kore'de 22 Nisan'da meydana gelen tren 'patlamasında' yaralanan 2 çocuk hastanede tedavi görüyor. Çoğu çocuk toplam 161 kişinin öldüğü, 1300'den fazla kişinin yaralandığı kaza sonrası Dünya Gıda Programı yetkililerinin çektiği fotoğraflarda, yaralıların yanı sıra, patlamanın etkisiyle yıkılan bir okulun öğrencilerine ait çantalar ve hastanelerin bakımsızlığı da gözler önüne seriliyor. Uluslararası yardım kuruluşları, patlamanın meydana geldiği Ryongchon bölgesinde çalışmalarına devam ediyor. 

Mona Lisa tablosu çürüyor 

DIŞ HABERLER SERVİSİ 
Leonardo da Vinci'nin 1500'lü yıllarda yaptığı Mona Lisa tablosunun çürümeye başlaması, sergilendiği Fransa'daki Louvre Müzesi'nin yetkililerini korkuttu. Yetkililer, tablonun etrafındaki ince kavak ağacından yapılmış tahta panonun eğrilmeye ve çürümeye başlaması üzerine iklim değişikliğine karşı çalışma başlattılar. Tahta panodaki çürümenin bugüne kadar görünenlerden daha fazla olduğu belirtilirken, çalışma sürecinde tablonun hangi materyallerden yapıldığı da araştırılacak. Mona Lisa tablosu bu sürede ziyarete açık tutulacak. 

Kozmetik kraliçesi Lauder öldü 

DIŞ HABERLER SERVİSİ 
Kozmetik dünyasının kraliçesi Estee Lauder 97 , önceki gece New York'taki evinde kalp ve akciğer yetmezliğinden yaşamını yitirdi. Kozmetik dünyasına küçük bir atölyede yaptığı kremlerle giren Lauder, zamanla uluslararası kozmetik imparatorluğuna sahip oldu. 1998 yılında Time dergisinin 'yüzyılın en etkili 20 iş dehası' listesindeki tek kadın olan Estee Lauder, "Çirkin kadın yoktur, kendine bakmayan kadın vardır" sözleriyle tanınıyordu. 

Avustralya'da 'türban' maç iptal ettirdi 

Avustralya'da hafta sonunda oynanan kadınlar ligi futbol maçının, bir kadın oyuncunun türbanı yüzünden iptal edilmesi üzerine soruşturma başlatıldı. Yetkililer, Viktorya eyalet takımının oyuncusu Afife Saad'ın, cumartesi günkü maçta, hakemin türbanını çıkarması talebini reddettiğini, takım arkadaşlarının da Afife'yi desteklediklerini, bunun üzerine 15 dakika kadar duran maçın, daha sonra tatil edildiğini açıkladı. 4 yıldır maçlara türbanla çıktığını söyleyen Saad, şimdiye dek sorun yaşamadığını söyledi. Viktorya Eyaleti Futbol Federasyonu yetkilisi Chris Bambridge de, hakemin, ayrımcılıkla mücadele yasalarını ihlal ettiği tespit edilirse cezalandırılabileceğini söyledi. Bambridge, federasyon yönetmeliklerinde türbanla ilgili madde bulunmadığını da kaydetti. 


</TEXT>
</DOC>
