<DOC>
<DOCNO> 243639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur16.html </URL>
<DATE> 2004/05/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yargıtay, Dev-Yol davasında cezaları idamin kaldırılması nedeniyle bozdu 
</HEADLINE>
<TEXT>

     Yargıtay, 12 Eylül'den sonra açılan Dev-Yol davasında verilen 20 sanık hakkında müebbet, 2 sanık hakkında da 16 yıl 8'er ay hapis cezasına ilişkin kararı, idam cezasının kaldırılması nedeniyle bozdu. 
     Yargıtay 11. Ceza Dairesi'nde bugün yapılan duruşmaya, bazı sanıklar ile avukatları katıldılar. 
     Sanık avukatlarından Şenal Sarıhan, dava dosyasındaki 275 klasörün kayıp bulunduğunu, bunun adil yargılanma hakkına aykırı olduğunu ileri sürerek, hükmün usul ve esastan bozulmasını istedi. 
     Avukat Mehdi Bektaş da 12 Eylül sonrasında ''sanıkların ağır işkence altında yargılandığını ve sanıkların şans eseri kurtulduklarını'' savundu. Bektaş, AİHM'e başvurulmayacak bir karar verilmesini istedi. 
     Sanıklardan Cahit Akçam, bugün Irak'ta yaşananların daha kötüsünü kendilerinin o dönemde yaşadıklarını belirterek, kararın bozulmasını istedi. 
     Sanık Nuri Ramazanoğlu da hiçbir eyleme katılmadığını belirterek, ''Biz bu memleketi seviyoruz. Benim dedelerim emperyalistlere karşı savaştı, ben nasıl emperyalizme 'Hayır' demem'' dedi. Ramazanoğlu, ABD emperyalizminin bugün Irak'ta yaptıklarının görüldüğünü, kendilerinin bunun daha fazlasını yaşadıklarını kaydetti. Ramazanoğlu ''Artık onurumuzla yaşamak istiyoruz, bizi bu işten kurtarın'' diye konuştu. 
     Sanık Nurettin Aytun da 16 yaşından bu yana sanık olduğunu, hiçbir eyleme katılmadığını belirterek, kararın bozulmasını istedi. 
     -KARAR- Verilen kısa aradan sonra kararı açıklayan Yargıtay 11. Ceza Dairesi Başkanı Ersan Ülker, sanıklar hakkında Türk Ceza Kanunu'nun idamı düzenleyen 146. maddesinden dava açıldığını, Türk Ceza Kanunu'nun indirim maddelerini öngören 55 ve 59. maddelerinin uygulandığını anımsattı. 
     Anayasa'da yapılan son değişiklik ile idamın tamamen kaldırıldığını hatırlatan Ülker, bu nedenle hükmün oy birliğiyle bozulmasına karar verildiğini bildirdi. 
     Ankara 6. Ağır Ceza Mahkemesi, Yargıtay'ın bozma kararından sonra 20 sanığı Türk Ceza Kanunu'nun 146 1 maddesi uyarınca anayasal düzeni zorla değiştirmeye kalkışmak suçundan müebbet hapis cezasına çarptırmış, 2 sanığı ise 16 yıl 8'er ay ağır hapis cezasına mahkum etmişti. 
     Yargıtay, sanıklara idam cezası verilmemesine rağmen yerel mahkeme hükmü kurarken temel ceza olarak idam cezasını esas alıp, bu maddeler üzerinden Türk Ceza Kanunu'nun 55 ve 59. maddelerindeki indirimi uygulaması nedeniyle kararı bozdu. İdam cezasının kaldırılmasının ardından temel ceza, ağırlaştırılmış müebbet hapis cezası olursa indirim maddeleri de bu ceza üzerinden yapılacağından kararın bu nedenle bozulduğu öğrenildi. 
     
</TEXT>
</DOC>
