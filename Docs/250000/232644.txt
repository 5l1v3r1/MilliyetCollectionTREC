<DOC>
<DOCNO> 232644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/guncel/agun.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan uçak kalbinden vurdu 
</HEADLINE>
<TEXT>

   Dr. Haldun Direskeneli, bineceği uçağı kaçırmasına dayanamadı, üzüldü ve geçirdiği kalp krizi sonucu yaşamını yitirdi 
      M. Akif Erdem 
   
   ABD'nin uzay araştırmaları kurumu NASA'ya proje üreten 'Analytical Mechanics Associates Inc.' isimli bir şirkette çalışan Dr. Haldun Direskeneli 47 , 9 Nisan'da Virginia Havaalanı'ndan başka bir kente gitmek üzere rezervasyon yaptırdığı uçağı kaçırınca üzüntüden kalp krizi geçirerek öldü. 
   En son, yeni nesil uzay mekiklerinin farklı prototiplerinin test edilmelerini sağlayan programlar üzerinde çalıştığı bildirilen Direskeneli'nin cenazesi, ABD'de yapılan törenin ardından dün ağabeyi Haluk ve kardeşi Taner Direskeneli tarafından İstanbul'a getirildi. 
   
   Toprağa verildi 
   Eşi ve iki çocuğu ABD'de kalan Direskeneli için dün Erenköy Galip Paşa Camii'nde cenaze töreni düzenlendi. Çok sayıda yakınının katıldığı törende baba İsmail Direskeneli, oğlunun tabutuna sarılarak gözyaşı döktü. Cenaze namazının ardından Direskeneli'nin cenazesi Karacaahmet Mezarlığı'nda toprağa verildi. 
   
   Projeler üretti    ODTÜ Elektrik Mühendisliği Bölümü'nü bitiren Dr. Haldun Direskeneli 1978'de ABD'ye gitti. 1987'de Amerika'da Ohio State Üniversitesi'nde eğitimini tamamlayan Direskeneli, 1988'de NASA'ya projeler üreten bir şirkette işe başladı. Aylin Direskeneli ile evliliğinden 5 ve 2 yaşlarında iki oğlu bulunan Türk bilim adamı uzayla ilgili çeşitli projelerde görev yaptı. 
   
   
   
</TEXT>
</DOC>
