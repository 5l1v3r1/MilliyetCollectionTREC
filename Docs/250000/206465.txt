<DOC>
<DOCNO> 206465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/magazin/mag01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Popstar 2' dalgası geliyor 
</HEADLINE>
<TEXT>

   Popstar'da finale yaklaşılırken, yapımcı şirket ikinci Popstar için kolları sıvadı. İkinci bölümün ilk elemesi Trabzon'da başlayacak ve sekiz ilde devam edecek... 
      DENİZ ALTUNTAŞ 
   
   Türkiye'nin gündem oluşturan yarışması Pop-star'da finale yaklaşılırken, ikinci Popstar için de hazırlıklar başladı. Şubat ayında başlayacak ikinci Popstar'ın elemeleri Trabzon'un ardından sekiz ilde sürecek. İkinci Popstar'da Almanya'daki gurbetçi gençler de yeteneklerini sergileyecek. MED Yapım'ın ortağı Fatih Aksoy Münih, Berlin ve Stutgart kentlerinden birinde gurbetçi gençler için de eleme yapılacağını açıkladı.. 
   
   3.5 milyon oyu geçtik 
   Türkiye için 'hayırlı bir yarışma' başlattıklarını, durgun giden pop müzik piyasasını canlandırdıklarını kaydeden Fatih Aksoy, geçtiğimiz hafta yarışmaya halkın 3.5 milyon oy gönderdiğini söyledi. Elena'nın ikinci seçilmesiyle beraber artık seyircilerin performansa göre oy verdiğini belirten Aksoy şunları söyledi "Bu hafta oy sayımız 3,5 milyon oldu. Benim oy sayım da 15'e çıktı. Elena, Evren ve Firdevs'e az oy geldiği için ben hep kızlara oy attım. İlk oyumu ilk hafta elenen Müge'ye atmıştım. Erkeklere oy atmadım ama Eser elenince ben de ağladım..." 
   
   Bayhan yalan söylemedi 
   Yarışmaya seçilen finalistlere özel yaşamlarıyla ilgili herhangi bir soru sormadıklarını anlatan Aksoy sözlerini şöyle sürdürdü "Biz kimseye özel yaşamıyla ilgili soru sormadık. O yüzden Bayhan da dahil kimse yalan söylemedi. Bayhan'ı diskalifiye etmeye hakkım yok. Çünkü Bayhan'ı bir kere daha cezalandırmak için bir sebebimiz yoktu. İkinci Popstar'da da sabıka kaydı istemeyeceğiz." 
   
   Yine rekorları alt üst etti    Popstar yarışması cumartesi AB Sosyoekonomik statüde yüzde 20.0 reyting ve yüzde 52.7 izlenme payı ile Tüm Kişiler'de de yüzde 18.0 reyting ve yüzde 39.4 izlenme payı ile günün en çok izlenen programı oldu. Aynı gün Kanal D, Prime Time'da yüzde 24.5 ve Tüm Gün'de de yüzde 18.0 izlenme paylarıyla günün en çok izlenen televizyon kanalı oldu. 
   
   
</TEXT>
</DOC>
