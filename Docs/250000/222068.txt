<DOC>
<DOCNO> 222068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda ''sponsorluk'' yasası yürürlükte... 
</HEADLINE>
<TEXT>

     Sporda sponsorluğa ilişkin düzenlemeler içeren 5105 sayılı ''Gençlik ve Spor Genel Müdürlüğünün Teşkilat ve Görevleri Hakkında Kanun ile Bazı Kanunlarda Değişiklik Yapılmasına Dair Kanun'' Resmi Gazete'nin bugünkü sayısında yayımlanarak, yürürlüğe girdi. Yasaya göre, ulusal veya uluslararası spor hizmet ve faaliyetlerini desteklemek amacıyla gerçek ve tüzel kişiler Gençlik ve Spor Genel Müdürlüğü'nün yıllık faaliyet programında yer alan ulusal ve uluslararası gençlik ve spor organizasyonları, sporcuların transfer bedelleri hariç olmak üzere spor kulüpleri ile federasyonların yıllık programlarında bulunan sporun yaygınlaştırılması ve sporcuların desteklenmesine yönelik resmi sportif faaliyetleri için sponsorluk yapabilecek. 
     Ferdi veya takım sporcuları ile gençlik ve spor kulüpleri, ulusal veya uluslararası sportif faaliyetlerde, Genel Müdürlüğün belirleyeceği esaslar dahilinde reklam alabilecek. 
     Federasyonlara, talepte bulunmaları durumunda, Merkez Danışma Kurulu'nun önerisi, Genel Müdürlüğün bağlı olduğu Bakan'ın teklifi ve Başbakan'ın onayı ile idari ve mali özerklik verilebilecek. 
     Özerklik verilecek federasyonda, faal sporcu sayısı, faal kulüp sayısı, spor dalının Türkiye ve dünyadaki yaygınlığı ve gelişme potansiyeli, gelirlerinin giderlerini karşılayabilme yeterliliği, spor dallarının olimpik olup olmadığı, federasyon veya bağlı kulüplerin tesis durumu gibi kriterler aranacak. 
     Tahkim Kurulu'nun yapısı da yeniden düzenlendi. Buna göre, özerk federasyonların ceza veya disiplin kurullarınca verilecek kararlara karşı genel müdürlük bünyesinde oluşturulacak Tahkim Kurulu'na itiraz edilebilecek. Tahkim Kurulu 7 asil ve 7 yedek üyeden oluşacak. Üyelerin 5'inin hukukçu, ikisinin ise spor alanında bilimsel çalışmalar yapmış ve sporda idareci, teknik adam ve benzeri görevlerde bulunmuş, kariyer sahibi kişiler olması şartı getirildi. Üyeler Genel Müdürlüğün teklif ettiği ve genel müdürün bağlı olduğu bakanın onayı ile 6 yıl için görevlendirilecek. Tahkim Kurulu'nun verdiği kararlar kesin olacak. 
     Federasyonların sunacakları projeleri desteklemek amacıyla gerektiğinde Genel Müdürlük bütçesinden özerk federasyonlara kaynak tahsis edilebilecek, menkul ve gayrimenkuller bedelsiz olarak 49 yıllığına sportif hizmet ve faaliyetler için özerk federasyonlara tahsis edilebilecek. 
     Özerk federasyonların tüm gelirleri her türlü vergi, resim ve harçtan muaf olacak. 
     Özerk federasyonların her türlü faaliyet ve işlemleri Genel Müdürlüğün bağlı olduğu Bakanlık tarafından denetlenecek. Bu denetim sonunda görevi başında kalmasında sakınca görülen federasyon başkanı veya yönetim kurulu üyeleri hakkında karar almak üzere Genel Müdürlüğün bağlı olduğu Bakan, genel kurulu olağanüstü toplantıya çağıracak. 
     Sponsorluk harcamalarının, amatör spor dalları için tamamı, profesyonel spor dalları için yüzde 50'si gider olarak gösterilebilecek. 
     
</TEXT>
</DOC>
