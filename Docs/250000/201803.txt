<DOC>
<DOCNO> 201803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun01.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, teröristlerin para aktarma mekanizmasını çözemiyor 
</HEADLINE>
<TEXT>

     ABD yönetiminin, uluslararası teröristlerin birbirleri arasında küresel çapta para aktarımını nasıl yaptıklarını hala tam olarak çözemediği bildirildi. 
     Kongre'nin soruşturma organlarından ''Genel Muhasebe Ofisi''nin hazırladığı raporda, teröristlerin para aktarım mekanizmalarına sızmanın oldukça güç olduğu belirtildi. 
     Reuters'ın haberine göre raporda, teröristlerin yeraltı mali mekanizmaları olduğu, FBI dahil bu fiili izlemekle görevli organların yeterli veri toplayamadığı, analiz yapamadığı kaydedildi. Raporda, bu başarısızlıkta, hükümet organlarının hatalarının da payı olduğu savunuldu. 
     ABD Hazine Bakanlığı ise teröristlerin mali kaynaklarının kesilmesi için oldukça etkili bir çalışma yapıldığını belirtiyor. Bakanlığın bir sözcüsü, tüm dünyada son dönemde 340 teröristin veya terörist örgütün 136 milyon dolar değerindeki malvarlığının dondurulduğunu, terörizmle doğrudan bağlantılı 60 milyon dolara da el konulduğunu belirtti. 
     
</TEXT>
</DOC>
