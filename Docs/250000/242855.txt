<DOC>
<DOCNO> 242855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/bnba.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Pistons çalıştı 
</HEADLINE>
<TEXT>


Mehmet Okur'un takımı, Indiana'yı ikinci maçta devirerek 1-1 eşitliği sağlarken, skoru savunma belirledi. Memo da, 9 sayı, 4 ribaunt ve 1 blokla görevini yaptı 

METE AKTAŞ NBA'e yakın plan 


Rasheed Wallace İkinci maçı kazanamayacaklar. Bunu benim söylediğimi gazetelerinizde belirtin artık manşetten mi girersiniz, arka kapağa mı yazarsınız, ortadan mı koyarsınız orasını bilmem. Ama bildiğim şey şu Pacers ikinci maçı kazanamayacak." 
Muhabir "Peki sence ikinci maçın anahtarı ne olacak " 
Rasheed Wallace "İkinci maçı kazanamayacaklar." 
Muhabir "İkinci maçta neyi farklı yapacaksınız " 
Rasheed Wallace "İkinci maçı kazanamayacaklar" 
Detroit Pistons'ın, Doğu Konferansı finali 1. maçında deplasmanda Indiana Pacers'a 74 - 70 yenilmesinin ardından, Detroit'in kariyeri boyunca her zaman ilgi odağı olan forveti Rasheed Wallace, serinin yine Indiana'nın sahasında oynanacak 2. maçını kazanacaklarını işte böyle garanti etmişti. 

"Sözüm senettir" 
Bırakın Play - Off'larda, normal sezonda bile bir maçı kesin olarak kazanmayı iddia etmek büyük cesaret isterken, Rasheed Wallace'ın Indiana Pacers gibi normal sezonda 61 galibiyet alan NBA 1.si bir takıma karşı, konferans finalinde 1 - 0 geriye düşmüş ve üstelik deplasmanda oynarken, galibiyet garantisi vermesi akıl karı gözükmüyordu. Ama Detroit Pistons serinin 2. maçında Indiana'yı deplasmanda 72 - 67 mağlup ederek, hem Rasheed Wallace'ın garantisine onay damgasını vurdu, hem de Indiana'nın elde etmek için 82 maçın 61'ini kazanmak zorunda kaldığı saha avantajını elinden alıverdi. Rasheed Wallace oyunda kaldığı 38 dakikada, hücumda 19 - 4 şut isabeti ile sadece 10 sayı üretebildiyse de, savunmada pota altındaki partneri Ben Wallace ile birlikte Pacers oyuncularına geçit vermedi. R. Wallace 5, Ben Wallace 4 blok yaparken, Pistons toplamda 19 blokla NBA play - off tarihinde bir maçta en çok blok yapan 2. takım oldu. 

Memo'nun katkısı 
Muhteşem savunma dışında Pistons'ın maçı kazanmasındaki ana faktör benchinden aldığı verimdi. 78 - 74 kaybettikleri ilk maçta Pistons yedekleri 9 sayı 9 ribaundluk katkıda bulunurken, 2. maçta 23 sayı 8 ribaund 5 blok ile oynadılar. Pota altında O'Neal ve Foster dışında boğuşabilecek bir oyuncusu olmayan Pacers'a karşı Detroit coachu Larry Brown, 2.11'lik Mehmet Okur ve normal sezonda az kullanılan 2.13 boyundaki Elden Cambell'ı da rotasyona dahil edince Pacers, Wallace Wallace haricinde iki yetenekli uzun ile daha uğraşmak zorunda kaldı. Mehmet Okur'un 2. maçta sahada kaldığı 16 dakikada 9 sayı 4 ribaund 1 blok ile oynayıp ilk maçtaki tutuk görüntüsünden kurtulmuş olması sevindiriciydi. 
Serinin 3 ve 4. maçı Detroit'in sahasında oynanacak ve Pistons bu iki maçı da kazanıp Indianapolis'de oynanacak 5. maça 3 - 1'lik avantajla gitmek için elinden geleni yapacak. 

Knicks, Memo'nun peşinde 

DETROİT Pistons'taki milli oyuncumuz Mehmet Okur'a, New York Knicks transfer teklifi yaptı. New York Post gazetesi, New York Knicks'in Okur'la 6 yıllık bir anlaşma için 5 milyon dolardan pazarlığı başlatmaya hazır olduğunu iddia etti. Milli oyuncumuz ise aynı gazeteyle yaptığı söyleşide şimdilik New York Knicks'i düşünmediğini ve yuvada kalmak istediğini belirtti. Mehmet Okur, "New Jersey'de çok Türk var. Ama öncelikle takımımda kalmak istiyorum" diye konuştu. 




</TEXT>
</DOC>
