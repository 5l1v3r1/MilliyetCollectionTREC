<DOC>
<DOCNO> 243663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas10.html </URL>
<DATE> 2004/05/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Saksıda yetişen nemlendirici Aloe Vera 
</HEADLINE>
<TEXT>

     Ünlü Mısır Kraliçesi Kleopatra'nın güzellik sırlarından biri olarak bilinen aloe vera bitkisi, kozmetik ürünlerinden sonra şimdi de saksıda evlere girmeye hazırlanıyor. 
     Kozmetik ürünlerinin vazgeçilmez bitkisi aloe vera, günlük cilt bakımı için Hijyen Su Peyzaj ve Sulama Sistemleri Ltd. Şti tarafından saksıda satışa sunuldu. 
     Saksıda yetiştirilen bitkinin taze yaprakları koparılarak yaprağın içindeki jel anında nemlendirici olarak istenilen yere uygulanabiliyor. Koparıldıktan sonra bir hafta saklanabilen bitkinin yapraklarındaki jel, istenilen bölgeye sürülerek ''nemlendirici'' olarak kullanılabiliyor. 
     Satış Sorumlusu Cengiz Doğangönül, saksılarda satışa sundukları aloe vera bitkisini ABD'den ithal ettiklerini, bu bitkilerin Bursa'daki seralarda ziraatçiler tarafından Türk toprağına adapte edildiğini söyledi. 
     Türkiye'de de aloe vera benzeri çok fazla bitki bulunduğunu, ancak bunların birbirine karıştırılmaması gerektiğini anlatan Doğangönül, bu bitkinin kesinlikle bir kaktüs değil bir cins ''çöl zambağı'' olduğunu söyledi. 
     Saksıda satışa sundukları bitkinin bakımının kolay olduğunu anlatan Doğangönül, özellikle hanımların nemlendiricilere avuç dolusu para ödemek yerine evlerinde yetiştirecekleri bu bitki ile doğal nemlendirici etkisi sağlayabileceklerini ifade etti. 
     Doğangönül, aloe vera bitkisinin iç mekanda fazla güneş almayan, sıcaklığın 18 derecenin altına düşmediği bir yerde zeolit ve perlitli bir toprakta kolaylıkla yetiştirilebileceğini, 5-6 günde bir sulamanın yeterli olacağını anlattı. 
     
     200'DEN FAZLA İLAÇTA VAR 

     200'e yakın ilaçta aloe vera bitkisinin kullanıldığını kaydeden Doğangönül, bitkinin nemlendirici etkisinin yanı sıra sivilce ve uçuk tedavisi, yanık ve nikotin lekelerinin giderilmesinde de etkili olduğunu belirtti. 
     Doğangönül, bitkileri büyüklüklerine göre, 20, 30 ve 40 milyon olmak üzere üç boyda satışa sunduklarını söyledi. Doğangönül, koparıldıkça bitkinin büyümeye devam ettiğini, büyük yapraklarındaki jelin nemlendirici açısından daha zengin olduğunu kaydetti. Doğangönül, koparılan yaprakların folyoya sarılarak buzdolabında bir hafta saklanabileceğini kaydetti. 
     
     ESKİ MISIRLILAR YANIKTA KULLANIYORDU 

     Anavatanı Afrika olan aloe vera, ''ölümsüzlük bitkisi'' ve ''ilaç bitkisi'' isimleriyle de tanınıyor. 
     M.Ö 1500 yıllarında Eski Mısır'da yanık tedavisinin yanı sıra, enfeksiyon ve parazit tedavisinde de kullanılan bitkinin, ünlü Mısır Kraliçesi Kleopatra'nın güzellik sırlarından biri olduğu, cildini taze tutmak için aloe vera ile masaj yaptırdığı biliniyor. Ayrıca, Afrikalı avcıların terlemeyi ve vücut kokusunu gidermek için aloe verayı ciltlerine sürdüğü belirtiliyor. 
     Bitkinin yüzde 96'sı sudan oluşan yapraklarında ayrıca temel yağlar, amino asitler, mineraller, vitaminler, enzimler, glikoproteinler glicoproteins , rezin ve antrasen veya antrakinon türevleri yer alıyor. Sindirim sistemi, epitel doku, solunum yolları ve bağışıklık sistemi üzerinde düzenli kullanım ile mucizeler yaratan bitkinin yapısında aspirinin ana maddesi olan salisilik asid de bulunuyor. 
     Yapılan araştırmalar aloe veranın cildi nemlendirdiğini, güneş yanığı ve cilt kızarıklıklarına iyi geldiğini, cildin esnekliğini ve tazeliğini korumaya, akne ve ekzemayı kontrol altına almaya da yardımcı olduğunu gösteriyor. Aloe vera ayrıca, böcek veya sinek ısırıklarından veya alerjiden kaynaklanan kaşıntıya da iyi geliyor. 
     
</TEXT>
</DOC>
