<DOC>
<DOCNO> 223956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/altan.html </URL>
<DATE> 2004/03/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şehitler dirilseler kime oy verirlerdi 
</HEADLINE>
<TEXT>

   
   NEDENSE son günlerde Yahya Kemal'in bir sözü, aklıma pek takılıyor - Dolmalar ne kadar güzel... 
   İstanbul nüfusunun henüz 600 bini geçmediği dönemler... 
   Yahya Kemal, sanırım Nadir Nadi'yle Beyoğlu'nda Çiçek Pasajı'ndan, Ağa Camii'ne doğru sol kaldırımlardan konuşa konuşa yürüyorlar... 
   Ünlü, lüks ve pahalı Abdullah Efendi Lokantası'nın vitrinine yaklaşırlarken, laf Nazım Hikmet'ten açılıyor. 
   Lokantanın vitrininde, gümüş bir tepsi içinde zeytinyağlı morumsu patlıcan dolmalarıyla, yemyeşil biber dolmaları var. 
   Yahya Kemal 
   - Gelecek onlarındır, diyor ve başını Abdullah Efendi Lokantası'nın vitrinine çeviriyor 
   - Dolmalar ne kadar güzel... 
   
   1492'de Japonya ile Çin'e, ticaret yapmak için Atlas Okyanusu'nu geçerek gitmeyi planlayan Kristof Kolomb'un ağustosun başından, ekimin ortasına kadar iki buçuk ay süren yolculuğu sonunda, farkına varmadan Amerika kıtasını keşfetmesiyle okyanusları kullanmaya başlayan Avrupa... 
   Toprağa bağlı aristokrasiye karşı, okyanusların kullanımıyla ticari zenginliğin artması ve burjuva sınıfının biçimlenmeye başlaması... 
   
   Avustralya'nın keşfinden önce, en küçük kıta olan Avrupa'nın, okyanusları değerlendirmeyi yoğunlaştırmasıyla hızlanan bir değişim... 
   Örneğin "gazete"nin devreye girmesi, "roman" edebiyatının yaygınlaşması... 
   
   Bütün bu değişimler Osmanlı dünyasını da, başta "levantenler"le "azınlıklar" olmak üzere, yavaş yavaş etkilemeye başladı. 
   Ne var ki, ekonomik bir altyapıdan yoksun dış merkezlerin yönlendirdiği, "Kışla" baskılı böyle bir değişim yapay bir "çağdaşlaşma" özenini aşamadı endüstri devrimiyle bütünleşemedi. 
   
   Üretim biçimlerinde bir değişim olmadan, "Kışla" baskılı bir imaj değişimi zaten "kul yığınları" olarak bakılan yoksul kitlelerde, "Cami" merkezli bir tepki birikimini genişletti. 
   "Laiklik" ekonomik gelişimlerle ilgili yoksul dönemlerdeki tabuların yarattığı koşullanmalardan kurtulma özlemlerinin bir çiçeğidir... 
   Yoksul yığınların tek sığınağı olan "mabetler ve mistik inançlar" emirle, baskıyla bir kıyıya süpürülemez... 
   Hele bir de, sınıfsallığa dayalı siyasal partilerle, böyle bir bilinç yoksa kriterlerde... 
   
   Paris'in yönlendirdiği I. Jöntürk hareketi Berlin'in yönlendirdiği II. Jöntürk hareketi İttihatçıların darbesi I. Dünya Savaşı ve Osmanlı'nın sonu... 
   Ve ne Cumhuriyet döneminde, ne çok partili dönemde bitmeyen İttihatçıların ırkçılık propagandasına düğümlü, siyasal bir hamaset edebiyatı... 
   
   Bizim yakın tarihimizde "Kışla" parfümlü politikalar, "ilericilik" "Cami" parfümlü politikalar "gericilik" olarak nitelendirildi. 
   Hem ekonomik bir altyapıdan, hem "sınıflar kristalizasyonundan" yoksun, köylülüğü yeterince aşamamış bir ülkede Hazine kökenli bir burjuvazi taklitçiliğinin "ilericilik" bayrağına yapışması acaba ne kadar "ilericilik"ti 
   Bu tür soruları, demagojiye kaçmadan, bilimsel süzgeçlerden geçiren kadrolar beylik plakları iptal edecek oranda çıkmadı... 
   Halk yığınları ise bir türlü ısınamadılar beylik plaklara... 
   
   Bir gecede, kabinenin bile haberi olmadan, Romanovlar'ın egemenliğindeki Odessa'ya, Türk bayrağı çekmiş 2 Alman zırhlısıyla saldırarak İtilaf Devletleri'ne, yani Rusya ile birlikte İngiltere, Fransa, İtalya ve Japonya'ya karşı savaş ilan etmek sonunda da yenilmek... 
   
   Şimdi Enver Paşa'nın, II. Wilhelm ilmikli megalomanlığına kurban gitmiş 2 milyona yakın şehit dirilse acaba hangi partilere oy verirdi 
   İttihatçı profiliyle, söylemlerinden bir türlü kurtulamayan politikacılara mı yoksa geleneksel inançları pek de ırgalamadan, 21. yüzyılın küreselleşme sürecine ayak uydurmaya çalışanlara mı 
   
   Evrensel değişimlerin rüzgarlarına, ne beylik plakları döndürüp durmakla karşı konabilir ne yüzyıllardır süren yalan, talan ve demagojileri örtbas ede ede, "resmi tarih" propagandaları yapmakla... 
   Hala bir yanıt verilmiş değil, I. Dünya Savaşı'ndan arta kalmış hazin bir halk türküsüne 
   Adı Yemen'dir 
   Yolu çimendir 
   Giden gelmiyor 
   Acep nidendir 
   
   Yahya Kemal'in sözü boşuna takılmıyor aklıma. Geçmişe geleceğe boş vererek, makamlarının keyfini çıkarmaya endekslenmiş olanları özetliyor o söz 
   - Dolmalar ne kadar güzel... 
   
      
   
   
</TEXT>
</DOC>
