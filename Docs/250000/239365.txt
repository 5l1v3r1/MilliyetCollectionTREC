<DOC>
<DOCNO> 239365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko47.html </URL>
<DATE> 2004/05/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
ABD'nin ticaret açığında rekor artış... 
</HEADLINE>
<TEXT>

     ABD'nin ticaret açığı Mart ayında beklenenin üzerinde, yüzde 9.1 oranında artarak, yeni bir rekor olan 46 milyar dolara yükseldi. 
     Ekonomistler, ABD'nin Mart ayı ticaret açığının 42.6 milyar dolar olarak öngörmüştü. 
     ABD'de yayımlanan bir rapora göre, güçlenen küresel ekonomi, 21 yılın zirvesinde ithal edilen petrol fiyatları, ABD'nin yaptığı ithalat ve ihracatın yeni rakamlara ulaşmasına olanak verdi. 
     1983 Şubat ayından bu yana ithal edilen en yüksek petrol fiyatları ile güçlenen ABD ekonomisinin mal ve hizmet sektöründe iç talebi artırarak, ithalatın yüzde 4.6 artışla 140.7 milyar dolara çıkmasına neden oldu. İthalattaki aylık artışın 11 yılın en yüksek rakamı olduğu ifade ediliyor. 
     ABD'nin Petrol İhraç Eden Ülkeler Örgütü OPEC ülkeleri ile ticaret açığı yeni bir rekor olan 5.6 milyar dolara, petrol üreten ülkelerden yaptığı ithalat 7.4 milyar dolara ulaştı. ABD'nin Mart ayında OPEC ve diğer petrol ihraç eden ülkelerden yaptığı petrol ithalatı yüzde 20 artarak rekor bir rakam olan 10.2 milyar dolara çıktı. 
     Bu arada, ABD'nin ihracatı aynı dönemde, yüzde 2.6 artarak rekor bir rakam olarak nitelenen 94.7 milyar dolara çıktı. 
     Zayıf dolar ve güçlü küresel büyüme ABD'nin ihracatını olumlu düzeyde etkiledi. ABD'nin Mart ayında Avrupa Birliği ve Çin'e ihracatı yeni bir rekora ulaşırken, Japonya'ya yapılan gemi yükleme üç yılın en yüksek rakamına ulaştı. 
     
</TEXT>
</DOC>
