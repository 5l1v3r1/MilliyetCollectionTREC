<DOC>
<DOCNO> 231721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo02.html </URL>
<DATE> 2004/04/15/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
UEFA'ya da veda... İnter'i Emre Belözoğlu da kurtaramadı 
</HEADLINE>
<TEXT>

     A Milli Futbol Takımı oyuncularından Emre Belözoğlu ve Okan Buruk'un top koşturduğu İtalyan kulübü FC İnter, UEFA Kupası'na çeyrek finalde veda etti. 
     Deplasmandaki ilk karşılaşmayı 1-0 kaybeden FC İnter, Milano'nun San Siro semtindeki Giuseppe Meazza Stadı'nda dün gece TSİ 22.00'de oynanan rövanş maçında da Olimpique Marsilya'ya aynı skorla bir kez daha yenildi. 
     Olimpique Marsilya'ya galibiyeti ve yarı finale yükselme başarısını getiren golü, karşılaşmanın 79. dakikasında Meriem imzaladı. 
     Okan Buruk'u kadroya almayan FC İnter, San Siro'daki karşılaşmaya Vieri'siz çıktı. Maç öncesindeki son sağlık kontrolünde de baş ağrısını atlatamayan Vieri kadroya alınamadı. İleri ikilide Cruz e Martins'e görev veren FC İnter, ilk yarıya iyi başladı. 12. dakikada Van der Meyde, 35. dakikada Almeyda, yakalanan fırsatları gole dönüştüremedi. Zacceroni, ikinci yarıda Almeyda'nın yerine, sakatlık sorununu henüz tam olarak atlatamamış olan Emre Belözoğlu'nu oyuna aldı. Takımın Emre'yle canlılık kazanması da FC İnter'i yenilgiden kurtaramadı. Olimpique Marsilya'nın 79. dakikada geliştirdiği karşı atak gole dönüştü. Meriem'in topu ağlara yollamasıyla birlikte FC İnter'in tur atlama umudu da suya düştü. Karşılaşma, yaklaşık 5.000 taraftarıyla Milano'ya gelmiş olan konuk takımın 1-0'lık galibiyetiyle sonuçlandı. 
     Teknik Direktör Zaccheroni, maç sonunda yaptığı yorumda, yenilgide sakatlıklardan kaynaklanan eksikliklerin de belirleyici olduğunu söyledi. Zaccheroni, ''Emre ve Recoba, fiziki kondisyon bakımından çok iyi durumda değillerdi. Dolayısıyla oyunu özellikle ilk yarıda, mevcut oyuncularımızdan kondisyonları iyi olanlarla göğüslemek zorunda kaldım'' dedi. 
     FC İnter'in de elenmesinin ardından, bu sezon Avrupa kupalarında mücadele eden hiçbir İtalyan takımı kalmadı. AC Milan'ın Şampiyonlar Ligi'ne veda etmesinin ardından, FC İnter UEFA Kupası karşılaşmalarında Avrupa'da mücadele eden tek İtalyan takımıydı. UEFA Kupası'na çeyrek finalde veda etmek durumunda kalan FC İnter için bu sezon artık geriye sadece tek bir hedef kaldı İtalya Birinci Ligi'nde dördüncü sırayı kapıp gelecek sezon yine Avrupa kupalarına katılmayı garantileyebilmek. 
     
</TEXT>
</DOC>
