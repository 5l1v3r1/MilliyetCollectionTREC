<DOC>
<DOCNO> 228523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy04.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'nin gururu Hopa 
</HEADLINE>
<TEXT>

   Artvin'in Hopa ilçesinde belediye başkanı seçilen ÖDP'li Topaloğlu, 1500 kişiyle yüz yüze görüştüğünü belirterek, 'Seçimi kadınlar ve gençlerle kazandık' dedi 
      Şükran Özçakmak 

   
   ÖDP'li Yılmaz Topaloğlu, büyük bir sürpriz yaparak Artvin'in Hopa ilçesinde belediye başkanlığını kazandı. 10 yıldır aralıksız başkanlık yapan ANAP'lı rakibinden görevi devralan Topaloğlu, 247'si geçersiz, toplam 7551 oyun 1730'unu almayı başardı. Ev toplantıları, yüz yüze görüşmeler ve yetki paylaşımı sözü vererek seçmenin güvenini kazanan Topaloğlu, halk meclislerinin katılımıyla yönetilen belediyecilik yaparak, sol söylemleri eyleme geçirip solculuğun ilkelerini yeniden dirilteceğine inanıyor. 
   Elektrik teknisyeni ve müteahhit Topaloğlu, seçimi nasıl kazandığını anlattı. 
   
   CHP, Artvin'de olduğu gibi birçok ilçeyi de kazandı. Nasıl oldu da siz Hopa'da kazandınız 'Sol bitti' tartışması yaşanırken Artvin'de sol uyanıyor mu 
   - Artvin ve diğer ilçelerde CHP tarafından alınan belediyelerin bugün sol tanımlamasında ne kadar yer aldığı tartışılır. Bizim kazanmamıza yol açan en büyük etken, Hopa'nın yıllardır aynı partiden bir isimle yönetilmesiydi. 
   
   Başarınızın sırrı neydi 
   - ÖDP'nin Hopa'daki kurucularındanım. 1999'da adaylığım oldu. O zaman da sıfırdan başlayıp dördüncü parti olmuştuk. Seçim kampanyası boyunca kadınlarımız ve gençlerden katılım oldu. Her gün büyüdük. 15 yıldır yapılamaz denen her şeye insanlar tepkiliydi, tepkileri akılla birleştirdik. Rehberleri olduk. Her kesimden ilgi bizi bu sonuca ulaştırdı. 
   
   Nasıl bir kampanya ile yola çıktınız 
   - 'Belediye anlayışı, bir başkanın iki dudağı arasında veya meclis üyelerinin üzerinden değil' dedik. 'Genç meclisleri, kadın ve mahalle meclisleri oluşturmak suretiyle tüm sivil toplum örgütleri ve muhtarların katılımıyla bir karar ve üretim mekanizması oluşturacağız, sorunlara çözüm üreteceğiz' dedik. Kuracağımız kent meclisleriyle tüm sorunları çözeceğimizi düşünüyorum. 
   
   Seçim startını ne zaman verdiniz 
   - 7 Şubat'ta seçim startı verdik. Hopa halkını 400 kişilik bir salona davet ettik. Herkesin meclis üyeliği için aday olabileceğini söyledik. Aday olmak isteyenleri, oylamak suretiyle sandıkta belirledik. Kampanyamızı, 'Geçmişte belli bir siyasi partinin tabanını oluşturmuş olabilirsiniz, taraf olabilirsiniz ama yürünmez yollar, çukurlar, sağlıksız su vs.' diyerek şehrin sorunlarının değişmediğini anlattık. 'Siyaseti hayatımızı, havamızı, suyumuzu, nasıl bir şehir istediğimizi düşünerek yapalım' diyerek yeni bir kampanya başlattık. 
   
   Kadınların desteğiyle kazandığınız söyleniyor 
   - Yaklaşık 51 evde değişik topluluklara hitap ettim. 1000-1500 insanla yüz yüze görüştüm. Kampanyanın en önemli ayağı kadınlar ve gençlerdi. Kadınlarımız ilk kez mutfağını, çocuğunu bırakarak siyasetin içine girdi ve bire bir çalışma yaptı, kendi kendilerini örgütledi. Emek, sermaye şekillenmesinde yoksulluğun yaşanmasını iyi tarif ettik ki her kesimden iyi oy aldık. Halk cevabını verdi. Eşitlik ve hizmet üretmek isteyen insanların aklı olduk. 
   
   
   
   
   
</TEXT>
</DOC>
