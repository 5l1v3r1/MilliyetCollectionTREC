<DOC>
<DOCNO> 240115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur36.html </URL>
<DATE> 2004/05/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çakıcı hakkında gıyabi tutuklama kararı çıkarıldı 
</HEADLINE>
<TEXT>

     Yurtdışına kaçtığı ileri sürülen Alaattin Çakıcı hakkında, ''Türkbank ihalesine fesat karıştırmak'' ve ''cürüm işlemek amacıyla teşekkül oluşturmak'' suçlarından yürütülen soruşturma kapsamında gıyabi tutuklama kararı çıkarıldı. 
     Alaattin Çakıcı'nın yurtdışına kaçtığı yolundaki iddiaların ardından harekete geçen İstanbul Cumhuriyet Başsavcılığı, hakkında yürütülen soruşturma kapsamında Çakıcı'nın gıyaben tutuklanması için mahkemeye başvurdu. 
     Talebi değerlendiren İstanbul 3. Sulh Ceza Mahkemesi, Alaattin Çakıcı'nın, CUMK'un 104. maddesi uyarınca gıyaben tutuklamasına karar verdi. 
     Savcılığın, Çakıcı hakkında başlıksız bir iade talepnamesi de hazırlayarak Adalet Bakanlığı'na gönderdiği öğrenildi. 
     
     SORUŞTURMANIN GEÇMİŞİ 
     Çakıcı hakkındaki soruşturma, ''Türk Ticaret Bankası hisse devrine ilişkin resmi ihaleye fesat karıştırmak'' ve ''cürüm işlemek için teşekkül oluşturmak'' suçlarından İstanbul DGM Cumhuriyet Başsavcılığı'nca başlatılmıştı. 
     Çakıcı'nın yakalanmasının ardından ''iade kapsamı'' dışında kalan soruşturma için Fransız makamlarından iade prosedürünün genişletilmesi için izin istenmişti. 
     Daha sonra da soruşturma dosyası TCK'nın 313 ve 314. maddelerinde yer alan suçların DGM kapsamından çıkarılması nedeniyle ''görevsizlik'' kararıyla İstanbul Cumhuriyet Başsavcılığı'na gönderilmişti. 
     İstanbul Cumhuriyet Başsavcılığı'nca sürdürülen soruşturmada ise soruşturma şartlarının oluşmadığı gerekçesiyle ''takipsizlik'' kararı verilmişti. 
     Kararda, Fransız makamlarınca 30 Kasım 2000 tarihinde soruşturmaya devam edilmesi için izin verildiği, ancak bu karara karşı Çakıcı'nın 20 Mart 2001 tarihinde Fransız Danıştayı'na itirazda bulunduğu, Fransız Danıştayı'nın da Fransız Hükümeti'nin ''iadenin genişletilmesi'' yönündeki kararnamelerini iptal ettiği belirtilmişti. 
     Suçlarla ilgili soruşturmaya devam edilmesinin hukuken mümkün olmadığının görüldüğü belirtilen kararda, bu nedenle Çakıcı hakkındaki gıyabi tutuklamanın kaldırılmasının talep edildiği ve talebi inceleyen İstanbul 6. Ağır Ceza Mahkemesi'nin de gıyabi tutukluluğu kaldırdığı anlatılmıştı. 
     Daha sonra TCK'da yapılan değişiklikler nedeniyle ''takipsizlik kararı'' kaldırılarak soruşturma dosyası yeniden ele alınmış ve iade prosedürünün genişletilmesi amacıyla Fransa makamlarına başvuruda bulunulmuştu. 
     Prosedür gereği bu talebe muvafakatı olup olmadığı sorulan Çakıcı, muvafakat vermediğini bildirmişti. 
     
</TEXT>
</DOC>
