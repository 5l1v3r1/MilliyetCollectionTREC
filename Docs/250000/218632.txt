<DOC>
<DOCNO> 218632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/guncel/agun.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Dünya'nın bebeği bulundu 
</HEADLINE>
<TEXT>

   İki ağabeyi tarafından öldürülen Gül Dünya Tören'in, evlatlık verdiği 3 aylık bebeği devlet korumasına alınırken, Gül Dünya'nın cenazesi de memleketine götürüldü... 
      
   Kuzeninin kocasından hamile kaldığı gerekçesiyle kardeşleri tarafından vurularak öldürüldüğü öne sürülen Gül Dünya Tören'in 22 , 3 aylık bebeği Umut bulundu. Küçükçekmece İlçe Emniyet Müdürlüğü, cinayetin ardından Gül Dünya'nın bir aileye evlatlık verdiği bebeği ararken, önceki gün akşam saatlerinde bir aile bebekle birlikte ortaya çıktı. 
   Polise ifade veren çift, "Bebeği kendi isteğiyle verdi. Evlat edinmek istiyoruz. Yaralıyken verdiği ifadesinde, bebeği 'çok iyi insanlara teslim ettiğini, gözünün arkada kalmayacağını, emin ellerde olduğunu' söylemiş. Güvenine layık olabilmek için, elimizden geleni yapacağız" dedi. 
   Katil zanlıları yakalanmadığı için isimlerini açıklamaktan kaçınan çift, ifadelerinin ardından geç saatlerde polis merkezinden ayrıldı. 
   
   Bebek koruma altında 
   Umut Bebek'e, Kadın ve Aileden Sorumlu Devlet Bakanı Güldal Akşit'in talimatıyla, İstanbul Sosyal Hizmetler Çocuk Esirgeme Kurumu SHÇEK sahip çıktı. SHÇEK Müdürü Kahraman Eroğlu, annesi belli olduğu için çocuğun şimdilik evlatlık verilmeyeceğini ifade etti ve "Babası sahip çıkmazsa SHÇEK, mahkemeye başvurup kimlik çıkaracak. Ailesi sahip çıkmak isterse, mahkemeye başvurmak zorunda" diye konuştu. 
   
   İki saldırıda aynı silah 
   Gül Dünya'nın yaralama ve öldürme olaylarından sonra bulunan mermi çekirdek ve kovanlarının balistik incelemesi tamamlandı. Her iki olayda da kullanılan silahın aynı olduğu belirlendi. Cinayetle ilgili kardeşleri Ferit ve İrfan'ın yakalanması için çalışmaların sürdüğü bildirildi. 
   Kadın ve aileden sorumlu Devlet Bakanı Güldal Akşit, Gül Dünya Tören'in bebeğine sahip çıkacaklarını belirterek, şunları söyledi "Mahkeme kararı çıkartarak çocuğu koruma altına alacağız. Ama çocuğun ortada kaldığı anlaşılırsa mahkeme kararına gerek yok. Ölen kadının yakınları girişimimize karşı çıkarsa da yapacak bir şey yok." 
   
   Aile, cenazeyi kabul etti    Gül Dünya'nın cenazesini teslim almak için dün dayısı Şerif Çelik, Adli Tıp Kurumu'na gelerek işlemleri tamamladı. Olayın bir töre cinayeti olmadığını öne süren Çelik, "Annesi ve babasının olaydan haberi yoktu. Kardeşleri kendi aralarında karar alarak cinayeti işlemişler" dedi. Cenazenin, anne babanın isteği doğrultusunda Bitlis'te toprağa verileceğini belirten Çelik, ailenin, çocuğu da alacağını tahmin ettiğini söyledi. Cenaze, belediyeye ait araçla memleketine gönderildi. Araca polisin eskortluk edeceği öğrenildi. 
   
   Kadın polisler baktı    Yapılan kontrolde herhangi bir sağlık sorunu bulunmadığı belirlenen Umut Bebek, daha sonra Çocuk Şube Müdürlüğü'ne götürüldü. Burada kadın polis memurlarınca bakımı yapılan Umut bebek, biberonla beslendi. Bebek, gece boyunca polislerin neşe kaynağı oldu. 
   
   
   
   
</TEXT>
</DOC>
