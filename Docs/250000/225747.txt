<DOC>
<DOCNO> 225747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun04.html </URL>
<DATE> 2004/03/26/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Erdoğan, katılımcı ve aday ülke liderleri ile buluştu 
</HEADLINE>
<TEXT>

     Brüksel'de yapılan AB zirvesinde Türkiye'yi temsil eden Başbakan Recep Tayyip Erdoğan, AB'ye üye, katılımcı ve aday ülkelerin devlet ve hükümet başkanlarını bir araya getiren yemeğe katıldı. 
     AB Dönem Başkanı İrlanda Başbakanı Bertie Ahern, yemekten sonra düzenlediği basın toplantısında, Hükümetlerarası Konferans ve anayasa çalışmalarının Haziran sonunda yapılacak AB zirvesinden önce tamamlanması için bir takvim belirlediklerini söyledi. Anayasa konusunda sorunları aşmak için uzlaşma olmadığını belirten Ahern, uzlaşma iradesi bulunduğunu anlattı. 
     AB Komisyonu Başkanı Romano Prodi ve Avrupa Parlamentosu Başkanı Pat Cox da, Haziran sonundan önce bir anayasaya sahip olacaklarını düşündüklerini belirttiler. 
     Başbakan Recep Tayyip Erdoğan, yemekten sonra, İtalya Başbakanı Silvio Berlusconi ile ikili görüşmede bulundu. Görüşmede Kıbrıs ve Türkiye-AB ilişkileri konularına öncelik verildiği öğrenildi. 
     Erdoğan, yarın sabah Fransa Cumhurbaşkanı Jacques Chirac ile görüştükten sonra bir basın toplantısı düzenleyecek. 
     Başbakan Erdoğan, daha sonra, AB Dönem Başkanlığı tarafından düzenlenen aday ülke devlet ve hükümet başkanlarını bilgilendirme toplantısına katılacak. 
     
</TEXT>
</DOC>
