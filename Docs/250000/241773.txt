<DOC>
<DOCNO> 241773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur20.html </URL>
<DATE> 2004/05/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ankara'da İsrail'i protesto eylemi... 
</HEADLINE>
<TEXT>

     EMEP'li bir grup, İsrail'in Ankara Büyükelçiliği önünde Filistin'e yönelik saldırıları protesto etti. 
     Mahatma Gandi Caddesi'nde bulunan İsrail Büyükelçiliği'ne gelen grup, ''İşgale hayır, Filistin özgürdür'', ''Savaşa hayır, kahrolsun emperyalizm'', ''ABD-İsrail-Türkiye anlaşmaları iptal edilsin'' yazılı pankartlar açarak ''Katil Şaron Filistin'den defol'', ''Filistin özgürdür, özgür kalacak'' sloganları attı. 
     EMEP Genel Başkan Yardımcısı Haydar Kaya, burada yaptığı açıklamada, ''İsrail'in, Filistin'deki katliam ve soykırım politikalarıyla perva sınırlarını aştığını'' söyledi. 
     ''Bu vahşet karşısında 'uluslararası toplum' ve 'uygar dünya' denilen kesimlerden ABD ve İsrail'i incitmeyecek diplomatik gevelemelerin ötesinde bir ses çıkmıyor'' diyen Kaya, şunları kaydetti 
     ''Bu sessizlik karşısında daha da cesaretlenen Siyonist yetkililer, bir yandan üzüntü duyduklarını açıklıyor, diğer yandan da 'Gökkuşağı Operasyonu' adını verdikleri katliamlara devam edeceklerini ilan ediyorlar. Terörist başı Bush ise 'İsrail'in kendini terörden korumaya hakkı vardır' diyerek, yaşamı ve ülkesi için mücadele eden direnişçileri terörist ilan ediyor, hem de katil Şaron'a katliamını sürdürmesi için cesaret veriyor.'' 
     
     FİLİSTİN'İN ANKARA BÜYÜKELÇİLİĞİ'NE YÜRÜDÜLER 
     Açıklamanın ardından sloganlar eşliğinde Filistin'in Ankara Büyükelçiliği'ne giden grup, saldırılarda hayatını kaybedenler için taziye ziyaretinde bulundu. 
     Büyükelçi Fuad Yasin, Filistin halkına verdikleri destekten dolayı gruba teşekkür ederek, ülkesinde cereyan eden olayların organize edilmiş ''devlet terörü'' olduğunu söyledi. 
     ''Şaron ve cephesinin hiçbir zaman başarılı olamayacağını'' ifade eden Yasin, Filistin halkının direnişini sürdüreceğini ve işgal güçlerine karşı koyacağını sözlerine ekledi. 
     
</TEXT>
</DOC>
