<DOC>
<DOCNO> 228794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko01.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar yükselişte 
</HEADLINE>
<TEXT>

   ABD'de martta tahminlerin çok üzerinde istihdam olanağı yaratılması doların değerini yükseltiyor 
   EKONOMİ SERVİSİ 
   
   ABD'de cuma günü açıklanan istihdam verilerinin beklentilerin üzerinde çıkması doları hareketlendirdi. Cuma günü 1.2140 seviyesinde olan euro - dolar paritesi, dün 1.2019 seviyesine indi, hatta gün içinde 1.20'nin altını da gördü. 17 Şubat'ta 1.2833 seviyesinden kapanan euro - dolar paritesi, yaklaşık bir buçuk ay içinde yüzde 6.3 değer kaybetti. 
   Ekonomideki büyüme ve istihdamdaki artıştan sonra ABD Merkez Bankası'nın FED faizleri artırabileceği belirtiliyor. FED'in faiz oranı 1958'den beri en düşük oran olan yüzde 1 seviyesinde bulunuyor. Avrupa Merkez Bankası'nın ECB faiz indirimi ihtimalinin de doları yükselten nedenler arasında olduğu kaydediliyor. 
   ECB Başkanı Jean - Claude Trichet'in geçen ay kullandığı "Tüketici talebinde istenilen artışı sağlayamazsak, büyüme tahminlerini aşağı çekebiliriz" ifadesi piyasalarda faiz indiriminin sinyali olarak algılanmıştı. Ancak geçen hafta yapılan toplantıda yüzde 2'lik faiz oranı değiştirilmedi. 
   Trichet, cumartesi günü yaptığı açıklamada faiz oranlarının bugünkü seviyesinde kalmayabileceğini ifade etti. Ekonomik verilerin bu şekilde devam etmesi durumunda ECB'nin de faiz indirimine gidebileceği belirtiliyor. Bu durum euro - dolar paritesindeki seyrin dolar lehine dönmesini sağlayacak bir diğer neden olarak gösteriliyor. 
   
   
</TEXT>
</DOC>
