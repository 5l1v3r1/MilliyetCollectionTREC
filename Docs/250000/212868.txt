<DOC>
<DOCNO> 212868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'deki saldırganlardan birinin video görüntüleri belirlendi 
</HEADLINE>
<TEXT>

     Irak'ın kuzeyindeki Erbil kentinde Irak Kürdistan Yurtseverler Birliği IKYB ve Irak Kürdistan Demokrat Partisi IKDP binalarına yönelik intihar saldırılarını düzenleyen teröristlerden birinin video görüntüleri ortaya çıktı. 
     IKYB'nin binasında intihar saldırısı düzenlenmeden saniyeler önce çekilen görüntülerde, intihar komandosu Kurban Bayramı'nın birinci günü olması dolayısıyla yapılan kutlamalara katılıyor ve Kürt yetkililerin elini sıkıyor. 
     Görüntülerde, intihar komandosunun başının arkası görülüyor. 20-30 yaşlarında olduğu görülen eylemci, Kürt yetkililerle bayramlaşıyor. 
     Irak'taki Amerikan ordusu tarafından dün yapılan açıklamada, Erbil'deki intihar saldırılarında 67 kişinin öldüğü, 267 kişinin de yaralandığı bildirilmişti. IKYB ve IKDP yetkilileriyse 46'sı IKYB binasında, 30'u ise IKDP binasında olmak üzere 76 kişinin öldüğünü belirtiyorlar. 
     Erbil'deki saldırıların sorumluluğunu şu ana kadar üstlenen olmadı. Amerikalı ve Kürt yetkililer, İslamcı militanlardan öncelikle de El Kaide ile bağlantılı olduğunu ileri sürdükleri Ensar El İslam'dan şüpheleniyorlar. 
     Washington'da bulunan üst düzey IKYB yetkilisi Berham Salih, bütün göstergelerin Erbil'deki saldırıları El Kaide ile bağlantılı İslamcı teröristlerin düzenlediğini gösterdiğini söyledi. 
     Salih, ''Saldırılar teröristlerin kaybettiğini gösteriyor ve bu bizim sadece azmimizi güçlendiriyor'' dedi. 
     
</TEXT>
</DOC>
