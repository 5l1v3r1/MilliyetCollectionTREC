<DOC>
<DOCNO> 218908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun13.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak geçici anayasasının ayrıntıları çarşamba açıklanacak 
</HEADLINE>
<TEXT>

     Iraklı yetkililerin sabaha karşı üzerinde anlaşmaya vardığı geçici anayasa taslağının ayrıntılarının Çarşamba günü açıklanacağı bildirildi. 
     Irak Geçici Yönetim Konseyi GYK sözcüsü Hamid El Kifayi, resmi adı ''Geçici Yönetim Yasası'' olan anayasa taslağının ayrıntılarının, taslağın imzalanacağı Çarşamba günü açıklanacağını söyledi. 
     Kifayi, yasanın, gelecek yıl daimi anayasanın hazırlanıp onaylanmasına kadar geçerli olacağını belirtti. 
     Bir koalisyon yönetimi yetkilisi, Irak'taki Amerikalı yönetici Paul Bremer tarafından Çarşamba günü imzalanacak anayasa taslağında, İslam'ın rolüyle birey hakları ve demokratik ilkeler arasında bir denge oluşturulduğunu söyledi. 
     Taslakta, ifade, din ve toplantı özgürlüğü gibi hakların korunmasının yanı sıra yönetimin kimlerden oluşacağı da belirlendi. 
     Buna göre, Irak yönetimi, devlet başkanı, 2 yardımcısı, başbakan ve kabineden oluşacak. 
     Geçici yönetimde Ahmed Çelebi'nin Irak Ulusal Kongresi'ni temsilen bulunan İntifa Kanber de, yeni anayasa uyarınca kuzey Irak'ın özerk olmaya devam edeceğini söyledi. Kanber, ''Kürdistan, yeni hükümet bu stratejik konuda karar verinceye kadar özerkliğini koruyacak'' ifadesini kullandı. 
     Kanber, diğer bölgelerin de yerel yönetim sistemlerini kurma özgürlükleri olacağını söyledi. 
     Bölgede 1991'den beri özerk olan Kürtler, ayrıcalıklarının devamında ısrarlı olmuşlardı. 
     Bir Iraklı yetkili ise yetkililerin, İslam'ın rolü konusunda anlaştığını, ancak Kürtlerin özerkliği konusundaki bazı unsurların ayrıntılarının daha sonraya bırakıldığını söyledi. 
     
</TEXT>
</DOC>
