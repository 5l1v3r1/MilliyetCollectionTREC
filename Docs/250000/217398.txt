<DOC>
<DOCNO> 217398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun33.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kilisesi, Annan Planı konusunda ikiye bölündü 
</HEADLINE>
<TEXT>

     Kıbrıs Rum kilisesi, Annan planı konusunda ikiye bölündü. Bazı Rum din adamları, Annan planı temelinde bir çözüme karşı çıkarken, bazıları da Rum yönetiminin çözüm konusundaki tutumuna destek veriyor. 
     Sözde Güzelyurt Metropoliti Neofitu'nun, ''Annan planı temelinde bir çözüme ulaşılmasının hemen ardından bugün 'işgal' altında olan makamına gideceğini'' açıklamasına, sözde Girne Metropoliti Pavlos tepki gösterdi. 
     Pavlos, yaptığı yazılı açıklamada, ''Ya Annan planının içeriğini bilmeden düşünüyor ya da elinde olmadan Annan planının destekçisi oluyor ve halkı, referandumda 'evet' demeye sürüklüyor'' dedi. 
     Sözde Girne Metropoliti Pavlos, sözde Güzelyurt Metropoliti Neofitu'nun, ''Annan planına göre sadece 5 köyün Girne Metropolitliği'ne devredileceğini ve bunun da üç yıl sonra gerçekleşeceğini bilmesi gerektiğini'' kaydetti. 
     Baf Metropoliti Hrisostomos da ''Birlik olma çağrısı ve Sen Sinod Meclisi'nin kilise meclisi aynı yönde alınmış kararına rağmen kilise üyelerinin Annan planı konusunda bölündüklerini'' söyledi. 
     Baf Metropoliti Hrisostomos, yaptığı açıklamada, birlik olunması gerektiğini ifade ederek, ''Ancak Girne Metropoliti'nin yerinde olsaydı büyük ihtimalle onunla aynı tepkiyi vereceğini'' belirtti. 
     Hrisostomos, ''Annan planından insan haklarına saygılı ve fonksiyonel bir çözümün çıkması durumunda herkesin referandumlarda olumlu tavır takınması gerektiğini, ancak bunun aksi durumda bütün halkın 'hayır' demesi ve halkın bölünmesine izin verilmemesi gerektiğini'' kaydetti ve ''Çünkü bölünme durumunda mahvolacağız'' dedi. 
     Öte yandan, Rum basını, Yunanistan Başpiskoposu Hristodulos'un da pazar günü yaptığı açıklamada Annan planını ''ulus düşmanı'' ilan ettiğini yazdı. 
     Rum basın haberlerine göre, Hristodulos, açıklamasında, ''Amerikalıların Yunan tarafına planı kabul etmesi için baskıda bulunduğunu'' belirterek, ''Annan planı Kıbrıs'ı Rumluktan çıkarıyor. Kıbrıslıların dünya güçlerine boyun eğmeleri için, Yunanistan'ı, dilini ve bayrağını unutmaları gerekir'' dedi. 
     Baf Metropoliti Hrisostomos, Yunanistan Başpiskoposu'nun bu açıklamalarından memnuniyet duyduğunu bildirdi. 
     Öte yandan, sözde ''Özgür Girne'' örgütü yaptığı yazılı açıklamada, Rum halkını, yapılacak referandumda Annan planına ''hayır'' demeye çağırdı. 
     
</TEXT>
</DOC>
