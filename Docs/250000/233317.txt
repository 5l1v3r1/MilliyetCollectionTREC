<DOC>
<DOCNO> 233317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko07.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota yeni Corolla Verso ile ihracatta zirveyi hedefledi 
</HEADLINE>
<TEXT>

   Sadece Türkiye'de üretilerek 30 ülkeye ihraç edilecek yeni Corolla Verso ile birlikte ihracatını yüzde 170 artıracak olan Toyata 400 yeni işçi alacak 
      ŞULE YÜCEBIYIK Adapazarı 
   
   Toyota sadece Türkiye'deki Adapazarı fabrikasında üretilecek modeli Corolla Verso ile birlikte ihracatını yüzde 170 artırarak Türkiye birincisi olmayı hedefledi. Yeni modelin üretilmeye başlanması nedeniyle düzenlenen törende konuşan Toyota Motor Avrupa Başkanı ve CEO'su Shuhei Toyoda, "Bu yıl Toyota Türkiye, yaklaşık 140 bin araç üretecek ve bunun 130 binini ihraç edecek" dedi. 
   
   Üretim üssü oldu 
   Toyota'nın Avrupa faaliyetleri için üretim üssü haline geldiğini vurgulayan Toyoda, Toyota Türkiye'nin üretim kapasitesinin yıllık 100 bin adetten 150 bin adete çıkarıldığını hatırlatarak, şöyle konuştu "Bu büyümeyi desteklemek için Toyota Türkiye çalışanlarının sayısını Haziran 2004'e kadar 2 bin 600 kişiden 3 bin kişiye çıkaracağız. Kapasite artışı ve yeni Corolla Verso üretimi için yapılan yatırımların toplamı 80 milyon euro'ya ulaştı. Böylelikle Toyota Türkiye'nin toplam yatırımı 700 milyon euro'ya yükseldi." 
   Yılın ilk üç ayında 23 bin araç ihraç ettiklerini belirten Toyoda, bu yıl Türkiye'nin en büyük otomobil ihracatçısı olmayı hedeflediklerini söyledi. 
   Toyoda, daha önce temel atma törenine katıldığı Adapazarı'ndaki tesislerinde bugün rüyalarının gerçekleştiğini görmekten kelimelerle anlatamayacağı büyük bir mutluluk yaşadığını belirtti. 
   Toyota Otomotiv Sanayi Türkiye AŞ Genel Müdür ve CEO'su Koji Kobayashi de, Türkiye'nin Corolla Verso'nun üretileceği tek üretim merkezi olduğunu ve 30 ülkeye ihraç edileceğini vurgulayarak bu yıl ihracatlarını 1.6 milyar euro'ya çıkartacaklarını söyledi. Bu rakam şirketin Türkiye'den geçen yıl yaptığı 590 milyon euro düzeyindeki ihracatın yüzde 170 üzerinde bulunuyor. 
   Dün üretimine başlanan Corolla Verso'nun fiyatının 36 ile 55 milyar lira arasında değiştiği belirtildi. 
   
   En yüksek teknoloji 
   Törende konuşan Başbakan Tayyip Erdoğan, 10 - 14 Nisan'da Japonya'da bulunduğunu belirterek, şöyle dedi 
   "Japonya'da Toyota'nın merkezindeki fabrikaları da gezdim. Orada 'Türkiye'deki fabrikada daha ileri teknoloji kullanılıyor' diye bir espri yaptım. Onlar da bu espriyi doğruladılar. Burada en yüksek teknoloji kullanılıyor. Toyota'nın Türkiye'den sadece Avrupa'ya değil, artık Ortadoğu'ya, Kafkaslar'a da ihracat yapması gerekir." 
   
   'Adapazarı fabrikası önyargıları kırdı, kendini dünyaya kanıtladı'    Toyota Motor Avrupa Başkanı Shuhei Toyoda, Avrupalı tüketicinin Türkiye'de üretilen Toyota modellerinin kalitesine ilişkin önyargılarını kırdıklarını söyledi. Toyoda, "ihracata başladığımız ilk yıllarda herkesin kafasında 'Türk malı Toyota kaliteli değildir' şeklinde bir şüphe vardı. Adapazarı fabrikası, üssün üretim kalitesi ile bu önyargıları yıktı, kendini dünyaya kanıtladı" dedi. 
   Toyoda, 'Corolla'ların ihraç edilmeye başlandığı 2002'den itibaren her yıl Avrupa'dan yüzlerce müşteri ve üreticiyi Adapazarı fabrikasına getirip bu endişelerden kurtulmalarını sağladıklarını belirterek, "Onlara Türkiye'nin ne kadar doğru bir yatırım olduğunu, Toyota fabrikaları arasında en iyi üretim kalitesine sahip bulunduğunu bizzat gösterdik" dedi. Toyoda, "Bunun en önemli nedeni bu fabrikadaki özverili ve kaliteli iş gücüdür" dedi. "Verso için 80 milyon dolarlık yatırım yaptık. Çalışan sayısını bin 600'den iki bine yükselttik. Böylelikle Türkiye'deki toplam yatırımımız 700 milyon euroya çıktı" diyen Toyoda, Verso'nun satışları arttıkça kapasite artışı için yeni yatırımların gündeme geleceğini haber verdi. 
   Toyoda bu yıl 62 bin Verso'nun ihraç edileceğini 2005'te ise bu rakamın 100 bin adete çıkacağını belirterek, "Hedefimiz Türkiye'de ihracat lideri olmak" diye konuştu. 
   
   
</TEXT>
</DOC>
