<DOC>
<DOCNO> 247026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/siy01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'ten 'itiraf' gibi suç duyurusu... 
</HEADLINE>
<TEXT>


GÖKÇER TAHİNCİOĞLU Ankara 


Ankara DGM Başsavcılığı'nın, gazetemiz Ankara Temsilcisi Fikret Bila hakkında "Sivil Darbe Girişimi ve Ankara'daki Irak Savaşları" adlı kitabı nedeniyle açtığı davanın dosyasından, MİT'in faaliyetlerine ilişkin "itirafı" çıktı. Ümit Yayıncılık'tan çıkan, bir bölümü Milliyet'te de yayımlanan kitapta çeşitli belgelere yer verildi. MİT, 4 Aralık 2003'te Adalet Bakanlığı'na gönderdiği yazıda, İngiltere'nin Ankara Elçisi Peter Westmacott'un AB'den Michael Leigh'le yaptığı görüşmeye ilişkin belgenin "çok gizli" nitelikte bulunduğunu belirterek, "Belge teşkilatımıza aittir. Devletin menfaatleriyle doğrudan ilgisi tartışmasızdır" dedi. DGM, diplomatik dokunulmazlığı olan iki kişinin görüşmesine ilişkin belgeyi sahiplenen MİT'in yazısı üzerine soruşturma başlattı. 
Başsavcılık 7 belgenin "önem derecesini" MİT'e, Dışişleri ve Milli Savunma bakanlıklarına sordu. MİT, 5 Ocak 2004'te, belgelerin pek çok ülke veya grubun ele geçirmek isteyeceği nitelikte olduğunu bildirdi. Dışişleri ise, belgelerin bir bölümünün internette bile bulunabileceğini kaydetti. Bakanlık, 7 Nisan 2004 tarihli yazısında, "Belgelerin, kitabın yayın tarihi itibarıyla Türkiye'nin emniyetini ve siyasi menfaatlerini ihlal etmiş olduğu sonucuna varılmamaktadır" ifadesini kullandı. Bila, kitaptaki hiçbir belgenin ulusal çıkarları tehlikeye düşürecek nitelikte olmadığını belirtirken, avukatlarından Emin Emir, MİT'in davaya neden olan belgeyi sahiplenmesinin şaşırtıcı olduğunu, yasadışı faaliyeti sahiplenmesi anlamı taşıdığını söyledi. Başsavcılık, Bila ile yayıncı Ümit Gürtuna'nın 10 yıldan az olmamak üzere hapisle cezalandırılmasını ve kitabın müsaderesini talep etti. Dün duruşmada, anayasadaki değişiklik nedeniyle "yetkisizlik" belirten Ankara DGM, yeni düzenlemenin beklenmesine karar verdi. 


</TEXT>
</DOC>
