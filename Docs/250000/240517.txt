<DOC>
<DOCNO> 240517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo17.html </URL>
<DATE> 2004/05/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yüce Takımda kalmayı istiyorum... 
</HEADLINE>
<TEXT>

     Adanaspor Teknik Sorumlusu Ahmet Ziya Yüce, bu sezon ligden düşen, ancak son haftalarda başarılı oyun çıkaran takımın başında kalmak istediğini bildirdi. 
     Ahmet Ziya Yüce, ligin güçlü ekiplerinden Denizlispor ile yaptıkları ligin son maçında rakiplerine oranla üstün bir oyun sergilediklerini, bunun da farklı skorlu galibiyeti sağladığını vurguladı. 
     Talihsiz bir sezon geçirdiklerini, ancak özellikle Beşiktaş, Ankaragücü ve Denizlispor maçlarını üstüste kazanmalarının anlamlı olduğunu ifade eden Yüce, şunları kaydetti 
     ''Ligin ikinci yarısında tüm olumsuzluklara rağmen iyi futbol sergilediğimiz gibi sporculardaki kazanma arzusu, oyun anlayışı ve disiplininden dolayı rakiplerimizin bile beğenisini kazandık. 
     Düşmemiz haftalar önce belli olmasına rağmen oyundan kopmadık. Bu arada en sevindirici taraf kaleci Serkan, Gürhan, Caner gibi genç oyuncuları kazanmamızdır.'' Yüce, sözleşmesinin sona erdiğini belirterek, ''Dileğimiz Adanaspor'daki belirsizliğin bir an önce sonuçlandırılmasıdır. Ben profesyonel bir antrenörüm ancak Adanaspor ile kan bağım var. Takımda kalmayı arzu ediyorum. Gelişmelere göre davranacağım'' diye konuştu. 
     Yeni sezon hazırlıkları için yöneticilerin ellerini çabuk tutmaları gerektiğine dikkati çeken Yüce, Adanaspor'un şu andaki mevcut kadrosunda, deneyimli oyuncular yanında genç yeteneklerin bulunduğunu, bu kadronun korunmasını beklediğini sözlerine ekledi. 
     
</TEXT>
</DOC>
