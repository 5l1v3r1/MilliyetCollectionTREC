<DOC>
<DOCNO> 207295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko25.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kendi arabanı kendin sat" fuarı, pazarı canlandırmaya aday 
</HEADLINE>
<TEXT>

     Ege Otomotiv Derneği EGOD , ''2.el otomobil satışını artırmak'' amacıyla İzmir'de fuar organize etti. 
     Düzenlenen basın toplantısında konuşan EGOD Fuarlar Komitesi Başkanı Kudret Çiçekçi, Özel Tüketim Vergisi ÖTV indirimi nedeniyle durgunlaşan ''2. el otomotiv pazarını canlandırmak'' amacıyla İzmir Kültürpark'ta fuar düzenlediklerini belirtti. 
     10-11 Ocak 2004 tarihlerinde yapılacak 2. El Oto Show'a otomobil satışı yapan firmaların yanı sıra, kendi aracını satmak isteyen otomobil sahiplerinin de katılabileceğini belirten Çiçekçi, şunları söyledi 
     ''1. el otomobile getirilen avantajlar, 2. el piyasasında büyük bir durgunluğa neden oldu. Biz de düzenleyeceğimiz fuarı sektör için bir çıkış noktası olarak görüyoruz. Fuara oldukça yoğun ilgi var. Oto pazarlarına gitmek isteyen alıcı ve satıcılar başta ulaşım olmak üzere, yağmur, çamur, güvenlik gibi sıkıntılar yaşıyorlar. Fuarda bu tür sıkıntılar yaşanmayacak. Ayrıca banka, sigorta gibi hizmet sektörlerinden faydalanma olanağı bulacaklar. Pazarlık yapabilmeleri için kapalı alanda kafeteryalar da olacak.'' 
     
     2 BİN ARAÇLIK YER AYRILDI 
     Fuarın profesyonel satıcılar ve kendi aracını satmak isteyenler için 2 alana ayrılacağını dile getiren Çiçekçi, 2 bin araçlık yer ayırdıklarını, kendi aracını satmak isteyenlerden ücret alınmaması nedeniyle bu alanın dolacağını tahmin ettiklerini ifade etti. 
     Kültürpark'ın ilk kez böyle bir amaç için kullanıldığını kaydeden Çiçekçi, bahar aylarında ikinci bir fuar düzenlemeyi de planladıklarını sözlerine ekledi. 
     
</TEXT>
</DOC>
