<DOC>
<DOCNO> 239439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo36.html </URL>
<DATE> 2004/05/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Demirören Tek listede birleşme için mücadele verdik, ama başaramadık 
</HEADLINE>
<TEXT>

     Beşiktaş Kulübü'nün 30 Mayıs'ta yapılacak olağanüstü genel kurulu öncesinde aday olan Yıldırım Demirören, Beşiktaş'ın olağanüstü bir dönemde olağanüstü kongreye gittiğini belirterek, ''Böyle bir zamanda Beşiktaş camiasının birlik ve beraberlik içinde olması gerekir. Güçlü bir yönetim için tek listede birleşme amacıyla mücadele verdik ve başaramadık'' dedi. 
     Listesinde bulunan Kemal Gencer, Adnan Demir, Hakan Kalkavan, Akif Işık ve Murat Aksu ile birlikte Balıkesir Beşiktaşlılar Derneği'ni ziyaret eden Demirören, dernek yönetimi ve kongre delegelerine, başkan seçilmesi halinde gerçekleştirmeyi düşündüğü projelerden örnekler vererek destek istedi. 
     Demirören, ''Stat, Fulya ve Akatlar'' projelerini devam ettireceklerini, Stat projesinin, Fenerbahçe'nin yaptığı gibi bölüm bölüm gerçekleştirileceğini belirtti. 30-40 milyon euroluk projelerle stat yapmayı düşünmediklerini, Beşiktaş'ın borçlanmasını ve başka statlarda maç oynamasını istemediğini kaydeden Demirören, şöyle devam etti 
     ''Bizim için en önemli ve öncelikli proje, düşen, bu hale gelen Beşiktaş'ı tekrar canlandırmaktır, eski heyecanına kavuşturmaktır. Akçaabat Sebat maçını seyrettikten sonra 11 oyuncunun da satılması, değiştirilmesi gerekir. Bunun için yıldız oyuncular ve iyi bir teknik direktör gerekiyor. Emeğimizle, tecrübemizle bu kadroyu kuracağız. Arkadaşlarımız transfer çalışmalarını ve teknik direktör arayışlarını sürdürüyor, görüşmeler yapıyor.'' Beşiktaş'ın olağanüstü bir dönemde olağanüstü kongreye gittiğine işaret eden Demirören, ''Böyle bir zamanda Beşiktaş camiasının birlik ve beraberlik içinde olması gerekir. Güçlü bir yönetim için tek listede birleşme amacıyla mücadele verdik ve başaramadık'' dedi. 
     Demirören, diğer başkan adaylarından ne gibi farklarının bulunduğunu soran gazetecilere, ''Tecrübemiz, emeğimiz, yüreğimiz, bileğimiz'' yanıtını verdi. 
     ''Beşiktaş'ın 11 puan önde olmasına rağmen bugün liderin 22 puan gerisine düşmesinin ve bunun yönetimdeki istifalara ve hakem hatalarına bağlandığı şeklinde yorumlar yapıldığının'' hatırlatılması üzerine Demirören, ''Ben bıraktığımda Beşiktaş 11 puan öndeydi. Federasyon aynı federasyon, hakemler aynı hakemler, oyuncular aynı, teknik direktör ve menajer de aynı'' dedi. 
     Beşiktaş'ı zor bir dönemin beklediğini, 30 Mayıs'ta seçimi kaybetmeleri halinde kazananın arkasında olacaklarını, her türlü desteği vereceklerini ifade eden Demirören, daha sonra dernek yöneticileri ve kongre delegeleriyle basına kapalı görüştü. 
     
</TEXT>
</DOC>
