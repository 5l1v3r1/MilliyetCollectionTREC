<DOC>
<DOCNO> 229531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yazar/uras.html </URL>
<DATE> 2004/04/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Vergileriniz "faizci"nin cebine girecek 
</HEADLINE>
<TEXT>

   
   Bu yıl halkımızdan yaklaşık 100 katrilyon lira vergi toplanacak. Bu verginin yaklaşık 66 katrilyon lirası, "faizciye" gidecek. 
   Ödenecek 66 katrilyon faizin 59 katrilyon liası iç borç faizi, 7 katrilyon lirası dış borç faizi olacak. 
   Dün gazetelerde "vergi şampiyonlarımız"ın isim listeleri yayımlandı... Şampiyonlarımız "vergi şampiyonu olarak vatana borçlarını ödediklerini" sanıyorlar... Bu yazıyı okuyacaklar... "Eyvah... Biz bu paraları faizcileri zengin etmek için mi ödüyoruz " diyerek dertlenecekler... Sadece onlar mı Maydonoz alırken KDV ödeyen Ayşe Hanım Teyzem ile tüpgaz alırken KDV ödeyen Ali Rıza Bey Amcam da paracıkları ile faizcileri zengin ettiklerini duyunca üzülecek... 
   Ne yapalım Kader utansın .. Eskiden "vergi daireleri"nin kapısında "Ödediğiniz vergiler size hizmet olarak dönecektir" diye yazı vardı. Şimdi vergi yönetiminde şeffaflık dönemi başladığına göre o yazıları "Ödediğiniz vergiler doğrudan faizcinin cebine girecektir" diye düzeltmek lazım. 
   Bizim iç borcumuzun bir bölümü "nakit" borç, küçük bölümü de "borç kağıdı" şeklinde. Nakit borcun faizini Hazine nakit olarak ödüyor. Borç kağıdında faiz kağıdın rakamını büyütüyor. 
   Hazine vadesi gelen nakit borcun anaparasını ve faizini ödemek için, tekrar piyasaya çıkıyor, tekrar nakit olarak borçlanıyor. 
   Bu yazının altında "Hazine'nin nakit olarak anapara ve faiz ödemeleri"nin 1998 yılından bu yana nasıl geliştiğini ve 2004 yılı sonuna kadar neler olacağını gösteren bir tablo var. 
   Hazinemizin 1998 yılından 2003 yılının sonuna kadar ödediği faizleri, ortalama döviz kurlarından dolara çevirince son 6 yılda faizcilere Hazinemizin 120 milyar dolar dolayında bir ödeme yaptığı ortaya çıkıyor. 
   Bu yılın ilk 3 ayında Hazinemiz vergi verenlerden topladığı nakit paranın 12.1 katrilyon lirasını yaklaşık 10 milyar dolarını faizcilerin cebine aktarmış... Bitmedi... Yıl sonuna kadar faizcilere nakit olarak yaklaşık 35 katrilyon lira daha ödeme yapacak. 
   Allah rızası için söyleyiniz, "Burada bir çarpıklık yok mu " Üretim yapanın ve yapmayanın tıkır tıkır vergi olarak Hazine'ye teslim ettiği her 100 liranın 66 lirasının faizciye gitmesi normal mi Bu yanlışı düzeltmek gerekmez mi 
   
   Hazine'nin nakit olarak iç borç anapara ve faiz ödemesi katrilyon TL Anapara Faiz Toplam 1998 7.3 5.5 12.8 1999 13.3 9.3 22.6 2000 16.2 17.7 33.9 2001 49.1 19.0 68.1 2002 67.8 22.8 92.5 2003 97.4 47.8 145.3 2004 Ocak - Mart 28.4 12.1 40.5 Nisan - Aralık hedef 88.4 35.4 123.8 TOPLAM hedef 117.2 47.5 164.6 
   
      
   
</TEXT>
</DOC>
