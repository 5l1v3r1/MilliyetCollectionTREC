<DOC>
<DOCNO> 211748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo08.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Samsun'la rövanş hesabı... 
</HEADLINE>
<TEXT>

     Fenerbahçe, Samsunspor ile yarın yapacağı Türkiye Kupası 3. Kademe maçında rövanş hesapları yapıyor. 
     Daha önce yaptığı basın toplantılarında, ligde deplasmanda Samsunspor karşısında aldıkları 3-0'lık yenilgiyi unutmadıklarını vurgulayan teknik direktör Christoph Daum, futbolcularını Samsunspor maçına motive ediyor. 
     Türkiye Kupası'na 20 yıldır hasret olan Fenerbahçe, Samsunspor'u deplasmanda yenerek, hem tur atlamak hem de rakibinden ligdeki 3-0'lık yenilginin rövanşını almak istiyor. 
     Bir haftadır Dereağzı Tesisleri'nde çalışan sarı-lacivertliler, bugün öğlen saatlerinde kardan temizlenen Samandıra Tesisleri'nde yapacakları antrenmanla hazırlıklarını tamamlayacak. Fenerbahçe, akşama doğru Sabiha Gökçen Havalimanı'ndan özel bir uçakla Samsun'a gidecek. 
     
     SERHAT VE KEMAL YOK 
     Fenerbahçe'de sakatlığı bulunan Kemal ve İsviçre'de kasığından ameliyat olan Serhat, yarınki maçta forma giyemeyecek. 
     İstanbulspor maçında cezası nedeniyle forma giyemeyen Tomas'ın Samsunspor maçında ilk 11'de oynaması bekleniyor. 
     Fenerbahçe'nin muhtemel 11'i şöyle 
     Volkan, Fatih, Tomas, Luciano, Petkov İsmail , Ali Güneş, Ümit, Selçuk, Tuncay, Nobre, Van Hooijdonk. 
     
</TEXT>
</DOC>
