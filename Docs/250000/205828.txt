<DOC>
<DOCNO> 205828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur16.html </URL>
<DATE> 2004/12/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Küçük Mesut 6 kişiyi ölümden kurtardı 
</HEADLINE>
<TEXT>

     
     Serkan GÜLER BURSA, DHA 
     

BURSA'da, İbrahim Uyar İlköğretim Okulu 7'nci sınıf öğrencisi 12 yaşındaki Mesut Özgür gece uyanınca, anne ve babası ile eve misafir gelen akrabalarının baygın olduğunu görüp komşularına haber verdi. Hastaneye kaldırılan 6 kişiye, gıda zehirlenmesi tanısı kondu. 
     Nilüfer İlçesi'ne bağlı Ataevler Barış Mahallesi'ndeki Seymen Tanıkent Apartmanı'nda kapıcı 52 yaşındaki Halil Özgür, önceki akşam eşi 43 yaşındaki Nurten Özgür, oğlu Mesut Özgür ve kendilerine misafirliğe gelen baldızı 41 yaşındaki Gülten Filiz, yeğenleri 17 yaşındaki Habibe Filiz ve 21 yaşındaki Selver Sadullah Filiz ile akşam yemeğinde, çorba, etli yemek ve portakal yediler. Midesi bulanan, başı dönen Gülten Filiz geceyi çocuklarıyla ablasının evinde geçirmeye karar verdi. 
     Gece saat 01.45 sıralarında tuvalete kalkan Mesut Özgür, aynı odada yatan yeğenlerinin baygın halde olduğunu görünce paniğe kapıldı. Anne ve babasının da baygın olduğunu anlayan Mesut Özgür, apartmandaki komşulardan yardım istedi. Komşular hemen 112 Acil Servisi arayarak haber verdi. Nurten Özgür ve oğlu Mesut, Çekirge SSK hastanesine, Halil Özgür, Gülten Filiz ve 2 çocuğu Uludağ Üniversitesi Tıp Fakültesi Hastanesi'ne ambulanslarla götürüldü. 
     Doktorlar, gıda zehirlenmesi tanısıyla tedavi altına alınan hastaların, hayati tehlikeyi atlattıklarını açıkladı. 
     
</TEXT>
</DOC>
