<DOC>
<DOCNO> 244735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy01.html </URL>
<DATE> 2004/06/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rektörlere VİP yasağı mı geliyor .. 
</HEADLINE>
<TEXT>

     Havaalanlarına VIP Very Important Person 
     statüsüyle ayrı bölümlere giriş-çıkıp yapanlara ilişkin uygulamayı yeniden düzenleme çalışmalarında olan hükümetin, sürekli gerginlik yaşadığı rektörlere VIP yasağı getirerek cezalandırma amacında olduğu iddia edildi. Adalet Bakanı Cemil Çiçek'in açıklamalarıyla gündeme gelen havaalanlarındaki VIP uygulamasını yeniden düzenlemeyi planlayan hükümetin, kimleri uygulama kapsamına ya da dışına alacağı merakla beklenirken, VIP'nin yeni kapsamını cezalandırma yöntemi olarak da kullanılacağı öne sürüldü. İçişleri ve Dışişleri Bakanlığı'nın ortaklaşa belirlediği ve Başbakanlık genelgesiyle duyurulan VIP uygulaması kapsamında AKP iktidarına en sert muhalefeti yapan üniversite camiasının kapsam dışında tutulacağı belirtildi. 
     
     REKTÖRLERE VIP YASAĞI 
     Edinilen bilgilere göre, hükümet başta Yükseköğretim Yasası olmak üzere üniversite araştırma fonlarına el konulması, araştırma görevlisi kadrolarının kullanımında engeller çıkartılması ve üniversite vakıflarının burs vermelerinin engellenmesi nedeniyle karşı karşıya geldiği üniversite rektörlerine VIP'ten çıkarmayı öngörüyor. YÖK Başkanı ve üyeleri ile rektörlerin geçmişten bu yana yararlandıkları VIP'ten rektörlerin yanı sıra YÖK üyelerinin de çıkartılabileceği öne sürüldü. YÖK Başkanının ise kapsam dışına alınmadığı belirtiliyor. 
     
     AKP'Lİ VEKİLDEN REKTÖRE TAKILMA 
     Öte yandan bir AKP milletvekilinin, geçen haftalarda Esenboğa Havaalanı'nda karşılaştığı Ankara'daki üniversitelerden birinin rektörüne "VIP yasağı" işaretini verdiği öğrenildi. Rektörle yeni YÖK Yasası'na ilişkin sohbet eden milletvekilinin, rektöre "Zaten yakında VIP'e giremeyeceksiniz" diye espri yaptığı belirtildi. 
     
</TEXT>
</DOC>
