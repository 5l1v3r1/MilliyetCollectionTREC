<DOC>
<DOCNO> 227395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/dunya/dun01.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk lejyonerler Irak'ta 
</HEADLINE>
<TEXT>

   Şiddetin kol gezdiği Irak, özel güvenlik sektörü için bol kazançlı bir iş alanı haline geldi. 25 Türk özel güvenlik görevlisi şimdiden Irak'ta 
      İSTANBUL Milliyet 

   
   ABD hükümetine bağlı görevlilerin ve tesislerin korunması için ayda 3 - 9 bin dolar maaş alan 25 Türk özel güvenlik görevlisi Irak'ta çalışmaya başladı. Ayrı şartlarda çalışacak 125 kişi daha aranıyor. 
   Tempo dergisinin haberine göre, Ankara'daki DAK Özel Güvenlik Hizmetleri isimli şirket, gazete ilanıyla Irak'ta çalışacak güvenlik görevlileri arıyor. Adaylar arasında İngilizce, Arapça ya da Kürtçe bilenler tercih nedeni. Seçilecek adaylarda ordu ya da emniyet kökenli olmak, her iki kurumda da uluslararası görevlerde bulunmuş olmak, tercihen Afganistan, Bosna gibi yerlerde çalışmış olmak, yönetici pozisyonları dışında tercihen 40 yaşını aşmamış olmak, 2 ya da 3 yıla kadar uzayacak görev süresini kabul etmek, sabıkası olmamak ve psikolojik testlerden başarıyla geçmek gibi özellikler aranıyor. Maaşları pozisyonlarına göre 3 bin ve 9 bin dolar arasında değişecek olan güvenlik görevlileri, DBA adı verilen özel sigorta kapsamında çalışacak. 
   Ağırlıklı olarak Bağdat, Basra, Musul ve Güney Irak'ın bazı bölgelerinde görev alacak olan personel, kısa süreli izinler kullanarak Türkiye'ye dönebilecek. DAK Güvenlik Hizmetleri Yönetim Kurulu Başkanı Murat Köseoğlu, Irak'a ilk parti olarak 25 güvenlik görevlisi gönderdiklerini ve haziranda gönderilecek personelle sayının 150'yi bulacağını söyledi. 
   
   Maaşları 15 bin dolar    Le Figaro dergisinden alınan bu fotoğrafta eski Fransız lejyoneri Philippe, Bağdat'ın banliyösünde her an gelebilecek bir saldırıya karşı korumakla yükümlü olduğu aracın içinde eli tetikte yol alırken görülüyor. Halen Irak'ta çalışan dünyanın dört bir köşesinden gelmiş özel koruma ve güvenlik görevlilerinin sayısının 15 bine vardığı söyleniyor. Bu rakam, Irak'taki İngiliz birliklerinin sayısından fazla. Sadece ABD'den Irak'a özel koruma pazarlayan şiketlerin sayısı 60'ı buluyor. Bu şirketler Pentagon'la yakın işbirliği içinde çalışıyorlar. Özel korumaların aylık kazancı 6 bin ile 15 bin dolar arasında değişiyor. Bu yüksek gelir, halen aktif görevdeki pek çok SAS komandosunun istifa ederek Irak'a gitmesine neden oldu. 
   
   
</TEXT>
</DOC>
