<DOC>
<DOCNO> 215962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun28.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt'ten 'imtiyazlı ortaklık' yorumu Şimdi ne olacak Merkel 
</HEADLINE>
<TEXT>

     Alman Die Welt gazetesi, Hıristiyan Demokrat Birlik Partisi CDU Genel Başkanı Angela Merkel'in Türk hükümetine yaptığı ''imtiyazlı ortaklık'' önerisinin reddedilişini ''Şimdi ne olacak Bayan Merkel '' yorumuyla verdi. 
     Gazetenin yorumunda, ''Türk hükümeti 'imtiyazlı ortaklığı' kabul etmiyor. Alman hükümetiyle Hamburg Eyaleti Başbakanı Ole von Beust ve eski Savunma Bakanı Volker Rühe gibi CDU'lu politikacılar da, Ankara'nın 'Avrupa yolunun' kapatılmaması uyarısında bulunuyorlar. CSU da bu arada çeşitliliği tamamlamak için, Anadolu'dan karanlık göç tablosu çiziyor. Şimdi ne olacak Bayan Merkel '' denildi. 
     Merkel'in Ankara'ya giderek, Türkiye'nin AB'ye üyeliğine karşı olduğunu ''tutanaklara geçirmesinin'' kendisine çeşitli cephelerden eleştiri yöneltilmesine neden olduğuna işaret edilen yorumda, yine de Merkel'in açık konuşmasının övgüye değer olduğu savunuldu. 
     Yorumda, Avrupa'nın Türkiye'ye karşı olan tutumunun, uluslararası topluluğun gelecek 10 yıl içindeki en büyük sorumluluğu olacağı da kaydedildi. 
     Türkiye'nin AB üyeliği gibi önemli bir konunun göz ardı edilmesinin, siyasi açıdan dürüst olmayacağı belirtilen yorumda, şöyle denildi 
     ''70 milyon nüfusu ve şu anda Almanya'nın gerçekten de 'yaşlı Avrupa' gibi görünmesine yol açan reform hırsıyla Türkiye'nin dürüstlük talep etmeye hakkı vardır. Ancak, Türkiye'nin tam üyeliğinin, lehinde değil aleyhinde olan gerçeklere ve unsurlara işaret edilmesi de buna dahildir.'' 
     
     ''ANADOLU NEREDE BAŞLIYOR '' 

     Financial Times Deutschland gazetesi, Hıristiyan Demokrat Birlik Partisi CDU Genel Başkanı Angela Merkel'in, Konrad Adenauer Vakfı Türkiye Temsilcisi Wulf Schönbohm'a Anadolu'nun nerede başladığını sorduğunu yazdı. 
     Gazetenin bir yorumunda, ''Türk tarafı Merkel'e nezaketle sertlik arası bir yaklaşımla tepki gösterdi. Ülkeyi ilk ziyaretinde muhalefet liderine, birçok Almanın kafasındaki 'taşralı Anadolu Türkiye'dir' imajını değil, modern Türkiye'yi tanıtmaya çalıştı. Bu gerekli de çünkü Merkel, resmi ziyaretinin başlamasından önceki akşam, Konrad Adenauer Vakfı Türkiye Temsilcisi Wulf Schönbohm'a, 'Anadolu nerede başlıyor Buradan uzakta değildir, değil mi ' diye sordu'' ifadesine yer verildi. 
     Merkel'in, Ankara'ya gidişinde ''Bu benim en zor yurtdışı gezilerimden birisi olacak'' dediği belirtilen yorumda, ''Başbakan Recep Tayyip Erdoğan'ın en etkin danışmanlarından Cüneyt Zapsu, Merkel tarafından savunulan 'üçüncü yol' teklifini, 'üçüncü bir yol yok' diyerek geri çevirdi. Erdoğan ise daha açık bir tavır sergiledi ve imtiyazlı ortaklığın tartışmaya konu bile edilemeyeceğini ifade etti'' denildi. 
     Merkel'in Anıtkabir'i ziyaret ettiği de belirtilen yorumda, ''Atatürk, modern Türkiye'nin mimarı, onsuz muhtemelen bu ülke bir demokrasiye sahip olamazdı. Merkel ziyaretçi defterine cesurca şunları yazdı 'Atatürk'ün politik vizyonu bu ülkenin geleceği için kalıcı bir anlam taşımaktadır.' Türkiye'nin bu modern vizyonu, bugün AK Parti Genel Merkezi'nde geliştiriliyor'' görüşüne yer verildi. 
     AK Parti'nin Avrupa Halk Partisi'ne üye olmasına da sadece Alman CDU partisinin karşı çıktığı belirtilen yorumda, şunlar kaydedildi 
     ''Merkel, insan haklarında gerçekleştirilen ilerlemeleri övüyor. Ancak AB'nin gelecek 15 yıl içinde Türkiye'yi içine alıp, bununla çiftçilerin sayısının ikiye katlanmasını kaldırabilecek durumda olup olmadığının belirleyici olduğunu söylüyor. Zapsu ise üyelik müzakerelerinin başlamasının Türkiye'nin modernleşmesinde bir katalizör işlevi göreceğini ve birçok yatırımcıyı ülkeye çekeceğini öngörüyor. Kendinden emin bir şekilde ekliyor eğer aralık ayında bu gerçekleşmezse biz de kendimize başka bir yol aramak zorunda kalırız.'' 
     
</TEXT>
</DOC>
