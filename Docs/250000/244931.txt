<DOC>
<DOCNO> 244931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun08.html </URL>
<DATE> 2004/06/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ABD, Erdoğan'ın G-8 zirvesine katılmasından memnun 
</HEADLINE>
<TEXT>

     Deniz Arslan 

ABD'nin ekonomik işlerden sorumlu Dışişleri Bakan Yardımcısı Alan Larson, Başbakan Recep Tayyip Erdoğan'ın, ABD Başkanı George Bush'un, Georgia eyaletinde yapılacak G-8 zirvesine katılma davetini kabul etmesinden büyük memnuniyet duyduklarını ifade etti. 
     Larson, ABD Senatosu Dış İlişkiler Komitesi önünde ''Genişletilmiş Ortadoğu ve Kuzey Afrika'da reform ve fırsatların desteklenmesi'' konusunda bir oturuma katıldı. Alan Larson, bu oturumda, sanayileşmiş 7 ülke ve Rusya'dan oluşan G-8 Sekizler Grubu ülkelerinin Georgia eyaletindeki Sea Island'da yapılacak toplantısına, Ortadoğu ülkelerinin yanı sıra Türkiye'nin de katılacağını anlattı. 
     Alan Larson, ''Doğu ve Batı kültürleri arasında yüzyıllardır köprü olan Türkiye'nin, güçlü demokratik kurumlar, siyasi ve ekonomik reform ve dini hoşgörü konusunda uzun bir kaydı var. Türkiye, Avrupa ailesinde tam üyeliğe doğru ilerlerken, onun eşsiz tarihi, büyük Ortadoğu bölgesindeki ülkeler için başarılı reformlara potansiyel örnekler teşkil ediyor. Başbakan Erdoğan'ın, Başkan'ın Sea Island zirvesine katılma davetini kabul etmesinden memnunuz'' diye konuştu. 
     Larson, Arap-İsrail çatışmasına barışçı bir çözümün önemini ABD'nin takdir ettiğini ve bu amaç için her gün çalıştığını belirtirken, bir yandan da barışçı, demokratik ve bağımsız bir Irak için ilerlendiğine işaret etti. Alan Larson, aynı zamanda reform çağrısında bulunan bölgesel sesleri dinlediklerini ve bu değişim arzusuna cevap vermeleri gerektiğini söyledi. Larson, ''bölgedeki bölünme, anlaşmazlıklar ve hatta şiddet, reform yolundan sapmaya bahane olamaz. Aslında reformlar, bu sorunlara çözüm getirilmesinde yardımcı olacaktır'' dedi. 
     ABD Başkanı Bush'un, büyük Ortadoğu'da, siyasi, sosyal ve ekonomik reformlara verdiği önemi ifade ettiğini belirten Larson, ABD ve G-8 ülkelerinin, bölgedeki reformların her ülkenin kendi iç süreci içinde gerçekleştirilmesi gerektiğine inandığını ifade etti. 
     Larson, reformların dışarıdan empoze edilemeyeceğini, tek bir modelin her ülkeye uymayacağını da belirtti. Larson, Bush ve Amerikan yönetiminin, bölgedeki bu ülkelere, reformlarda gerekli ilerlemeyi sağlamaları için yardım etmekte kararlı olduğunu ifade etti. 
     
</TEXT>
</DOC>
