<DOC>
<DOCNO> 203904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun23.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipinler'de toprak kayması 236 kişinin öldüğü sanılıyor... 
</HEADLINE>
<TEXT>

     Filipinler'de bir haftayı aşkındır süren aşırı yağışların yol açtığı toprak kaymalarında 236 kişinin öldüğü sanılıyor. 
     Ulusal Afet Koordinasyon Konseyi, ülkenin güneyindeki Leyte bölgesinde 106 kişinin öldüğünü, 103 kişinin de kaybolduğunu, Mindanao adasının kuzeyinde de 27 kişinin hayatını kaybettiğini açıkladı. 
     Konsey, bu bölgelerde ölü sayısının artmasından endişe edildiğini belirtirken, ülkenin güneyinde geçen Pazar günü kaybolan teknede 50 yolcunun yaşamını yitirdiği kaydedildi. 
     Devlet Başkanı Macapagal Arroyo, Leyte'de ABD'nin Manila Büyükelçisi Francis Ricciardone ile incelemelerde bulunurken, bölgede arama-kurtarma çalışmalarının süreceğini söyledi. 
     Arroyo, afette evlerini kaybeden 2 bini aşkın aileye konut sözü ve bölgede çıplak kalan dağların ağaçlandırılması emrini verdi. 
     Yetkililer, evlerinden tahliye edilen yaklaşık 10 bin kişiye barınak sağlandığını, gıda, giyecek ve yiyecek yardımlarının yapıldığını söylediler. 
     ABD'nin ülkeye yardım yapacağını belirten ABD'nin Manila Büyükelçisi Francis Ricciardone, ABD Başkanı George Bush'un Filipinler'e taziye mesajı yolladığını kaydetti. 
     Toprak kaymalarının meydana geldiği bölgenin, 1991'de bir tayfunun 5 bin kişinin ölümüne yol açtığı Ormoc kentine yakın olduğu bildirildi. 
     
</TEXT>
</DOC>
