<DOC>
<DOCNO> 222219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko04.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Otomotiv sektörü, yerli yan sanayiyi kullanmalı... 
</HEADLINE>
<TEXT>

     Devlet Bakanı Kürşad Tüzmen, otomotiv sektöründe yerli yan sanayi kullanımına ağırlık verilmesini istedi. 
     Tüzmen, A.A muhabirine yaptığı açıklamada, 2003 yılında otomotiv sektörünün üretim ve ihracatının çok başarılı olduğunu belirterek, ''Otomotiv sektörünün 2004 yılı performansı da çok iyi. Yılın ilk 2 ayında sektörün ihracatındaki artış sürüyor. Otomotiv sektörünün 2004 yılında hedeflediği 9 milyar dolarlık ihracat rakamına ulaşacağına inanıyorum'' dedi. 
     Otomotiv sektöründe yan sanayi ithalatının arttığına dikkat çeken Bakan Tüzmen, bu durumun sağlıklı olmadığını kaydederek, şunları söyledi 
     ''Son dönemde TL'nın aşırı değerlenmesi nedeniyle otomotiv fabrikalarının, iç piyasadan aldıkları otomotiv yan sanayi ürünlerini yurtdışından ithal etmeyi başladıkları görülüyor. Bu sağlıklı bir durum değildir. Otomotiv yan sanayini ayakta tutmamız lazım. Otomotiv yan sanayi Türkiye'nin ihracatında da önemli bir yere sahip. İthalat nedeniyle yan sanayinin sıkıntıya girmesi, otomotiv ana sanayinin de çıkarına değildir. Yan sanayi ve ana sanayi birbirini tamamlayan sektörlerdir. Otomotiv sektörünün genel başarısında otomotiv yan sanayimizin önemli bir payı vardır. Bu nedenle otomotiv sektörü yerli yan sanayi ürürlerini kullanmaya özen göstermeli. Türkiye'nin yararı buradadır.'' 
     
     DÜNYA TİCARETİ ARTACAK 
     Bursa ve Gebze'de yaptığı incelemelerle ilgili bilgiler de veren Tüzmen, ihracatçıların büyük bir özveri ile çalışmalarını sürdürdüğünü ancak, aşırı değerli TL nedeniyle sıkıntılar yaşadığını bildirdi. Döviz kurlarının yılın ikinci yarısında ihracatçılar açısından daha rahat bir hale gelmesinin beklendiğini ifade eden Tüzmen, 2004'de dünya ticaretinin de ihracatçı açısından olumlu seyredeceğini bildirdi. 
     Yapılan araştırmaların ve projeksiyonların 2004 yılında dünya ticaretinin artacağını gösterdiğini kaydeden Tüzmen, artan ticaret hacminden Türk ihracatçısının da payını alacağını, bu payın yükselmesi için çaba gösterdiklerini söyledi. 
     
</TEXT>
</DOC>
