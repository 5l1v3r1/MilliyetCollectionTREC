<DOC>
<DOCNO> 208898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur23.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor zam Ormanda hayvan otlatma cezası 20 bin kat artırıldı 
</HEADLINE>
<TEXT>

     Ormanlık alanlarda hayvan otlatanlara uygulanan cezalar, 10 ile 20 bin kat arasında değişen oranlarda artırıldı. 
     Konya'nın Beyşehir İlçesi Orman İşletme Müdürü Ali Şeker, AA muhabirine yaptığı açıklamada, Orman Kanunu'nun ilgili maddesinde yapılan değişikliğin ardından, ormanlık alanlarda hayvan otlatma cezalarının güncelleştirilerek artırıldığını kaydetti. 
     Geçen yıl ormanlık sahalarda keçi ve deve otlatanlara hayvan başına 500 lira ceza uygulandığını ifade eden Şeker, ''2004 yılında ise bu ceza hayvan başına 5 milyon liraya çıkarıldı. Diğer büyükbaş hayvanlarda daha önce 200 lira olan ceza, hayvan başına 2 milyon lira olarak belirlendi. Koyun gibi küçükbaş hayvanlarda uygulanacak ceza ise hayvan başına 100 liradan 2 milyon liraya yükseltildi'' dedi. 
     Şeker, tel örgü ile çevrilerek koruma altına alınan ormanlarda, gençleştirilen alanlarda ve yandığı için yeniden yetiştirilmesi amacıyla fidan dikimi yapılan sahalarda hayvan otlatılması halinde ise ceza oranlarının iki kat arttığını vurguladı. Şeker, şöyle devam etti 
     ''Bu cezalar, çobanların ya da sürü sahiplerinin, yaşadıkları bölge sınırları içindeki ormanlık alanlarda hayvan otlatması halinde geçerli. Yani, dışarıdan gelen ya da hayvan otlattığı yerleşim birimi sınırları içerisinde ikamet etmeyen çoban ve sürü sahipleri 3 katı fazla ceza ödeyecek. Önceki yıllarda uygulanan cezalar düşük olması nedeniyle, ormanlık sahalarda otlatmanın önüne geçilememişti. Bugün ise bir çoban, sürüsünde 300 hayvan barındırıyorsa ve hala ormanlık sahalarda otlatmaya devam ediyorsa milyarlık cezalarla karşı karşıya kalacak.'' 
     
</TEXT>
</DOC>
