<DOC>
<DOCNO> 210532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/ekonomi/eko08.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatneft, Unipetrol ihalesinden elendi 
</HEADLINE>
<TEXT>

   EKONOMİ SERVİSİ 
   
   Çek Cumhuriyeti'nde özelleştirme girişimleri devam eden Unipetrol için finansal açıdan uygun bulunan üç teklif verici belirlendi. Türpaş'la aynı anda Unipetrol'e de Efremov Kautcshuk tarafından teklif veren Tatneft'in finale kalan üç şirketten biri olmadığı açıklandı. 
   Unipetrol'e 500 milyon dolar teklif vererek yüzde 63'ünü almak için çabalayan petrol şirketleri arasında yer alan Tatneft'in finansal olarak yeterli bulunmaması nedeniyle seçilmediği açıklandı. 
   Polonyalı PKN Orlen, Macaristan'lı MOL ve Hollanda İngiliz ortaklığı Royal Dutch Shell finansal olarak yeterli görülen üç şirket olarak belirlendi. 
   
   Family Finans PTT işbirliği 
   Family Finans Türkiye genelindeki bütün on - line PTT merkezlerini dağıtım kanalına alan uygulama için PTT ile anlaştı. Yapılan anlaşma gereği, yurt genelinde bine yakın şubesi bulunan PTT, on - line şubeleri sayesinde kurumun sunduğu tüm bankacılık hizmetlerini alternatif bir dağıtım kanalı olan PTT merkezlerince Family müşterilerinin hizmetine sunacak. 
   
</TEXT>
</DOC>
