<DOC>
<DOCNO> 216098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'den Avrupa'ya para transferi 
</HEADLINE>
<TEXT>

   Uzanlar'ın Ürdün ve Kazakistan üzerinden bir Avrupa ülkesine 250 milyon dolar transfer ettiği belirlendi 
      ERDAL KILINÇ İstanbul 
   
   Mali polisin, Uzanlar'ın iş ve evlerinde yaptığı aramalarda ele geçen dekontlarda 250 milyon dolar tutarında paranın bir Avrupa ülkesine aktarıldığı tespit edildi. Paranın banka aracılığı ile Ürdün ve Kazakistan üzerinden bir Avrupa ülkesine gönderildiği öğrenildi. Ele geçirilen 60 dekontta, para transferinin 4 milyon 990 biner dolarlık partiler halinde gerçekleştirildiği belgelendi. 
   Polis incelemeler sırasında Kazakistan'a 70 milyon dolar havale edildiğini tespit etti. İncelemelerde bir Kazakistan şirketi ile ortak bir anlaşma yapılarak GSM sistemi kurulduğu ancak bir müddet sonra Kazak şirketinin Uzanlar ile anlaşmayı bozduğu ortaya çıktı. 
   
   Mahzende milyarlık Petrus 
   Bu arada Kaçakçılık Daire Başkanlığı tarafından deşifre edilen e - mailler arasında bugüne kadar izine rastlanmayan off - shore hesaplarla ilgili Uzan ailesinin kendi aralarında yaptığı görüşmeler ortaya çıkarıldı. 
   İnterpol tarafından kırmızı bültenle aranan Kemal Uzan'ın, Kuruçeşme'deki villasının altında da içinde çok sayıda yıllanmış şarap olan bir mahzen ortaya çıktı. Bazıları 1860'lara ait şarapların tanesinin 600 milyon ile 3 milyar değerinde olduğu bildirildi. Ayrıca mahzende dünyaca ünlü Petrus marka şaraplardan çok sayıda ele geçirildiği bildirildi. Ayrıca Hakan Uzan'ın Telsim'deki ofisinde ise pırlanta taşlı 80 adet tespih ve pahalı marka iki kasa dolusu puro da bulundu. TMSF, el konulan şarap, tespih ve puroları satışa çıkaracak. 
   
   250 trilyon TEDAŞ borcu 
   TMSF tarafından el konulan Telsim'in 2000'den beri TEDAŞ'a elektrik borcunu ödemediği, birikmiş borcun 250 trilyon lira olduğu bildirildi. Bu arada, Telsim ve Rumeli Holding'deki güvenlik görevlilerine, yönetim tarafından, "Patronumuz zor durumda" denilerek maaşlarından 100'er milyon lira kesinti yapıldığı öne sürüldü. 
   
   Ürdün Emniyet Müdürü geliyor    Ankara bu geceden itibaren sürpriz bir konuk ağırlayacak. Uzan kardeşlere vatandaşlık veren Ürdün'ün Kamu Güvenliği Genel Müdürü Orgeneral Tahsen Shourdam, resmi ziyaret için Ankara'ya gelecek. 
   Shourdam'ın Uzan ailesinden Hakan Uzan ile Cem Uzan'a vatandaşlık vermelerine ilişkin belgeleri kamuoyuna yansıyan Ürdün Krallığı ile Türkiye arasındaki güvenlik anlaşması gereğince Ankara'da altı gün boyunca temaslarda bulunacağı belirtildi. 
   
   Singapur'da ailesiyle buluştu 
   Gıyabi tutuklama kararı ile aranan ve Singapur'da izi bulunan Hakan Uzan'ın burada ailesiyle buluştuğu öne sürüldü. Uzan'ın Singapur'da ailesinden bir kişiye ait kredi kartlarını kullandığı belirtildi. Uzan deniz yoluyla Dubai'ye gelip, buradan havayoluyla Singapur'a geçti. 
   
   Çifte bordro oyunu    TOLGA ŞARDAN Ankara, ELVAN EZBER İstanbul 
   Uzan Grubu'nun amiral gemisi olarak nitelendirilen Telsim'de personelden bazıları için düzenlenen "çifte bordro" ile TMSF'nin "dolandırılmaya" çalışıldığı ortaya çıktı. Telsim personel için ayrı, TMSF için ayrı hesaplar üzerinden maaş ödemelerini yaptı. Şirket personele TMSF'ye bildirilen resmi maaş bordrosundaki miktar yerine daha az ücret ödedi aradaki fark da nakit olarak Telsim'in kasasına girdi. Denetim elemanları çifte bordro yolsuzluğunu personelle görüşmelerinde de teyit etti. Personel, resmi kayıtlarda göründüğü ölçüde maaş almadıklarını söyledi. 
   
   Maaşa 5 milyar sınırı 
   Telsim'deki çifte bordro olayının benzeri daha önce Star Medya Grubu'nda yaşandı. Star Medya Grubu'nda yüksek maaşlar verildiği saptandı. Bunun üzerine Fon, Star Medya Grubu'nda tavan maaşı 5 milyar lira olarak belirledi. 
   
   VIP telefonlar iptal 
   TMSF yetkilileri, Uzanlar'ın bazı siyasiler, bürokratlar ve sanatçılardan oluşan yaklaşık bin kişiye bedava Telsim hattı verdiklerini tespit etti. "VIP hat" olarak adlandırılan sıfır faturalı bu hatların kesileceği bildirildi. 
   
   Depoları soyuldu 
   Telsim'in Mecidiyeköy'deki deposundan çalınan oto parçaları ve çeşitli malzemeler Güngören'de bir otoparkta bulundu. Telsim'de idare amiri olarak görev yapan Vedat Erkeskin'le birlikte üç kişi hırsızlıkla ilgili gözaltına alındı. Erkeskin, malları Uzanlar'ın şoförünün isteğiyle depodan çıkardıklarını öne sürerken, polis olayın mal kaçırma mı, hırsızlık mı olduğunu araştırıyor. 
   
   222 kişiye daha tedbir geliyor    İSTANBUL Milliyet 
   TMSF, Uzan Grubu'na ait şirketlerin eski yöneticilerinden sonra "hisse devri yapılan kişi ve ortakların" mal varlığına tedbir konulması için harekete geçti. TMSF avukatları önceki gün Uzan'larla ilgili olarak 222 kişi ve 5 şirket hakkında tedbir talebi ile Şişli Nöbetçi Sulh Ceza Mahkemesi'ne başvurdu. Avukatlar, mahkemenin "Bu talebe bankacılık suçlarına bakmak için kurulan İstanbul 8. Ağır Ceza Mahkemesi'nin bakması gerekir" açıklaması üzerine talebi geri çekti. Avukatlar taleplerinin söz konusu mahkemeye verilmesi için hazırlık yaparken, listeyle ilgili değerlendirme de sürüyor. TMSF yetkilileri değerlendirme sonucunda listeye yeni isimlerin eklenebileceğini belirtti. 
   
   
</TEXT>
</DOC>
