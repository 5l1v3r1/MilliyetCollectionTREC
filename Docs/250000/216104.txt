<DOC>
<DOCNO> 216104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko07.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıf dolar euroyu güçlendiriyor 
</HEADLINE>
<TEXT>

   ABD'nin zayıf dolar politikasını sürdüreceğini belirten ekonomistler, paritenin 1.30'u aşmaması için bir neden olmadığını kaydediyor 
   TARIK YILMAZ 
   
   Euronun dolar karşısında 1.30 seviyesine ulaşması ekonomistler tarafından beklenen bir gelişme olarak yorumlanıyor. Ekonomistler yüksek cari açığı bulunan ABD'nin zayıf dolar politikasından rahatsız olmadığına ilişkin görüntüsü yatırımcıların euroya geçmesine neden olduğunu belirtiyor. 
   ABD'de kasımdaki başkanlık seçimleri öncesi zayıf dolar politikasında değişiklik yapmasının beklenmemesi oyuncuları euroya yönlendiriyor. 
   
   'Seçim öncesi değişmez' 
   İnter Portföy Genel Müdürü Sinan Okumuş, ABD'nin Irak savaşı sonrası zayıf dolarda direttiğini, dış ticaret açıklarının kapanması açısından bu politikanın işine geldiğini söyledi. Normal şartlar altında ABD'nin faiz artırımı yapması buna bağlı olarak paritenin düşmesi gerektiğini dile getiren Okumuş, ABD'de açıklanan verilerin faiz artırımını ve dolara müdahaleyi gerektirmediğini ifade etti. Okumuş, orta vadede paritenin 1.30'un üzerinde beklendiğini kaydetti. 
   Ekonomist Atilla Yeşilada ise ABD'nin zayıf dolar politikasından, Japonya'nın piyasaya müdahale ederek korunduğunu müdahale etmeyen AB'nin ise rahatsız olmaya başladığını söyledi. Yeşilada, ABD'nin cari açığı Uzakdoğu ülkelerinden aldığı mal nedeniyle verdiğini belirterek "Kriz, elinde yüklü dolar tutan Asya yatırımcıları dolar almaktan vazgeçerse çıkar. Bu durumda sermaye açığı artar, uzun vadeli faizler yükselir ve dolar tekrar güçlenmeye başlar" dedi. 
   
   'Parite 1.50'ye kadar açık' 
   Kısa vadede ABD'de politika değişikliği olmayacağını ve müdahale edilmeyeceğini gören oyuncuların euroya rahatlıkla geçtiğini dile getiren Yeşilada, Avrupa Merkez Bankası'nın ikna yoluyla euroyu düşürmeye çalışmasının bir sonuç vermeyeceğini savundu. 1.30 seviyesinin kesinlikle kırılacağını söyleyen Yeşilada, paritenin orta vadede 1.50 seviyelerine kadar açık olduğunu iddia etti. 
   
   
</TEXT>
</DOC>
