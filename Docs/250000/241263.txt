<DOC>
<DOCNO> 241263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/dunya/axdun02.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Irak'ta düğün katliamı 
</HEADLINE>
<TEXT>


Amerikan helikopteri, Ramadi'de düğün kutlaması sırasında havaya ateş açan Iraklıları füzeyle vurdu 

DIŞ HABERLER SERVİSİ 


Irak'ta dün bir Amerikan helikopterinin, ülkenin batısındaki Ramadi'de bir düğüne ateş açması sonucu ilk belirlemelere göre 45 kişi öldü. Associated Press AP ajansı ve El Arabiye TV'sine göre, Ramadi kenti polis müdür yardımcısı Yarbay Ziyad El Cıburi, dün sabah yerel saatle 02.45'te Ürdün - Suriye sınırına yakın bir sahra köyünde meydana gelen saldırıda 42 ila 45 arasında kişinin öldüğünü, ölenlerin 15'inin çocuk, 10'unun da kadın olduğunu belirtti. Kent hastanesi doktorlarından Dr. Salih El Ani de, ölü sayısının 45 olduğunu açıkladı. Dr. El Ani, düğünde havaya ateş açıldığını, Amerikan askerlerinin bölgeye gelerek araştırma yapıp gittiğini, bir süre sonra ise bir ABD helikopterinin törenin yapıldığı yere füze ateşlemesi sonucu 2 evin yıkıldığını ve ortalığın savaş alanına döndüğünü anlattı. Irak'taki Amerikan ordusuysa, olayı araştırdıklarını bildirdi. ABD'nin, Afganistan'da 2002'de bir düğünü bombalaması sonucu 48 sivil ölmüştü. 


</TEXT>
</DOC>
