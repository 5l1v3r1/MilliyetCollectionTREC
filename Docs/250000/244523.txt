<DOC>
<DOCNO> 244523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo29.html </URL>
<DATE> 2004/06/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çağdaş, Beşiktaş'ta... 1-2 gün içinde imza atacak... 
</HEADLINE>
<TEXT>

     Beşiktaş, Galatasaray'ın da peşinde olduğu Denizlisporlu Çağdaş ile anlaşmaya vardı. 
     Beşiktaş Kulübü Yönetim Kurulu üyesi Kıvanç Oktay, Denizlispor ve Çağdaş ile her konuda anlaşmaya vardıklarını belirterek, ''Çağdaş 1-2 gün içinde imza atacak. Camiamıza hayırlı olsun'' dedi. 
     Transfer çalışmalarını sürdürdüklerini kaydeden Oktay, başkan adaylarından Erol Kaynar'ın ön anlaşma yaptığı Mısırlı futbolcu Zidan'ın durumunu değerlendirdiklerini kaydederek, ''Zidan'ın menajerleriyle görüşüp, yarına kadar olan opsiyonunu uzatmaya çalışıyoruz. Çünkü bizim de seçim öncesi anlaştığımız yabancı oyuncular vardı. Ayrıca teknik direktörümüzün de görüşünü almak istiyoruz'' diye konuştu. 
     Oktay, İstanbul'da bulunun Beşiktaşlı futbolcuları görüşmek için kulübe çağırdıklarını, göreve yeni geldikleri için futbolcularla önümüzdeki günlerde görüşeceklerini söyledi. 
     
     "BEŞİKTAŞ İLE ANLAŞTIK" 

     Denizlispor'un milli oyuncusu Çağdaş'ın transferi konusunda yeşil-siyahlılarla Beşiktaş arasında anlaşmaya varıldığı bildirildi. 
     Denizlispor Kulübü Futbol Şube Başkanı Turgut Dalaman, yaptığı açıklamada, kulüp başkanı Zafer Katrancı ile Beşiktaş Kulübü Başkanı Yıldırım Demirören'in yaptığı görüşmede prensip anlaşmasına varıldığını kaydetti. 
     Anlaşmanın şartları hakkında bilgi verilmezken, Denizlispor'un bu transferden 1 milyon dolar bonservis ücreti alacağı öğrenildi. 
     Çağdaş'ın menajerinin de yarın Beşiktaş Kulübü yöneticileriyle görüşme yapacağı kaydedildi. 
     2003-2004 sezonunda Altay'dan Denizlispor'a gelen ve stoper olarak görev yapan genç oyuncu Çağdaş, Galatasaray'ın da transfer listesinde yer alıyordu. 
     
     ''OKAN BURUK'TA PÜRÜZ YOK'' 

     Basın mensuplarının, Inter'de forma giyen ve ön anlaşma yapılan Okan Buruk'la Galatasaray'ın da ilgilendiğini belirtmeleri üzerine Kıvanç Oktay, ''Okan'la prensip anlaşmasına vardık ve aramızda hiçbir pürüz yok. Kulübüyle görüşüp Okan'ı takıma kazandırmak istiyoruz'' dedi. 
     Oktay, ön anlaşma yaptıkları Alman teknik adam Lothar Matthaeus'un İstanbul'a gelişinin de çalıştırdığı Macaristan Milli Takımı'nın 6 Haziran Pazar günü maçı olduğu için gelecek haftaya kaldığını sözlerine ekledi. 
     Öte yandan, Yıldırım Demirören ve yöneticilerin, Divan Lokali'nden kulüp binasına geçişleri sırasında, kulüp binasının önüne gelen bir grup taraftar, yeni yöneticilere tezahüratlarla sevgi gösterilerinde bulundu. 
     
     STATTA ÇALIŞMALAR YARIN BAŞLIYOR 

     BJK İnönü Stadı'nda kapasite artırım çalışmalarına yarın başlanacağı bildirildi. 
     Yönetici İlhan Durusoy, ilk olarak stadın dışında çalışmalara başlayacaklarını, yaklaşık 10 gün sonra da zeminin indirilmesi çalışmasının başlatılacağını söyledi. 

     
</TEXT>
</DOC>
