<DOC>
<DOCNO> 209695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo24.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı, Avrupa arenasına çıkıyor... 
</HEADLINE>
<TEXT>

     Eczacıbaşı Bayan Voleybol Takımı, Indesit Avrupa Şampiyonlar Ligi'ndeki ilk maçını, 22 Ocak'ta Hırvatistan'ın Mladost Zagreb takımıyla deplasmanda yapacak. 
     Toplam 15 takımın mücadele edeceği Indesit Avrupa Şampiyonlar Ligi'nde, D Grubu'nda Mladost Zagreb ve İtalya'nın Pallavoio Sirio Perugia takımlarıyla mücadele edecek lacivert-beyazlılar, ilk maç için yarın Hırvatistan'a gidecek. 22 Ocak'taki Mladost Zagreb maçının ardından İtalya'ya geçecek olan Eczacıbaşı, 28 Ocak'ta Perugia ile karşılaştıktan sonra İstanbul'a dönecek. 
     Eczacıbaşı, bu maçın rövanşlarında İstanbul'da 3 Şubat Salı günü Mladost Zagreb'i, 4 Şubat Çarşamba günü de Pallavoio Sirio Perugia'yı ağırlayacak. 
     Eczacıbaşı Antrenörü Ivica Jelic, Avrupa Şampiyonlar Ligi'nde değişen statüyle, birinci olmanın büyük önem kazandığını belirterek, ''Amacımız, gruptan birinci çıkmak. Bu nedenle deplasmanda yapacağımız her iki maçı da kazanmak istiyoruz'' dedi. 
     Indesit Avrupa Şampiyonlar Ligi'nde 15 takımın, 3'erli 5 grupta yapacağı mücadele sonunda, 5 grubun lideri ve ikinciler arasında en iyi averaja sahip takım, play-off maçlarına katılma hakkını elde edecek. 
     
</TEXT>
</DOC>
