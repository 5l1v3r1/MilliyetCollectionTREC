<DOC>
<DOCNO> 200210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo01.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya, 'neden Lucescu gelmedi' diye sordu, Uçar vazgeçti... 
</HEADLINE>
<TEXT>

     Beşiktaş Teknik Direktörü Mircea Lucescu'nun, hasta olduğu gerekçesiyle basın toplantısına gönderdiği Feyyaz Uçar, bir spor yazarının ''Neden Lucescu gelmedi, Bizleri önemsemiyor mu '' diye sorması üzerine, sinirlenerek ''Ben de bu takımın antrenörüyüm'' deyip toplantı odasını terk etti. 
     Öte yandan, maçın yayıncı kuruluşuna konuşan Beşiktaş Futbol Takımı Menajeri Sinan Engin ise hakemin sertliğe izin vermesinden yakındı. 
     Engin, Beşiktaş olarak hakemler hakkında yorum yapmak istemediklerini, ancak onlardan da biraz daha dikkatli olmalarını beklediklerini söyledi. 
     
     OKAN, LUCESCU'NUN ELİNİ ÖPTÜ 
     Beşiktaş'ın genç futbolcusu Okan Koç, 75. dakikada attığı golün ardından yedek kulübesine koşarak Lucescu'nun yanına geldi. Okan daha sonra teknik direktörünün elini öperken, Lucescu da genç futbolcuyu alnından öpüp sarıldı. 
     Siyah-beyazlılar bu gol sonrası Lucescu'nun etrafında toplanarak sevinç gösterilerinde bulundu. 
     
     İKİ HAFTA SONRA GELEN GALİBİYET 
     Beşiktaş, ligde 2 hafta aradan sonra galip geldi. 
     13. haftada Konyaspor ile 1-1 berabere kalan, ardından Fenerbahçe derbisini 2-2 berabere bitiren siyah-beyazlılar, bu akşam Adanaspor'u yenerek iki haftalık galibiyet özlemine son verdi. 
     Bu arada, Beşiktaş, Chelsea ile yapacağı Şampiyonlar Ligi maçının hazırlıklarına bu akşam başlayacak. 
     
     VURAL PUAN ALAMADIĞIMIZ İÇİN ÜZGÜNÜZ 
     Adanaspor Teknik Direktörü Yılmaz Vural, Beşiktaş karşısında puan alamadıkları için üzgün olduklarını söyledi. 
     Vural, 2-1 yenildikleri maç sonrası düzenlediği basın toplantısında, Beşiktaş'ın, Chelsea ile yapacağı önemli maç nedeniyle kadroda değişiklik yapacağını bildiklerini kaydederek, ''Kafalarının da o maçta olduğunu tahmin etmiştik. Bu nedenle İstanbul'a galibiyet için geldik. İlk yarıda iyi mücadele ettik. İkinci yarıda daha dikkatliydik. Ancak beklemediğimiz bir anda gol yedik. Bunu hemen telafi etsek de son dakikalardaki şans golüyle maçı kaybettik. Puan alabileceğimiz bir maçtı. Üzgünüm'' dedi. 
     Karşılaşmanın hakemi Ünsal Çimen'i de eleştiren Vural, hakemin maçı iyi yönetmediğini öne sürerek, ''Her pozisyonda faul çalarsanız sahada top oynanmaz. Bizler zaten 3 büyük takımın figüranlarıyız. Bıraksınlar da bari iyi figüran olalım'' diye konuştu. 
     Beşiktaş'ın, Chelsea ile çok önemli bir maçı olduğunu hatırlatan Vural, ''Artık bugünden itibaren hepimiz Beşiktaşlıyız. Onlara Chelsea karşısında başarılar diliyorum. Ayrıca Galatasaray'ın da Real Sociedad'ı yenmesini bekliyoruz. İki takımımıza da başarılar diliyorum'' diyerek sözlerini tamamladı. 
     
     BIÇAKLAMA OLAYI 
     Karşılaşma öncesi, statta görev yapan 2 özel güvenlik görevlisinin, taraftarlarca bıçaklandığı öğrenildi. 
     Yeni açık tribüne biletsiz girmek isteyen birkaç taraftarın, özel güvenlik görevlileriyle tartıştığı, bunun sonucu iki görevlinin bacaklarından hafif şekilde yara aldıkları bildirildi. 
     
</TEXT>
</DOC>
