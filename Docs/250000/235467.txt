<DOC>
<DOCNO> 235467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/spo05.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike meclise sıçradı 
</HEADLINE>
<TEXT>



Tartışma çıktı 
TÜRK Futbolu'nda son günlerdeki şike iddiaları TBMM gündemine geldi. Devlet Bakanı ve Başbakan Yardımcısı Mehmet Ali Şahin, CHP İzmir Milletvekili Ahmet Ersin'in, "Ligde şike ve teşvik primi var" iddialarını yanıtlarken, "Umarım sezon şaibesiz tamamlanır. Herkesi sorumlu davranmaya davet ediyorum" dedi. 

'Mafyalaşma var' 
İZMİR Milletvekili Ersin, Şahin'in sözlerini evin pisliğini halı altına süpürmeye benzetip, "Futbol Federasyonu bu işin içinde. Mafyalaşma var. MHK ve federasyon maalesef bunun içinde. Bu konuda federasyona güvenmiyorum" karşılığını verdi. Bunun üzerine Bakan Mehmet Ali Şahin tekrar söz alarak, kürsüye çıktı. 

'Göz yummayız' 
ŞAHİN, "Bizler sorumlu insanlarız. Tribünde oturan, kahvede sohbet yapan insanlar gibi uluorta konuşamayız. Mafyalaşma, şike var diyorsak, delilleri de ortaya konulmalıdır. Biz yolsuzluk ve kirlilik ile mücadele için göreve geldik. Bunlara göz yummayız. Kararlılıkla üzerine gideceğiz" diyerek konuşmasını tamamladı. 


</TEXT>
</DOC>
