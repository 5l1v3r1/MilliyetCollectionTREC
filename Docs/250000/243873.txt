<DOC>
<DOCNO> 243873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/ekonomi/eko05.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla gelir beyanı Kanal D'den 
</HEADLINE>
<TEXT>


Kanal D ilk dört ayda 58 trilyonla en fazla gelir beyan eden TV kanalı olurken onu 44.2 trilyonla Show TV ve 41 trilyonla ATV izledi 

İSTANBUL Milliyet 

Televizyon kanallarının yılın ilk dört ayında elde ettikleri reklam gelirleri ve buna bağlı olarak RTÜK'e ödedikleri paylar belli oldu. Kanal D, televizyon kanalları arasında RTÜK'e en fazla gelir beyan eden televizyon yayın kuruluşu oldu. 
RTÜK'e bildirilen reklam gelirlerine göre, 3 büyük televizyon kanalı diğer kanallara oranla birkaç kat daha fazla gelir beyan ettiler. Üç büyük televizyon arasında ise RTÜK'e en fazla gelir beyan eden televizyon yayın kuruluşu Kanal D oldu. Kanal D, Ocak - Nisan döneminde toplam 58 trilyon lira reklam geliri beyan etti ve 5 trilyon 800 milyar lira RTÜK payı ödemesi yaptı. Reklam gelirleri sıralamasında ikinciliği Show TV aldı. Show TV aynı dönem için 44 trilyon 200 milyar lira gelir elde ettiğini beyan ederek RTÜK'e 4 trilyon 400 milyar lira ödedi. ATV ise 41 trilyon lira gelir beyan etti, 
Diğer kanalların gelirleri ise en fazla gelir beyan eden ilk üç kanaldan birinin gelirinin dörtte birini aşacak miktara ulaşamadı. 
Haber kanalları arasında ise en yüksek geliri 13 trilyon lira ile NTV beyan ederken, CNBC - e 8 trilyon, CNN Türk ise 6 trilyon liralık gelirle takip ettiler. 
Televizyon kanallarının yılın ilk dört aylık döneminde RTÜK'e bildirdikleri reklam geliri toplamı 193 trilyon lirayı aşarken, bu gelirden RTÜK'e pay olarak yapılan ödemeler toplamı da 19 trilyon lirayı geçti. 


</TEXT>
</DOC>
