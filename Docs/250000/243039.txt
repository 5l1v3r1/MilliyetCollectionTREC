<DOC>
<DOCNO> 243039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur06.html </URL>
<DATE> 2004/05/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dünya Gazeteler Birliği Kongresi İstanbul'da gerçekleşecek... 
</HEADLINE>
<TEXT>

     Dünyanın en büyük gazete ve dergilerinden çok sayıda temsilcinin katılacağı ''Dünya Gazeteler Birliği WAN 57. Genel Kurulu ve 11. Dünya Editörler Forumu'', 30 Mayıs-2 Haziran tarihleri arasında İstanbul'da gerçekleştirilecek. 
     Genel Kurul ve Editörler Forumu'nun ortak açılışında, Başbakan Recep Tayyip Erdoğan'ın da konuşma yapacağı bildirildi. 
     Organizasyon kapsamında, Hilton Oteli'nde 30 Mayıs Pazar günü, ''Arap Ülkelerinde Basın Özgürlüğü Ufukta Yeni Bir Dönem Mi Var '' ve ''Dijital Medyada Fırsatlar ve Kazançlar'' konulu yuvarlak masa toplantıları yapılacak. 
     Kültür ve Turizm Bakanı Erkan Mumcu tarafından, aynı günün akşamında Arkeoloji Müzesi'nde katılımcılar için ''Hoşgeldiniz Resepsiyonu'' verilecek. 
     Yurtdışından çok sayıda basın mensubunun da izleyeceği toplantıların, 31 Mayıs Pazartesi günü Lütfi Kırdar Uluslararası Kongre ve Sergi Sarayı'nda düzenlenecek ortak açılış töreninde, Başbakan Erdoğan'ın yanı sıra WAN Başkanı Dr. Seok Hyun Hong, Genel Direktörü Timothy Balding, İcra Kurulu Başkan Yardımcısı ve Türkiye Gazete Sahipleri Birliği Başkanı Aydın Doğan ile ünlü yazar Yaşar Kemal de birer konuşma yapacaklar. 
     Törende, 4 yıl hapse mahkum olan Özbekistan Bağımsız Gazeteciler Birliği kurucusu ve eski başkanı Ruslan Sharipov'a değer görülen ''WAN Basın Özgürlüğü Altın Kalem Ödülü'', Editörler Forumu Başkanı Gloria Brown tarafından Sharipov'u temsilen etkinliğe katılacak Elena Urlaeva'ya sunulacak. 
     
     GENEL KURUL VE FORUMUN PROGRAMI... 
     Daha sonra geçilecek WAN Genel Kurulu'nda, ''Değişen iş dünyasında başarı stratejileri'' konulu 4 oturumda, ''İstikrar Başarı Getirir Bir Dünya Firmasına Değer Yaratmak'', ''Tiraj Başarıları - Dünyanın en çok satan gazetelerinden alınacak dersler'', ''Yeni reklam konseptleri'', ''Gelişen pazarlarda Gazetecilik. Kahramanlardan Girişimcilere...'', ''Gazetecilikteki En İyi Uygulamalar'' gibi konular ele alınacak. Genel Kurul'da ayrıca, ''Medyadan Manzaralar Geleceğe Uzaman Yolun Haritası'' başlıklı bir oturum gerçekleştirilecek. 
     Dünya Editörleri Forumu'nda ise ''Gazetecilerin Gazeteciliği Yeniden Keşfetmeye İhtiyacı Var Mı '', ''Dijital Dünyada Basının Güvenilirliği Yeni Saldırılar, Yeni Cevaplar'', ''Tabloid Patlaması Sınırı Yok Mu '', ''Birinci Sayfa Devrimi'', ''Foto Muhabirliği ve Yeni Görsel Stratejiler'', ''Arap Basını Bir Yükselen Değer'' konulu oturumlar yapılacak. 
     Genel Kurul ve Editörler Forumu'na, aralarında DOW Jones Co. Başkan Yardımcısı ve The Wall Street Journal'ın dünya çapındaki yayıncısı Karen House, Washington Post Başkanı ve İcra Kurulu Başkanı Donald Graham, İspanya'dan El Pais'in İcra Kurulu Başkanı Juan Luis Cebrian, Nokia Başkan Yardımcısı Anssi Vanjoki, İngiliz Independent News Media İcra Kurulu Başkanı Ivan Fallon, ''MSNBC.com'' Genel Yayın Yönetmeni Dean Wright, The Independent Genel Yayın Yönetmeni Simon Kelner, The Times Yazı İşleri Müdürü George Brock, Le Monde Genel Yayın Yönetmeni Edwy Plenel, Hürriyet Gazetesi Genel Yayın Yönetmeni Ertuğrul Özkök, Al-Arabiya Genel Yayın Yönetmeni Salah Negm'in de bulunduğu çok sayıda medya yöneticisi katılacak. 
     Etkinlikler kapsamında, Lütfi Kırdar Uluslararası Kongre ve Sergi Sarayı'nda ''Info Services Expo 2004'' konulu bir de sergi açılacak. 
     
</TEXT>
</DOC>
