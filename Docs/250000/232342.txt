<DOC>
<DOCNO> 232342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo12.html </URL>
<DATE> 2004/04/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Denizlispor Basit defans ve kaleci hatalarından dolayı kaybettik... 
</HEADLINE>
<TEXT>

     Denizlispor Kulübü Profesyonel Futbol Şubesi Başkanı Turgut Dalaman, Galatasaray'a basit savunma ve kaleci hatalarından dolayı yenildiklerini söyledi. 
     Galatasaray yenilgisi yeşil-siyahlı camiada üzüntüye neden olurken, ''Birinci Süper Lig'in en az gol yiyen takımı'' olarak çıktığı maçta, Denizlispor'un kalesinde 4 gol birden görmesi de şaşkınlık yarattı. 
     Karşılaşmayla ilgili değerlendirmede bulunan Turgut Dalaman, maça iyi başladıklarını, golü de erken bulduklarını, ancak 90 dakikanın sonunda kaybeden taraf olduklarını bildirdi. 
     Güzel oyunu galibiyetle süsleyememenin üzüntüsü içinde olduklarını kaydeden Dalaman, ''Galatasaray gibi bir rakibe İstanbul'da 3 gol atmayı başarmamıza rağmen yenildik. Bu maçı çok basit defans ve kaleci hatalarından dolayı kaybettik. Skor 3-3 iken Serhat'ın kaçırdığı gol pozisyonu da maçın kırılma noktalarından biri oldu'' dedi. 
     
</TEXT>
</DOC>
