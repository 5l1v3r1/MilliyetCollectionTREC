<DOC>
<DOCNO> 219862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur27.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
National Geographic Türkiye Genel Müdürü Yazıyı reddettik 
</HEADLINE>
<TEXT>

     Mart ayı sayısında ''Ermenistan''ı konu alan bir yazıda Türkiye'ye yönelik yakışıksız iddialara yer veren National Geographic'in Türkiye Genel Müdürü Murat Arayıcı, ''Çok talihsiz bir yazı. Derginin Türkiye yayıncısı olarak bu yazının arkasında durmuyoruz'' dedi. 
     A.A muhabirinin sorularını yanıtlayan Arayıcı, derginin Türkiye'de çıkarılması konusunda ABD ile eşgüdüm içerisinde olduklarını anlatarak, tepkiye yol açan yazının normalde mart ayında Türkiye'deki sayıda da bulunması gerektiğini söyledi. Arayıcı, ABD'de yayınlanan derginin editoryal sürecine müdahale şansları bulunmadığını vurgulayarak, şunları kaydetti 
     ''AB'de yayınlanan yazı, bize de geldi. Biz konuya ilişkin çekincelerimizi bildirdik. Türkiye'de hassas bir konudur. Buradaki ifadeler Türkiye'de sorun çıkaracak, rahatsızlık yaratacaktır. Lütfen bu yazıyı tekrar ele alın dedik. Bunun bir kısmı dikkate alınmış, yazının tümü değişmemiş. Bunun üzerine biz de yazıyı reddettik ve yayınlamadık. 
     Çok talihsiz bir yazı. Derginin Türkiye yayıncısı olarak bu yazının arkasında durmuyoruz. Türk kamuoyunda oluşan tepkiyi ABD'ye aktardık. Onlardan bu konuda bir açıklama talep ettik. Önümüzdeki süreçte bu konuda bir açıklama gelecektir.'' Murat Arayıcı, ''bu olayın National Geographic'in Türkiye'deki satışını etkileyip etkilemeyeceği'' yolundaki soru üzerine de, ''Sıcak bir tepki var. Bunu konuşmak için çok erken'' dedi. 
     
</TEXT>
</DOC>
