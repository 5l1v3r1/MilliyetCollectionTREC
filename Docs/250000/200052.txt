<DOC>
<DOCNO> 200052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo38.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Albayrak Daum'a gitmek istediğimi söyledim... 
</HEADLINE>
<TEXT>

     Fenerbahçe'de haftalardır forma şansı bulamayan Erhan Albayrak, Teknik Direktör Christoph Daum ile yaptığı görüşmede, kendisini affetmeyecekse devre arasında takımdan ayrılmak istediğini bildirdiğini söyledi. 
     Sarı-lacivertli futbolcu, bir aile sorunu nedeniyle Almanya'ya gitmek için Daum'dan izin istediğini ifade ederek, yaptığı görüşmede sıkıntılarını da dile getirdiğini kaydetti. 
     Artık futbol oynamak istediğini vurgulayan Erhan, ''3 aydır futbol oynamıyorum. Hocamla görüşüp şans istedim. 'Herkes hata yapar. Ben de belki bir taktik hatası yaptım. Bu nedenle beni affedin' dedim. Kabul etmedi'' dedi. 
     Daum'a, ''Affetmeyecekseniz, devre arasında gitmek istiyorum'' dediğini bildiren Erhan, Ankaragücü maçının kadrosuna alınmadığını, Almanya'da işleri çıkınca da izin istediğini belirterek, ''Daum'a, 'Zaten bu haftadan sonra ligin bitimine 2 hafta kalıyor. Dönmezsem haberiniz olsun' dedim'' açıklamasını yaptı. 
     Erhan Albayrak, Teknik Direktör Daum'un, konuyla ilgili pazartesi günü açıklamada bulunacağını sözlerine ekledi. 
     
</TEXT>
</DOC>
