<DOC>
<DOCNO> 249437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy04.html </URL>
<DATE> 2004/06/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Öymen, Baykal'ı Menderes'e benzetti... 
</HEADLINE>
<TEXT>

     CHP'nin eski Genel Başkanı Altan Öymen, "seçim sonuçlarını tartışalım diyenlerin durumunu tartışmak" için olağanüstü kurultay toplayan CHP Genel Başkanı Deniz Baykal'ı, 1957 yılında muhalefette olan CHP'nin durumunu tartışmak için Meclis Soruşturma önergesi verdiren DP Genel Başkanı Adnan Menderes'e benzetti. 
     Öymen "Öteki girişim, Meclis içindeydi. Bu da parti içinde-İsmet Paşanın deyimiyle-bir baskı idaresi kurma girişimi değil mi " dedi. 
     Altan Öymen, Referans gazetesinde yayınlanan, "Kurultay gündeminin hatırlattığı soruşturma önergesi" başlıklı köşe yazısında, CHP'nin 3 Temmuz'da yapılacak olan olağanüstü kurultayını değerlendirdi. Öymen, yazısında, "Ben 54 yıllık CHP üyesiyim. Partimin birçok kurultayına katıldım. Bir sıkıyönetim dönemi dışında, ne böyle 'sadece kurultay üyelerinin' katıldığı bir Kurultay gördüm, ne de şehrin bu kadar uzağında bir otel salonunda yapılan kurultay.." dedi. 
     Öymen, partinin Genel Başkanını ve kadrosunu eleştiren 38 milletvekili ile bir kısım partili delegenin, son seçim sonuçlarını tartışmak ve parti tüzüğündeki antidemokratik maddeleri değiştirmek istediklerini ve bunun için yeterli imza bulup Kurultayı toplamaya çalıştıklarını, Genel Başkanın bundan rahatsızlık duyduğunu ve kurultay çağrısını kendisinin yaptığını belirterek, kurultay gündemine dikkat çekti. 
     Öymen, 38 milletvekili ve arkadaşlarının "seçim sonuçlarını tartışalım" dediklerini, çağrıyı yapan Genel Başkan Baykal'ın ise "Seçim sonuçlarını tartışalım diyenlerin durumunu tartışacağız" dediğini belirterek, 38 milletvekili ve arkadaşlarının "Tüzüğü demokratikleştirelim" dediklerini ancak Baykal'ın bir "güvenoyu" manevrasıyla bu işi bitirip, partiyi yeniden "muhalefetsizleştirmek" istediğini ifade etti. 
     Öymen, bu Kurultay işinin kendisine 44 yıl önceki bir önergeyi anımsattığını belirterek, o zaman DP'nin iktidar, CHP'nin muhalefette olduğunu ve muhalefetin eleştirilerine tahammülü giderek azalan iktidarın, bir gün görülmemiş bir şey yaptığını ve "muhalefetin faaliyeti" hakkında Meclis soruşturması istediğini anımsattı. 
     Öymen, DP'nin bu önergede, muhalefetle birlikte, "bir kısım basın" hakkında da soruşturma istediğini ve bu önergenin hemen görüşüldüğünü belirtti. Öymen, bu önergenin içinde CHP hakkında bir sürü mantıksız ve dayanaksız suçlama olduğunu vurgulayarak, önergede soruşturmanın amacının, "CHP'nin 1957 seçiminden sonra giriştiği yıkıcı, kanun dışı ve gayri meşru faaliyetleriyle ... memleketin siyasi, iktisadi, mali, içtimai hayatını tehlikeye maruz bırakan bir kısım basının ... gayrimeşru faaliyetlerinin tetkik edilmesi ... ve neticelerin TBMM 'ne bildirilmesi..." olarak formüle edildiğini kaydetti. 
     Öymen, bugünkü CHP Kurultayı'nın 5'inci maddesinde ise "Bazı milletvekillerinin Yerel Yönetim Seçimleri öncesinden başlayarak ısrarla sürdürdükleri parti bütünlüğünü zedeleyen, parti çalışmalarına zarar veren, Türkiye gündemini saptıran faaliyetlerinin değerlendirilmesi ve bu konuda Kurultay iradesinin açıklanması..." olarak formüle edildiğini anımsatarak, şöyle devam etti 
     "CHP'nin 1960 yılındaki Genel Başkanı İsmet İnönü, iktidar yönetiminin o önergesine karşı tarihi bir konuşma yapmıştı. Bunu bir 'baskı idaresi' kurma teşebbüsü diye adlandırmıştı. Önergenin, bir öneri getirmediğini, bir 'mahkumiyet kararı' niteliğini taşıdığını belirtmişti. CHP'nin ve bir kısım basının 'yıkıcıdır, zararlıdır' diye önceden mahkum edildiğini, yapılan işin o kararın onaylanıp usulüne uydurulması demek olduğunu söylemişti. Bugünkü CHP Kurultayının gündemindeki-muhalefet milletvekillerini 'partiye zarar veren', 'Türkiye gündemini saptıran' diye suçlayan -ifadeler de aynı nitelikte değil mi " Öymen, CHP kurultayından istenen şeyin, önceden verilmiş olan bir kararın uygulanması olduğunu ifade ederek, yazısını, "Öteki girişim, Meclis içindeydi. Bu da parti içinde-İsmet Paşanın deyimiyle-bir baskı idaresi kurma girişimi değil mi Ve böyle bir gündem maddesiyle Kurultayı toplamak, CHP'nin yöneticilerine yakışıyor mu Ülkemizde demokrasiyi başlatmış ve onu her türlü baskı girişimine karşı savunmuş olan CHP yöneticilerine " diye bitirdi. 

ANKA 
     
</TEXT>
</DOC>
