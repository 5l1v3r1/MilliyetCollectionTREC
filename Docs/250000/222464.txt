<DOC>
<DOCNO> 222464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko23.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat, biber fiyatlarını artırdı... 
</HEADLINE>
<TEXT>

     İhracatın başlamasıyla birlikte biber fiyatları da yükselişe geçti. Antalya Toptancı Hali'nde birinci kalite sivri biber 4 milyon liradan haftaya giriş yaptı. 
     Antalya Büyükşehir Belediyesi Toptancı Hal Şube Müdürü Hüseyin Kara, A.A muhabirine yaptığı açıklamada, ihracatın başlamasıyla birlikte biber fiyatlarında kıpırdanma başladığını, domates fiyatlarında ise durgunluk gözlemlendiğini söyledi. 
     Kara, iç piyasadan tüccarın sebze alımını yavaşlattığını belirterek, ''Edindiğimiz bilgilere göre, vatandaşın alım gücünün olmaması nedeniyle sebzeye talep yok. İç piyasa artık mal çekemez hale geldi. Ancak ihracatın başlaması üretici açısından sevindirici oldu. Bu nedenle başta biber olmak üzere bazı sebze fiyatları arttı. İç piyasada sebze satışında durgunluk var'' diye konuştu. 
     Havaların ısınmasıyla ürünün bol miktarda pazara giriş yapacağını umduklarını kaydeden Kara, Nisan ayı ortalarından sonra ürün bolluğuyla birlikte ucuzluğunda başlayacağını söyledi. 
     Antalya Toptancı Hali'nde geçen hafta 2 milyon 200 bin liradan satılan bakla 1,5 milyon liradan, brokoli 600 bin lira artışla 2 milyon liradan satıldı. 
     Sivri biber, fiyatı 600 bin lira artarak 4 milyon liradan, dolmalık ve muhacir biber 900 biner lira artışla 3 milyon 300 bin liradan alıcı buldu. Fiyatı 900 bin lira ucuzlayan kapya biber, 2 milyon 600 bin liradan satıldı. Macar biberi de 300 bin lira düşüşle 2,5 milyon liradan işlem gördü. 
     Cam sera domatesi 1 milyon 100 bin, arılı domates 1 milyon 400 bin lira, Ispanak 800 bin, dekorluk kabak 1 milyon 900 bin, karnabahar 900 bin, Brüksel lahanası 1.5 milyon, beyaz lahana 600 bin lira, kırmızı lahana 650 bin lira, marul cinslerine göre 700 bin, 800 bin ve 2 milyon 200 bin liradan satıldı. 
     Patlıcan 2 milyon 200 bin, salatalık badem 1 milyon 700 bin, salatalık Silor 5 milyon, ithal kuru sarımsak 4 milyon, yerli sarımsak 3 milyon, kuru soğan 1 milyon 400 bin, yeşil soğan da 1 milyon 600 bin liradan alıcı buldu. 
     
</TEXT>
</DOC>
