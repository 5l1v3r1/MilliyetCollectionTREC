<DOC>
<DOCNO> 215813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur27.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da 'sapık' alarmı... Bir zanlı yakalandı... 
</HEADLINE>
<TEXT>

     Antalya'da geçen hafta içerisinde bir çocuğa tecavüz, iki çocuğa taciz olaylarıyla ilgili eşkale uyduğu belirtilen bir kişi yakalandı. 
     Antalya'da hafta sonu ortaya çıkan tecavüz ve taciz iddiaları ile ilgili alarma geçen Antalya polisinin Uncalı bölgesinde sürdürdüğü çalışmalar sırasında, bir vatandaş tarafından, bir kişinin inşaatta saklandığı ve çizilen robot resme benzediği ihbarı yapıldı. 
     İhbar üzerine Liman bölgesindeki inşaata operasyon düzenleyen polis, robot resme ve üzerindeki kıyafetlerle, verilen eşkale uygun olduğu belirlenen 30 yaşındaki S.Y'yi yakaladı. 
     Gözaltına alınan ve Fatih Polis Merkezi'ne getirilen S.Y, ardından sağlık raporu için Adli Tıp Kurumu'na sevk edildi. 
     
     SPERM ÖRNEKLERİ ALINDI 

     Adli Tıp Kurumu'nda sağlık kontrolünden geçirilen S.Y, daha sonra Antalya Devlet Hastanesi'ne getirildi ve burada kan ile sperm örnekleri alındı. Sperm örnekleri, Ankara Kriminal Polis Laboratuvarı'na gönderilerek, çocuklardan elde edilen sperm örnekleriyle DNA testi yapılarak karşılaştırılacak. 
     Yetkililer, Asayiş Şube Müdürlüğü'nde sorguya alınacak zanlının ilk ifadesinde evli olduğunu ve çocukları bulunduğunu belirttiğini, tecavüz ve taciz iddialarını reddettiğini söylediler. 
     Robot resmi ve üzerindeki kıyafetler nedeniyle olayın zanlısı olduğu üzerinde durulan S.Y'nin, mağdur çocuklar tarafından kesin teşhisinin de Asayiş Şube Müdürlüğü'nde bugün yapılacağı bildirildi. 
     Bir polis yetkilisi, Uncalı bölgesinde çocuklara tecavüz ve taciz olaylarının bildirilmesinin ardından alarma geçen polis ekiplerinin, cinsel suça karışmış ve karışma eğilimi olan kişiler üzerinde durduğunu belirterek, zanlı S.Y'nin de ilk araştırmalara göre, 6 ay kadar önce Antalya'da sarkıntılık suçuyla gözaltına alındığı ve poliste kaydının bulunduğunun belirlendiğini kaydetti. 
     
</TEXT>
</DOC>
