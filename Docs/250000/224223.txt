<DOC>
<DOCNO> 224223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko17.html </URL>
<DATE> 2004/03/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Petrol fiyatlarının yükselmesi en çok Suudi Arabistan'ı kaygılandırıyor 
</HEADLINE>
<TEXT>

     Dünyanın en büyük petrol ihracatçısı Suudi Arabistan petrol fiyatlarının yüksekliğinden kaygı duyuyor. Suudi Arabistan Petrol Bakanı Ali el Naimi, İtalya'da yayımlanan iktisat gazetesi Gl Sole 24 Ore'ye verdiği demeçte, ''yüksek fiyatlardan kaygı duyduklarını ancak talep yapısını da gözden kaçırmadıklarını'' belirterek, fiyatların yüksekliğinden ABD'nin petrol stoklarının azalmasının ve bu durumdan yararlanarak spekülasyon yapanların sorumlu olduğunu savundu. 
     El Naimi, fiyatların yüksek seyretmesinden dolayı Petrol İhraç Eden Ülkeler Örgütü'nün OPEC Nisan ayında yürürlüğe girmesini kararlaştırdığı üretim kısıntısını daha ileri bir tarihe erteleyip ertelemeyeceği sorusuna ise ''Bunu ben de bilmiyorum, şu an için kimse de bilemez, kısıntı kararı aldık, ama her zaman piyasalardaki gelişmeleri yakından takip ederiz'' yanıtını verdi. 
     OPEC'in geçen ay kısıntı kararını açıklamasının ardından uluslararası piyasalarda ABD hafif petrolünün tüm petrol çeşitleri için gösterge oluşturan varil fiyatı 38 doları aşarak son 13 yılın en yüksek düzeyine çıkmıştı. 
     Sektör uzmanları söz konusu petrolün varil fiyatının önümüzdeki günlerde 40 dolar sınırını zorlayabileceğini bildiriyorlar. 
     
</TEXT>
</DOC>
