<DOC>
<DOCNO> 248495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur12.html </URL>
<DATE> 2004/06/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TV yayıncılarından RTÜK'e "daha çok reklam" talebi... 
</HEADLINE>
<TEXT>

     Televizyon yayıncıları, Radyo ve Televizyon Üst Kurulu'ndan RTÜK yasa ve yönetmeliklerdeki mevcut reklam sürelerinin artırılmasını istedi. 
     Siyasi partilerin reklamlarının da Yüksek Seçim Kurulu'nun YSK belirleyeceği esaslar çerçevesinde serbest bırakılmasını talep eden yayıncılar, çocuklara yönelik programlarda reklama ayrılan sürenin bir saatte 6 dakikayı geçemeyeceğine ilişkin düzenlemenin de kaldırılmasını önerdiler. 
     A.A muhabirinin edindiği bilgiye göre, Televizyon Yayıncıları Derneği, reklamlarla ilgili değişiklik önerilerinin yer aldığı bir dosyayı RTÜK'e verdi. 
     Buna göre, RTÜK Kanunu'ndaki, ''reklamların, günlük yayın süresinin yüzde 15'ini geçemeyeceği'' hükmünün kaldırılmasını istediler. 
     Yayıncılar, siyasi partilerin reklamlarının, YSK'nın belirleyeceği esaslar çerçevesinde serbest bırakılmasını da talep ettiler. 
     
     KALDIRILMASI İSTENEN DÜZENLEMELER 
     İzleyicilerin en çok şikayetine konu olan reklam aralıkları konusunda da değişiklik öneren yayıncılar, ''reklamlar arasında en az 20 dakika süre bulunmasına'' ilişkin düzenlemeye son verilmesini istediler. 
     Yayıncılar, ''konulu filmlerin veya televizyon filmlerinin süreleri 45 dakikadan fazla olması halinde her 45 dakikalık süre sonunda bir kez olmak üzere reklam için kesinti yapılabilir. Film 45 dakikadan fazla ise 45 dakikadan sonraki zamanda her 20 dakika aralıkla reklam yerleştirilebilir'' hükmünün de tamamen kaldırılmasını önerdiler. 
     Gizli reklam yasağının yumuşatılmasını da isteyen yayıncılar, RTÜK tarafından yapılacak bir düzenleme ile ''program içine ürün tanıtımı yerleştirilmesinin gizli reklam sayılmaması''nı teklif ettiler. Yayıncılar, ''güncel programlarda mali desteğe izin verilemeyeceğine'' ilişkin hükmün de uygulamadan kaldırılmasını istediler. 
     Program tanıtımlarına ilişkin altyazıların süresini 8 saniye, yerleştirme sıklığını ise on dakika ile sınırlayan düzenlemenin de tamamen kaldırılmasını öneren yayıncılar, program tanıtımlarının sadece birbirinden bağımsız iki program arasında yayınlanabileceğine ilişkin hükmün de iptal edilmesini teklif ettiler. 
     
     REKLAM KUŞAKLARININ SÜRESİ 
     Yayıncılar, artan reklam talebinden doğan ihtiyaçları karşılayamadıkları gerekçesiyle, ''program aralarına konulan reklam kuşaklarının süresinin, sekiz dakikadan 10 dakikaya çıkarılmasını'' istediler. 
     Yayıncı kuruluşlar ayrıca, programların reklamla kesilmesi halinde konulan reklamların süresinin 5 dakikadan 8 dakikaya çıkarılmasını, reklam kuşakları arasındaki sürenin ise 20 dakikadan 15 dakikaya indirilmesini teklif ettiler. 
     
     ÇOCUK PROGRAMLARINDAKİ REKLAMLAR 
     Yayıncılar, çocuk programlarında, reklama ayrılan sürenin bir saatlik yayında 6 dakikayı geçemeyeceğine ilişkin düzenlemenin de kaldırılmasını istediler. Yayıncılar, bu uygulamanın çocuk programlarının yapımını ve yayınını ciddi biçimde engellediğini öne sürdüler. 
     Günlük yayın içinde reklamlara ayrılan sürenin yüzde 15'ten yüzde 20'ye çıkarılmasını öneren yayıncılar altyazı, logo ve çerçeve reklam uygulamasında reklam süresinin 8 saniyeden 10 saniyeye çıkarılmasını talep ederken, yerleştirme sıklığının da 10 dakikadan 5 dakikaya indirilmesini istediler. 
     Yayıncılar, sponsor reklamlarının süresinin de artırılmasını talep ettiler. Herhangi bir programa destek verenlerin kimliğinin programın başında ve veya sonunda yayınlanması uygulamasında da değişiklik öneren yayıncılar, bu reklamların programın başında, aralarında ve sonunda yayınlanmasını bunun süresinin de 5 saniyeden 10 saniyeye çıkarılmasını talep ettiler. 
     Yayıncılar siyasi, ekonomik, sosyal ve mali konularla ilgili açık oturum, haber, magazin ve benzer aktüalitesi olan güncel programlar ile dini yayınların mali destek alamayacaklarına ilişkin düzenlemenin, sadece ''haber bültenleri ve dini yayınlarla'' sınırlandırılmasını önerdiler. 
     Yayıncı kuruluşlar, ''tedavi ve rehabilitasyon kurum ve kuruluşlarının verdikleri hizmetlerin reklamı ve tele-alışverişi yapılamayacağına'' ilişkin hükmün de kaldırılmasını istediler. 
     
</TEXT>
</DOC>
