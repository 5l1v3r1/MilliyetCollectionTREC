<DOC>
<DOCNO> 242710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo02.html </URL>
<DATE> 2004/05/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
BJK... Kaynar ve Demirören, Genel Kurul üyeleriyle buluştu 
</HEADLINE>
<TEXT>

     Beşiktaş'ta 30 Mayıs'ta gerçekleştirilecek olağanüstü genel kurul için başkan adaylarının çalışmaları sürerken, Erol Kaynar ve Yıldırım Demirören bu akşam kongre üyeleriyle buluştu. 
     Başkan adaylarından Erol Kaynar, Conrad Otel'de bir kokteyl vererek, kongre üyelerine, yönetim kurulu listesinde yer alan üyeleri tanıttı. Burada konuşan Kaynar, temel hedeflerinin, Beşiktaş'ın etik değerlerine sahip çıkmak olduğunu belirterek, ''Bu değerlerimiz olmazsa, şampiyonluk ve başarının da bir önemi olmaz'' dedi. 
     Yöneticilerin cebine muhtaç olmayacak bir kulüp oluşturacaklarını, kısa dönemde maddi sıkıntıları olsa bile, gerekli önlemleri aldıklarını ve uzun vadede sıkıntı yaşanmayacağını ifade eden Kaynar şunları söyledi 
     ''Yıllık 60 milyon dolar olan gelirimizi 100 milyon dolara çıkartmayı hedefliyoruz. Bunun dışında, futbolda devrim niteliğinde bir yapı oluşturacak, futbol idari koordinatörlüğünü kuracağız. Chelsea Kulübü'ndeki gibi bir model düşünüyoruz. Hiçbir yöneticinin müdahale edemeyeceği özerk bir kuruluş olacak. Bunu, basketbol ve öteki amatör dallarımızda da uygulayacağız.'' Toppmöller gibi, Avrupa'da firma olmuş bir teknik direktörle 1 yılı opsiyonlu olmak üzere 3 yıllık anlaşma yaptıklarını, bu arada çok önemli bir futbolcu ile de anlaşmak üzere olduklarını kaydeden Erol Kaynar, ''Bekleyin ve görün. Eğer anlaşma olursa, bu futbolcunun adını yarın açıklayacağız'' diye konuştu. 
     Öte yandan, başkan adaylarından Yıldırım Demirören de bu akşam önce Türkiye Esnaf ve Sanatkarlar Odaları Birliği'nde kongre üyelerine bir kokteyl verdi. Burada projelerini anlatan ve destek isteyen Demirören, daha sonra Zincirlikuyu La Pergola Restaurant'ta, Beşiktaş basketbol camiası ile bir araya gelerek yemek yedi. 
     
</TEXT>
</DOC>
