<DOC>
<DOCNO> 230034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas10.html </URL>
<DATE> 2004/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD'de, 861 bin kadın 100 bin dolardan fazla kazanıyor 
</HEADLINE>
<TEXT>

     Son on yıl içinde ABD'de 100,000 doların üzerinde yıllık kazancı olan çalışan kadınların sayısının üç kat arttığı bildirildi. 
     İstihdam Politikaları Vakfı tarafından federal düzeyde maaş ve ücretlerin analiz edilmesi sonucu elde edilen sonuçlara göre, 1991 yılında 242,000 Amerikalı kadın yılda 100,000 doların üzerinde bir gelir elde ederken, bu sayı 2001 yılında 861,000'e ulaştı. 
     Bu rakamın ekonomik patlama yaşanan 1990'lı yıllarda en üst seviyede gelir elde eden Amerikalı kadınların sayısında yüzde 256'lık bir artış anlamına geldiğini belirten uzmanlar, ikinci kademe en üst gelir dilimine 80,000-99,999 dolar sahip kadınların sayısında da büyük bir yükselme olduğunun altını çiziyorlar. 
     Bu artışa rağmen yüksek gelire sahip kadınların sayısının erkeklerle mukayese edilemeyecek kadar az olduğu belirtilirken, 4,3 milyon erkeğin yılda 100,000 dolardan fazla kazandığı ifade ediliyor. 2002 ortalamaları alındığında erkekler için ödenen her 1 dolar için kadınlara 77 cent ödeniyor. 
     İyi eğitim ve iş olanaklarındaki artışla birlikte kadınların geliri yüksek olan daha üst noktalara yükseldiklerini ifade eden uzmanlar, 1990'lı yıllarda iş gücüne katılan her üç kadından birinin yıllık ortalama 60 bin dolardan fazla kazandığını belirtiyorlar. 
     Araştırma sonuçlarına göre, çalışan kadınlar arasında düşük ücretli kadınların oranı da son on yılda ciddi bir düşüş kaydetti. 1991 yılına göre bugün yüzde 28 oranında daha fazla kadın iş hayatında yer alırken, düşük gelir grubunda 20,000-39,999 dolar yer alan kadın oranı sadece yüzde 23 arttı. 
     Verilerin sadece tam gün ücretli işlerde çalışan kadınları kapsadığını belirten vakıf yetkilileri, kendi işini yaparak çok daha yüksek gelir elde eden kadınların bu araştırmaya dahil edilmediğini kaydettiler. 
     
</TEXT>
</DOC>
