<DOC>
<DOCNO> 217737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko43.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Seçimden önce belediyelere kuruş yok 
</HEADLINE>
<TEXT>

     Maliye Bakanı Kemal Unakıtan, seçim harcamasına gitmesini önlemek için seçimden önce belediyelere bir kuruş para vermeyeceklerini bildirdi. 
     İstanbul Sanayi Odası İSO Meclis toplantısında konuşan Unakıtan, bir ülkenin büyümek istiyorsa üretim yapmasının şart olduğunu, Avrupa'ya bakıldığında bir Fransız'ın bir Türk'ün 6 katını ürettiğini, Yunanistan'da ise Türkiye'deki kadar üretim tesisleri olmamasına karşın milli gelirinin 15 bin dolar olduğunu belirtti. 
     Unakıtan Türkiye'de ise bu yıl her şeyin iyi gitmesi halinde milli gelirin 4 bin dolar olacağını vurgulayarak, şunları kaydetti 
     ''Aramızdaki farkı kapatmamız nasıl olacak Sürdürülebilir devamlı büyümeyi bizim sağlamamız lazım. Bir sene yüzde 7 artmış, bir sene eksi 2 olmuş. Böyle olmaz. Sürekli makul bir seviye olması lazım. Bizim hükümetimiz gelirken büyümeyi yüzde 5 olarak hedefledi. Bazıları Bu yetmez efendim 7 olsun diyor. Olsun, isteriz ama yüzde 5 olmazsa olmaz büyüme şartımız olmalı. Bu büyüme için de üretim, üretim için yatırım, yatırım için ortam lazım.'' Ekonomik ve siyasi istikrar olmaksızın kimsenin yatırım yapamayacağına işaret eden Unakıtan, ''Ben iş dünyasından, aranızdan geliyorum. Hangi biriniz yapar Önünü görmeden kim yatırım yapar '' diye sordu. 
     Hükümetin işbaşına gelmeden yapılan anketlerde gençlerin yüzde 60'ının Türkiye'de yaşamak istemediğinin ortaya çıktığını kaydeden Unakıtan, şimdi böyle bir durumun söz konusu olmadığını söyledi. 
     Unakıtan konuşmasını şöyle sürdürdü 
     ''Hep beraber bağırıyorduk Bu faizlerle yatırım olur mu olmaz. Türkiye'nin derdi neydi Üretim unutulmuştu. Paradan para kazanma devri vardı. Hepiniz sanayicisiniz, bilançolarınıza baktığınızda faaliyet dışı gelirler...Nedir Repo geliri...Artık sanayicilerimiz de ona başlamıştı. Açıyordu telefonu Oğlum ne yaptın paraları, hangi bankaya yatırdın, hangisi faizi fazla veriyor o hale geldik. Üretim artık unutulmuştu. Ama çok şükür o devirler geçti.'' 
     
     ''TIK TIK TIK KANUNLAR GEÇİYOR'' 
     Kemal Unakıtan, sanayiciye üretimin önünü açmak için en büyük faydanın ekonomik ve siyasi istikrarın sağlanması olduğunu vurgulayarak, bunu hükümetin değil Türk milletinin sağladığını, milletin seçimlerde tercihini yapmasıyla hükümetin tek başına iktidara geldiğini kaydetti. 
     Unakıtan, ''Bundan sonra artık kanun, kararname geçirmek önemli bir şey olmadı. Tık tık tık kanunlar geçiyor çok şükür. Ekonomik istikrarı sağlamak için bir şart vardı hükümetimiz onu yaptı. Bizim derdimiz belliydi'' diye konuştu. 
     Kamuda büyük problem olduğunu, hala da bulunduğunu, düzeltmenin devam ettiğini ifade eden Unakıtan, şunları kaydetti 
     ''En büyük problem devlet almadan dağıtıyordu. Ona dağıtıyor, buna dağıtıyor, kimi isteyene veriyor. Ya kaynak... Kaynak yok. Mali disiplin diye bir şey kalmamıştı. İşte biz o mali disiplinin şart olduğunu, o prensibi getirdik. O prensibin birincisi Kaynağı olmadan biz harcama yapmayacağız dedik. Ne kadar sıkışırsak sıkışalım, ne kadar zor durumda kalırsak kalalım kaynağı olmadan bir harcama yapmayacağız. Bu çok önemli. Bu popülist politika yapılmayacak manasında.'' 
     
     SEÇİMDEN ÖNCE BİR KURUŞ BELEDİYEYE YOK 
     Yerel seçimlere de değinen Unakıtan, seçimlerden önce nüfusu 50 binin altındaki belediyelere bütçede yardım diye fasılın söz konusu olduğunu belirterek, ''50 binin altındaki belediyelere, sıkıntılı belediyelere, azar azar veririz. Bunun da bir ödeneği vardır'' dedi. 
     Bu uygulamanın her yıl olduğunu, bu yıl da bütçede bulunduğunu kaydeden Unakıtan, şöyle dedi 
     ''Fakat belediyelere bir kuruş vermedik, sayın Başbakanımız Vereceksen seçimden sonra, seçimden önce yok dedi. Seçimden önce bir kuruş bir belediyeye yok. Neden Verilen para seçim harcamasına gider. Şimdi bana milletvekilleri de belediye başkanları da geliyor kusura bakma diyorum. Çok illa isteyen buyursun Başbakan'a gitsin. Ona da gitmeyi kimse gözüne alamıyor. Ben 'number one' bakarım. O öyle dedi.'' Popülist politika yapmadıklarını ve yapmayacaklarını belirten Maliye Bakanı Unakıtan, ''İhtiyacımız da yok. Çünkü artık Türk milletinin hükümetlerinin böyle bir lüksü yok. Mali disipline fevkalade riayet etmek mecburiyetindeyiz'' diye konuştu. 
     
</TEXT>
</DOC>
