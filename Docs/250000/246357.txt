<DOC>
<DOCNO> 246357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/eko10.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Uzan'a gıyabi tutuklama 
</HEADLINE>
<TEXT>


İmar Bankası davasında Kemal ve Yavuz Uzan'a gıyabi tutuklama kararı çıktı. Merkez Yatırım Müdürü Akar da 'Talimatları Uzanlar'dan aldım' şeklindeki ifadesini reddetti 

LUBE AYAR İstanbul 

İmar Bankası'ndan yetkisiz Hazine bonosu satışına ilişkin yedi eski yöneticinin yargılandığı dava kapsamında, ifadelerinin alınabilmesi amacıyla Kemal ve Yavuz Uzan hakkında gıyabi tutuklama kararı çıktı. 
Şişli 7. Asliye Ceza Mahkemesi'ndeki duruşmaya, davanın tutuksuz sanıkları Erol Hürbaş, Yaşar Avni Güral, Birol Çilingir, Gürol Demirkol ve Hilmi Başaran ile İmar Bankası ana davası kapsamında gıyabi tutuklu olarak aranan Kemal ve Yavuz Uzan katılmadı. H kim, Kemal ve Yavuz Uzan'ın adresleri hakkında mahkemeye gönderilen cevap yazısında, bu kişilerin bulunamadığının bildirildiğini tutanağa geçirdi ve savunmaların alınması için ayrı ayrı gıyaben tutuklanmalarına karar verdi. Dosyanın Ankara 24. Asliye Ceza Mahkemesi'nden istenmesini kararlaştıran h kim duruşmayı erteledi. 

'Baskı altında ifade verdim' 
Bu arada Kemal ve Hakan Uzan'ın da aralarında bulunduğu yedi sanığın, Adabank'a ait bilgi ve belgeleri sakladıkları iddiasıyla yargılanmalarına Şişli 4. Asliye Ceza Mahkemesi'ndeki duruşmada devam edildi. Duruşmaya, başka suçtan tutuklu tanıklar Bahattin Uzan ve Mustafa Akar katıldı. Bahattin Uzan, Şişli Cumhuriyet Savcılığı'nda verdiği ifadenin altındaki avukat Turgut Tavşanoğlu'nun beyanına katılmadığını söyledi. Uzan, "Adabank ve İmar Bankası'nda görev almadığını ve bankacı olmadığını", yönetici ve idareci olarak bankaları ilzam altına sokacak bir kişi olmadığını kaydetti. 
Eski Merkez Yatırım Genel Müdürü Akar ise, Kemal Uzan'ın talimatıyla kasetleri hazırladığı ve bunları Uzan'ın gönderdiği kişiye verdiği yönünde savcılık ve h kimlikteki ifadelerini reddetti. İfadelerin gerçeği yansıtmadığını savunan Akar, büyük bir manevi baskı altında bulunduğunu, polislerin kendisini tehdit ettiğini öne sürdü. 

'Belgeler iki günde verilir' 
Akar, Adabank'a bilgisayar programının yazılması ve çalışmasında karşılaşılacak problemlerin çözümüyle ilgili hizmet verildiğini, istenildiğinde Adabank'ın bilgi ve belgelerinin iki gün içinde inceleme heyetine verilebileceğini, bu bilgilerin kaybolmadığını söyledi. 


</TEXT>
</DOC>
