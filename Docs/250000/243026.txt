<DOC>
<DOCNO> 243026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo26.html </URL>
<DATE> 2004/05/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bursaspor, PFDK'nın 2 maç saha kapatma cezasına tepkili... 
</HEADLINE>
<TEXT>

     Bursaspor Kulübü Başkanı Fikret Üstenci, Profesyonel Futbol Disiplin Kurulu'nun verdiği iki maç saha kapatma, 2.5 milyar lira para ve ihtar cezasına tepki göstererek, ''Çaykur Rizespor ve Akçaabat Sebatspor'a bir maç saha kapatma cezası verilirken, Bursaspor'a iki maç verilmesinde hangi kriterler göz önüne alındı, merak ediyorum'' dedi. 
     Üstenci, AA muhabirine yaptığı açıklamada, PFDK'nın verdiği cezanın çok ağır olduğunu, benzer olayların yaşanmasına karşın bazı kulüpler için farklı, Bursaspor'a ise daha farklı ve haksız kararların verilmesini anlamakta güçlük çektiklerini söyledi. 
     Bursaspor'a karşı olumsuz tavrın sürdüğünü savunan Üstenci, ''Çaykur Rizespor ve Akçaabat Sebatspor'a bir maç saha kapatma cezası verilirken, Bursaspor'a iki maç verilmesinde hangi kriterler göz önüne alındı merak ediyorum. Bunu anlamakta güçlük çekiyorum. Ceza ile ilgili Tahkim Kurulu'na itirazda bulunduk'' diye konuştu. 
     
     FEDERASYON VE UEFA'YA YAPILAN İTİRAZ 
     Fikret Üstenci, ligde şaibe olduğuna ilişkin Türkiye Futbol Federasyonu ve UEFA nezdinde yaptıkları başvurulara şu ana kadar bir yanıt alamadıklarını bildirdi. 
     Şike Tahkik Kurulu'nun henüz çalışmalarını tamamlamadığını belirten Üstenci, ''Türkiye Futbol Federasyonu'nun kongresi yapılmadan ligin tescil edilmesi bekleniyor. Bizim itirazımıza da kongre öncesi yanıt verileceğini düşünüyorum'' dedi. 
     
</TEXT>
</DOC>
