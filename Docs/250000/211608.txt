<DOC>
<DOCNO> 211608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/aspo.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM'DAN İNCE MESAJ 
</HEADLINE>
<TEXT>

   Alman hoca, bazı kişilerin artık Fair - Play sınırını aştığını söyledi, "Onların seviyesine inmeyeceğim. Benim işim takımı şampiyon yapmak " dedi 
      MEHMET DEMİRCAN 

   
   Noktayı koydu 
   BEŞİKTAŞ - Samsunspor maçını izlerken kartopu yağmuruna tutulan ve son dönemlerde sürekli Lucescu'nun eleştirilerine maruz kalan Fenerbahçe Teknik Direktörü Christoph Daum ilginç açıklamalar yaptı. Alman hoca, son dönemlerde Türkiye'de bazı insanların Fair - Play sınırını aştığını belirtti, "Bu ülkenin futboluna bir şeyler vermek için geri döndüm. Ancak son haftalarda başka işlerle uğraşılıyor. Ben onların seviyesine kesinlikle inmeyeceğim" dedi. 
   
   'İşimi yapmalıyım' 
   YAŞANAN olaylarla ilgili demeç vermeyeceğinin altını çizen Daum, "Beni tartışmaların içine sokmak istiyorlar. Ancak ben Fenerbahçe'nin başarısı için varım. Takımı şampiyon yapmak için uğraş veriyorum. Bizim dışımızda gelişen olaylarla ilgili yorum getirmem yanlış olur" diye konuştu. Tecrübeli hoca, futbolcularıyla da bu konuyu masaya yatırdığını belirtti, "Onların da tek düşüncesi çok çalışıp, sezonu şampiyonlukla tamamlamak" ifadesini kullandı. 
   
   Yabancı istemiyor 
   DAUM'UN Başkan Aziz Yıldırım ile de biraraya gelerek transfer konusunu ele aldığı öğrenildi. Alman hocanın, yabancı oyuncu istemediği, yerli isimlere yöneldiği ve çalışmaların sürdüğü belirtildi. Daum'un özellikle Van Hooijdonk - Nobre ikilisinden çok memnun kaldığı ve bir iki takviye ile sezonu tamamlamayı düşündüğü öğrenildi. Bu arada Başkan Yıldırım dün Samandıra Tesisleri'nde Daum ve futbolcularla moral yemeği yedi. 
   
   
</TEXT>
</DOC>
