<DOC>
<DOCNO> 222533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo16.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika... Standaard Liege oyuncuları hakeme saldırdı... 
</HEADLINE>
<TEXT>

     Belçika Birinci Ligi'nde, AA Gent ile Standaard Liege takımları arasında oynanan maçta ceza alanı içindeki bir pozisyonda hakem penaltı vermeyince olay çıktı. 
     Belçika Futbol Ligi'nde 50 puanla üçüncü sırada yer alan Standaard Liege takımında forma giyen eski Galatasaraylı futbolcu M'penza'ya yapılan hareket sonrasında, hakem Van De Velde Joeri oyunu devam ettirince oyuncular ve kulüp başkanının şoförü tarafından tartaklandı. 
     Maç sonrası bir açıklama yapan M'penza, ''Belçika futbolu şikecidir. Sezon başından beri Standaard'a karşı bir muhalefet var. Bunu yalnız hakemler yapmıyor. Talimat yukarıdan geliyor. Bunun örneğini dün gördük'' yorumunu yaptı. 
     Türk futbolcu Önder Turacı'nın da forma giydiği Standaard takımında gergin hava maç sonrasında da bir türlü dinmedi. Golsüz berabere biten karşılaşmadan sonra kulüp başkanı Dominique D'Onofrio'nun şoförüne talimat verdiği ve soyunma odasına giden hakeme saldırmasını istediği iddia ediliyor. 
     Maçtan sonra sinirlerine hakim olamayan M'penza, soyunma odasına giderken önce güvenlik görevlisine tekme attı, daha sonra soyunma odasının kapılarını kırdı. 
     Takım menajeri Michel Preud'homme ise haklarının yendiğini iddia ederek, ''Bugüne kadar sakin kalarak 4 maçta hakemler yüzünden puan kaybettik. Sonunda futbolcularımız patladı. Bana göre federasyon bizim Şampiyonlar Ligi'nde oynamamızı istemiyor'' dedi. 
     
</TEXT>
</DOC>
