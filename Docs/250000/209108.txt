<DOC>
<DOCNO> 209108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo13.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Avustralya ve Kamerunlu futbolculara tam not 
</HEADLINE>
<TEXT>

     Konyaspor'a denenmek üzere getirilen ve Zeytinburnuspor ile yapılan hazırlık maçında forma giyen Avustralya ve Kamerunlu futbolcular teknik heyetten tam not aldı. 
     3 Ocak'ta Antalya Belek'te kampa giren Konyaspor'da Avustralya'dan getirilen kaleci Vanja ve stoper Şaşa ile önceki gün kampa katılan Kamerunlu Gabriel ve Valeri'ye şans tanındı. 
     Denenmek üzere kampa getirilen futbolcular dün Zeytinburnuspor ile yapılan hazırlık maçında forma giyerken, ilk maçlarında ortaya koydukları mücadele ve performans ile teknik heyeti memnun etti. 
     Futbol Şubesi Sorumlusu ve Basın Sözcüsü İbrahim Kaplan, kampta bugüne kadar yapılan hazırlık maçlarının eksiklerini görebilmeleri açısından son derece yararlı olduğunu kaydetti. 
     Özellikle takıma yeni kazandırılan futbolcuların uyumu ve denenen futbolcuların performanslarının değerlendirilmesi açısından kampın çok iyi geçtiğini vurgulayan Kaplan, ''Oumar, Ahmet ve Bayram'ın takıma uyumunda sıkıntı yaşanmadı. Denenmek üzere getirilen Vanja, Şaşa, Gabriel ve Valeri hakkında ise teknik heyet bugün yönetime rapor verecek. Uygun bulunan futbolcuyu takıma dahil edeceğiz'' dedi. 
     Kaplan, Belek'teki kampın bugün Kocaelispor ile yapılacak hazırlık maçıyla son bulacağını ve ardından takımın Konya'ya döneceğini sözlerine ekledi. 
     
</TEXT>
</DOC>
