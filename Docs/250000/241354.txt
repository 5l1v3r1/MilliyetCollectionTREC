<DOC>
<DOCNO> 241354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun35.html </URL>
<DATE> 2004/05/20/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
İtalya'da muhalefet İtalyan askerlerin Irak'tan çekilmesini istedi 
</HEADLINE>
<TEXT>

     İtalya Başbakanı Silvio Berlusconi, ''Dünyanın en büyük demokrasisi ABD'nin yanında yer almaya devam edeceğiz'' dedi. 
     Irak'taki son gelişmeler için özel oturumla toplanan mecliste konuşan Berlusconi, ABD ziyaretinin ardından Irak'la ilgili gelişmeler hakkında bilgi verdi. 
     Berlusconi, muhalefetin itirazlarına rağmen, Irak'ta ABD'yi sonuna kadar desteklemekte kararlı olduklarını belirtti. 
     İtalya'nın Irak'taki askerlerini geri çekmesini isteyen muhalefet partilerini laf kalabalığı yapmakla suçlayan Berlusconi, ''Seçim kampanyası yapmayı bırakıp makul şeyler söyleyin. Askerlerimizi geri çekmek, Ortadoğu'nun en önemli ülkelerinden birini kargaşayla baş başa bırakmak, o ülkenin iç savaşa sürüklenmesine seyirci kalmak anlamına gelir'' dedi. 
     Berlusconi, ''Medeni dünyanın New York'taki İkiz Kuleler'in hedef alındığı 11 Eylül'den bu yana teröristler tarafından ilan edilmiş bir savaşla karşı karşıya bulunduğunu savunarak, ABD'nin müttefiki olan İtalya'nın da buna seyirci kalamayacağını'' belirtti. 
     Berlusconi, Irak'ta uluslararası kuruluşlara, sivillere ve koalisyon güçlerine karşı düzenlenen saldırıların ardındaki kişilerin de demokrasi ve barış düşmanı teröristler olduğunu söyledi. 
     Irak'ta işgale karşı halk direnişi bulunduğunu iddia edenlerin yalan söylediğini ifade eden Berlusconi, ''Eylemleri sadece küçük bir grup yapıyor, ancak barış ve demokrasi düşmanlarının günleri sayılıdır'' dedi. 
     Berlusconi, İtalya'nın Irak'ta asker bulundurmaya devam edeceğini yineleyerek, şöyle konuştu 
     ''Hükümet olarak İtalya'nın Irak'taki sorumluluğunu yerine getirmekten cayması gibi düşünce gündemimizde yok. İtalya, Irak'taki barış misyonuna sadakat konusunda kararlı. Irak güvenlik içinde kendi kendini yönetebilir hale gelene kadar İtalya orada kalmaya devam edecek.'' Ebu Garib cezaevindeki işkence vakalarına değinen Berlusconi, ''Amerika'yı işkenceci bir ülke, İtalya'yı da işkenceci bir ülkenin müttefiki gibi nitelemek doğru bir davranış değildir. Birkaç kişinin yaptığı bir ülkenin tümüne genellenemez. Başkan Bush da ben de işkence olaylarını kınıyoruz. Suçluların cezalandırılması konusunda hemfikiriz.'' diye konuştu. 
     Berlusconi, BM Güvenlik Konseyi'nin 21 Haziran 2004 tarihine kadar Irak konusunda yeni bir karar alacağını da kaydederek, yeni kararın Irak'taki uluslararası güce Arap ülkelerinin de katılmasını öngöreceğini ileri sürdü. 
     Berlusconi'nin konuşması gerek koalisyon ortaklarının alkışları, gerekse muhalefetin protestoları yüzünden sık sık kesintiye uğradı. 
     Berlusconi'den sonra söz alan muhalefet temsilcileri ise hükümet yetkililerini, parlamentoya bilgi vermek yerine ''saldırgan söylevler'' vermekle suçladılar. 
     Muhalefet sözcüleri, Irak'ta İtalyan askerlerinin de hayatlarını kaybettiğini hatırlatarak, İtalyan askerlerinin barışı sağlamaktan daha ziyade, kendilerini bir savaşın içinde bulduğunu söylediler. 
     Merkez sol muhalefet, mevcut koşullar altında İtalya'nın Irak'taki askerlerini bir an önce geri çekmesi gerektiğini savundu. Muhalefetin, bu konuda hazırladığı bir önerge tartışmalardan sonra oylanacak. Ancak muhalefetin mecliste gerekli çoğunluğa sahip olmaması nedeniyle, önergenin kabul edilme şansının az olduğu bildiriliyor. 
     
</TEXT>
</DOC>
