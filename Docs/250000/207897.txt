<DOC>
<DOCNO> 207897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun28.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, Türkiye'nin AB'ye alınması için gerekirse maddi katkı yapsın" 
</HEADLINE>
<TEXT>

     Amerikan New York Times NYT Gazetesi, ''Türkiye'nin uygarlıklar çatışması açısından 3 önemli noktadan biri olduğunu'' ve destek verilmesi gereken bu ülkeye en büyük katkının, AB üyeliğine kabul edilmesiyle sağlanacağını yazdı. 
     Thomas Friedman imzasıyla bugün gazetede yayımlanan makalede, ''Türkiye'nin AB'ye alınmasını kolaylaştırmak için ABD'nin gerekirse maddi katkı bile sağlaması gerektiği'' belirtilerek, ''Bu da başarılı olmazsa, çok zor olsa bile, Türkiye'yi NAFTA'ya Kuzey Amerika Serbest Ticaret Bölgesi almalıyız'' denildi. 
     Makalesinde, Usame bin Ladin'in 11 Eylül'de ''amacını gerçekleştirdiğini'' ve ''Musevi-Hıristiyan dünyasıyla, Müslüman doğu arasında gerginlik yaratmayı başardığını'' öne süren Friedman, ''Şimdi her iki tarafın din adamları açıkça diğer dini yerici konuşmalar yapıyorlar. Bu gerginliğin gerçek bir uygarlıklar çatışmasına dönüşüp dönüşmemesi, 3 önemli noktada siper mi kazacağımıza, yoksa köprü mü kuracağımıza bağlı. Bu 3 yer, Türkiye, Irak ve İsrail-Filistin'dir'' görüşüne yer verdi. 
     
     ABDULLAH GÜL'ÜN SÖZLERİ 
     Friedman makalesinde, Ankara'da görüştüğü Dışişleri Bakanı Abdullah Gül'ün şu ifadeleri kullandığını da aktardı 
     ''AB bir bahane bulur da bize hayır derse hem AB hem de tüm dünya kaybedecektir. Aksine Türkiye AB'ye kabul edilirse hem AB hem de dünya barışı kazanacaktır. Bu, İslam dünyasına bir hediye olacaktır. Suriye, İran, Suudi Arabistan gibi ülkelere gittiğimde, yaptıklarımızdan gurur duyduklarını görüyorum. Hepsi bana 'nasıl gidiyor ' diye soruyorlar.'' Friedman yazısında, ''şimdi herkes AB, Türkiye'nin çevresine siperler kazarak tarihi nitelikte büyük bir hata mı yapacak, yoksa Türkiye ile arasında köprü mü kuracak diye bekliyor'' dedi. 
     
     TEK MÜSLÜMAN DEMOKRASİ 
     ''Türkiye, Avrupa'daki tek Müslüman ve serbest pazar ekonomisine sahip demokrasidir'' diyen Friedman, makalesinde, şu değerlendirmeyi yaptı 
     ''Burada önemli bir mesaj yatıyor Türk politikacıların kökten dincilerden korkuları yok. Çünkü, Arap politikacıların aksine, demokratik yollardan seçilmiş olmanın yasallığını taşıyorlar. İntihar saldırılarını gerçekleştirenlerin aileleri ise hür bir toplumda yaşadıkları için bu barbarlığı kınamaktan çekinmiyorlar. Bu tür olaylar modern Türk İslamiyeti ile bağdaşmıyor ve utanç verici kabul ediliyor.'' Friedman, makalesinde şu görüşlere yer verdi 
     ''Tüm bu nedenlerden ötürü İslam dünyasında ılımlıların kazanmasını istiyorsak, Türkiye'yi modernizm, ılımlılık, demokrasi ve İslamiyet örneği bir ülke olarak güçlendirmeliyiz. Buna en büyük katkı, Türkiye'nin AB üyesi olması yoluyla yapılacaktır ve AB bu konudaki kararını bu yıl verecektir. Türkiye bu uğurda pek çok reform gerçekleştirmiştir. Tüm bunlardan sonra şayet AB Türkiye'ye kapılarını kapatırsa, İslam dünyasındaki aşırılar ılımlılara, 'Gördünüz mü, biz söylemiştik. AB bir hıristiyan kulübü ve bizi asla buraya almazlar. Öyleyse niye onların kurallarını benimseme zahmetine giriyorsunuz ' diyeceklerdir. Türkiye'nin AB üyeliği o kadar önemli ki, ABD, bunu kolaylaştırmak için AB'ye gerekirse maddi katkı bile sağlamalıdır. Bu da başarılı olmazsa, çok zor olsa bile, Türkiye'yi NAFTA'ya Kuzey Amerika Serbest Ticaret Bölgesi almalıyız.'' 
     
</TEXT>
</DOC>
