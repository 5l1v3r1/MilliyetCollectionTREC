<DOC>
<DOCNO> 213416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun06.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümde İstanbul zararda Tokyo... 
</HEADLINE>
<TEXT>

   İstanbul'la benzer deprem tehlikesine sahip San Francisco'da 8 bin, Tokyo'da 60 bin can kaybının olabileceği ifade edildi 
      ÖNAY YILMAZ İstanbul 
   
   Deprem senaryolarına göre, San Francisco ve Tokyo'da da, tıpkı İstanbul gibi binlerce ölü ve milyarlarca dolarlık zarar meydana gelecek. Olası büyük bir depremde, en çok ölüm İstanbul, en fazla maddi zarar Tokyo'da olacak. 
   Boğaziçi Üniversitesi Deprem Mühendisliği Ana Bilim Dalı Başkanı Prof. Dr. Mustafa Erdik, "2003 Yılının Son Depremleri ve Düşündürdükleri" konulu incelemesinde, "gelişmiş ülkelerde meydana gelen depremlerde hiçbir şey olmuyor" şeklinde anlayışın doğruyu yansıtmadığını söyledi. Erdik şöyle konuştu "USGS ABD Jeoloji Teşkilatı ve RMS Risk Yönetimi Çözümleri tarafından yapılan deprem senaryosu hesaplamaları, San Francisco'da, 7.7 büyüklüğünde 1906 depreminin tekrarı halinde yaklaşık 8 bin hayatın kaybedileceğini, 150 milyar dolar civarında mali kayıp oluşabileceğini gösteriyor." 
   Erdik, "8.3 büyüklüğünde 1923 depreminin benzerinin yeniden meydana gelmesi durumunda Tokyo'da oluşacak kayıplar, RMS ve OYO Inc. tarafından incelendi. Tokyo ve Yokohama'da yaklaşık 30 - 60 bin can kaybı, 1 trilyon dolar mali kayıp olabileceği tahmin edilmekte. Tokyo'daki yüksek bu can kaybının sebebi daha çok eski konutlar ve deprem sonrası yangın olasılığı" diye konuştu. 
   
   Sorun binalarda 
   Prof. Erdik, Boğaziçi Üniversitesi ve Büyükşehir Belediyesi'nin senaryosuna göre, İstanbul'da 7.5 büyüklüğünde 1766 benzeri bir depremin meydana gelmesi durumunda 50 - 70 bin can kaybı, 50 milyar dolar civarında mali kaybın oluşacağının tahmin edildiğini belirtti. Erdik, "İstanbul'daki can kayıplarının nedeni, dayanıklı olmayan binalar" dedi. 
   
   
   
</TEXT>
</DOC>
