<DOC>
<DOCNO> 241956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy03.html </URL>
<DATE> 2004/05/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül Türkiye'yi sudan sebeplerle almamak AB fikriyatının iflası olur 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kopenhag Siyasi Kriterleri'nin karşılanmadığını söylemenin Türkiye'ye karşı büyük bir haksızlık olacağını'' belirterek, ''Bugün Türkiye, yapılacakların hepsini yapmıştır, Kopenhag Siyasi Kriterleri'ni gerçekleştirmiştir, müzakerelere başlamaya hazırdır'' dedi. 
     Bakan Gül, Boğaziçi Yöneticiler Vakfı tarafından Dedeman Oteli'nde düzenlenen ''Türk Dış Politikasında Yeni Ufuklar'' konulu panele katıldı. 
     Toplantının açılışında konuşan Gül, bu yıl aralık ayında Hollanda'nın dönem başkanlığında Brüksel'de toplanacak olan Avrupa Birliği AB liderlerinin, Türkiye'nin Kopenhag Siyasi Kriterleri'ni karşılayıp karşılamadığına dair bir karara varacaklarını söyledi. 
     Gül, ''Hükümetimizin dış politikası, uzlaşma kültürünü yaşayan ve yayan bir içerik ve dinamizme sahiptir'' dedi. Bakan Gül, Boğaziçi Yöneticiler Vakfı'nca Dedeman Oteli'nde düzenlenen ''Türk Dış Politikasında Yeni Ufuklar'' konulu panelde yaptığı konuşmada, ''dış politikada yeni ufuklar'' denince çok taraflılık, küreselleşme, bölgesel işbirliği ve çağdaş demokrasinin toplumun temel ilkeleri olarak belirlenmesinin akla geldiğini, bunların dışında kalanların ise marjinalleştiğini ve ağır bedeller ödediğini söyledi. 
     ''Türkiye'nin, uluslararası sistemdeki bozulma anları ve geçici fırtınalardan kendini koruyacak yetenek ve birikime sahip olduğunu'' vurgulayan Gül, Türkiye'nin nüfuzunun salt siyasi, ekonomik ve askeri gücünden çok ileride bulunduğunu bildirdi. 
     ''Türkiye'nin çevresinde aktif ve donmuş çok sayıda sorun bulunduğunu'' ifade eden Gül, ''Ancak, 'çevremiz hasımlarla çevrili' varsayımına dayanan psikolojiden çıkarak, işbirliği ve diyalog ortamının kurucu aktörü olması gerekir'' dedi. 
     ''Hükümetimizin dış politikası, uzlaşma kültürünü yaşayan ve yayan bir içerik ve dinamizme sahiptir'' diyen Başbakan Yardımcısı Gül, dış politikanın zorlamalara değil ikna, teşvik, öncülük ve örnek olmaya dayalı ''yumuşak güç'' soft power olarak gelişmekte olduğunu anlattı. 
     Abdullah Gül, geçmişte ''Türkiye kaba gücüne güvenir'' imajının var olduğunu ama bugün bu ''yumuşak gücün'' geliştirilmeye çalışıldığını, ''büyük ülke'' idealinin de ancak böyle bir özgüvenle gerçekleşebileceğini kaydetti. 
     Bu yaklaşımın sonuçları olarak Türkiye'nin tüm komşu ülkelerle iyi ilişkiler içerisinde olduğunu belirten Gül, Yunanistan'la ilişkilerin de ''stratejik ortaklık'' perspektifine oturtulmaya başlandığını söyledi. 
     Gül, Türkiye'nin Azeri-Ermeni anlaşmazlığında da ''katalizör'' görevi görmek istediğini bildirdi. 
     
     KIBRIS KONUSU 

     Kıbrıs konusunda son dönemde yaşanan gelişmelere de değinen Dışişleri Bakanı Gül, ''Kıbrıs konusunda sergilediğimiz yapıcı yaklaşım, Türkiye'ye prestij kazandırdı, Türkiye'ye avantajlar kazandırdı'' dedi. 
     ''Kıbrıs konusunda kazanç sağlandığını ancak tam çözüme ulaşılamadığını'' dile getiren Gül, ''Kıbrıs meselesinde Türk tarafı kazanç açısından inanılmaz bir noktaya geldi. Somut sonuçları en kısa sürede görülecek'' diye konuştu. 
     Demokratik mekanizmaların Türkiye'nin dış politikasının oluşumunda da etkili olduğunu dile getiren Gül, Kıbrıs konusunda da bu mekanizmaların işlediğini söyledi. 
     Bu arada, Kıbrıs konusundaki müzakereler sürecinde Yunanistan'ın son saniyeye kadar ''yine kötü olan taraf Türkiye olacak'' zihniyetiyle hareket ettiğini belirten Gül, ''Biz kendilerini uyardık. 'Bir hata yapıyorsunuz. Türkiye'yi geçen yılki Türkiye olarak görmeyin. Bunda samimiyiz' dedik'' diye konuştu. 
     Yaklaşık 3 ay önce ''Kıbrıs meselesi nasıl hallolacak '' şeklinde sorunun var olduğunu anlatan Gül, bu sorunun Türkiye'nin AB ile ilişkilerinde de siyasi bir realite olarak engel teşkil ettiğini bildirdi. 
     Dışişleri Bakanı ve Başbakan Yardımcısı Abdullah Gül, ''Kıbrıs sorununun bugün Türkiye'nin yolunda bir engel değil, artı haline geldiğini'' ifade etti. 
     Gül, AB ile ilişkilerde çok dikkatli ve ''çift dikiş'' gitmek gerektiğini vurgulayarak, ''Siyasi kriterleri eksiksiz olarak yerine getirdiğimizi tüm dünyaya göstermemiz gerekli'' dedi. 
     Bir-iki yasal düzenlemenin kaldığını, bunların da 1-2 hafta içinde tamamlanacağını anlatan Gül, ''Bu yasaların uygulanması bizim prestijimiz. Kesinlikle tavizkar olmayacağız. Tolerans gösterilmeyecek. AB olmasa bile biz bunları kendi halkımıza vaat ettik. Sonuna geldik. Niye sonunda zafiyet gösterelim Avrupa'daki liderler de bunu görüyor'' diye konuştu. 
     Gül, Türkiye'nin AB'ye üyeliğinin maddi açıdan Avrupa ülkelerinin menfaatine olduğuna işaret ederek, ''Türkiye hazır. Bizi almamanın maliyeti bize değil, karşı tarafa çıkacak'' görüşünü dile getirdi. 
     
     NATO İSTANBUL ZİRVESİ VE İKÖ TOPLANTISI... 

     Türkiye'nin, çevresindeki çatışmaların önlenmesi ve barışın imarında seyirci değil, katkı sağlayıcı olması gerektiğini söyleyen Gül, bu çerçevede de Karadeniz Ekonomik İşbirliği Teşkilatı, İslam Konferansı Örgütü, NATO gibi platformlarda etkin ve teşvik edici rol oynadığını belirtti. 
     Önümüzdeki ay İstanbul'da gerçekleştirilecek NATO Zirvesi ve İKÖ Dışişleri Bakanları Toplantısı'na da işaret eden Gül, bu toplantılarda Ortadoğu ve Avrasya için önemli kararlar alınacağını, Türkiye'nin de görüşlerini bildirerek bu kararlarda etkili olacağını söyledi. 
     Avrasya coğrafyasının Türkiye'nin dış politikasının temel ve öncelikli ilgi alanını oluşturduğunu anlatan Abdullah Gül, ''Avrasya, Türkiye için 'güç ve nüfuz mücadelesinin sahnesi' değildir aksine bölgede güvenlik risklerinin giderilmesi ve istikrarlı bir gelişmenin koşullarının oluşturulması temel uğraşımızdır'' dedi. 
     Avrasya'da istikrar ve güvenlik risklerinin giderilmesinde Rusya Federasyonu'nun Türkiye için önemli bir ortak olduğunu ifade eden Gül, Rusya ile bu coğrafyada birlikte hareket etme alışkanlığının yerleştiğini dile getirdi. 
     Bakan Gül, dış politikada son yıllarda Doğu, Güneydoğu Asya ve Pasifik ülkeleriyle ilişkilerin geliştirilmesinin önemli bir yer tuttuğunu belirterek Japonya, Güney Kore ve Çin'le ilişkilere dikkati çekti. 
     Dış politikada başarılı olmak için ''içeride sağlam olmak'' gerektiğini vurgulayan Gül, ''Evinin içi düzgün ve sağlam olmayan bir ülkenin dışarıda başarılı olması mümkün değil'' diye konuştu. 
     
     PANEL 

     Dışişleri Bakanı ve Başbakan Yardımcısı Abdullah Gül'ün sonuna kadar takip ettiği panelde konuşan Başbakan Başdanışmanı Prof. Dr. Ahmet Davutoğlu da, Türkiye'nin dış politikasını gençleştirmek, yöntem ve dilini değiştirmek gerektiğine işaret ederek, tüm bunlarda siyasi iradenin önemine değindi. 
     Türkiye'nin artık ''barışa katkı'' diplomasisini geliştirmesi gerektiğini de anlatan Prof. Dr. Davutoğlu, Türkiye'nin Ermenistan hariç komşularıyla iyi ilişkiler kurduğunu söyledi. 
     Panelde yapılan diğer konuşmalarda da, Türkiye'nin dış politikası ele alınarak, özellikle AB ile ilişkiler konusunda ''artık topun AB'de olduğu'' dile getirildi. 
     

     
</TEXT>
</DOC>
