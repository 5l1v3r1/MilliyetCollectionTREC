<DOC>
<DOCNO> 201626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko42.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar, dünyanın en ağır vergi yükü altındaki halklarından 
</HEADLINE>
<TEXT>

     Almanya'da ekonomiyi canlandırmak için hükümetin hazırladığı vergi indirimi üzerindeki tartışmalar sürerken, maliye uzmanları, Almanların dünyada en ağır vergi yükünü çeken halklar arasında yer aldığına dikkat çekiyor. 
     Almanya'da bira içmekten müşterek bahislere, köpek beslemeden amatör balıkçılığa varana dek birçok etkinliğin vergiye tabi olduğunu belirten uzmanlar, bazı vergilerin ''çok iyi gizlenmiş'' olmasından dolayı mükelleflerin bazen vergi ödediklerini bile fark etmediklerine dikkat çekiyor. 
     Almanlar, terbiyeli davransalar da, azgınlık yapsalar da vergi ödemekten kurtulamıyor. 
     Ülkede serbest olan genelevlere gitmek ''eğlence vergisine'' tabiyken, günahtan kaçınıp daha saygın bir hayat sürmek isteyen Almanlar da, kilisede ibadet etmek için gelirlerine göre belirlenen bir ''inanç vergisi'' ödemek zorunda... 
     
     VERGİ KAÇIRANLAR 
     Sinekten yağ çıkaran Alman maliyecilerini en çok uğraştıran meslek grubu ise yasal bir statüye sahip olan, gelir ve katma değer vergisine KDV tabi bulunan serbest fahişeler. 
     Mesleklerini sabit işyerleri olan genelevlerde icra eden hayat kadınlarının vergilendirmede sorun çıkarmadıklarını belirten maliyeciler, sokaklarda ''serbest'' çalışan fahişelerden, özellikle KDV tahsil etmenin çok zor olmasından yakınıyor. 
     Serbest fahişelerden tahsil edilemeyen gelir vergisi ve KDV'lerin Alman maliyesine yıllık kaybının 2 milyar euro'ya ulaştığı, başka bir deyişle bu sektörde etkin bir vergi denetimi sağlanmasının devleti hatırı sayılır bir gelirden yoksun bıraktığı vurgulanıyor. 
     
</TEXT>
</DOC>
