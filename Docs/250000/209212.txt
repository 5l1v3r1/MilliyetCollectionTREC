<DOC>
<DOCNO> 209212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/siy02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ve DSP'ye solda son çağrı 
</HEADLINE>
<TEXT>

   Karayalçın, solda mutabakat sağlandıktan sonra, Baykal ve Ecevit'e işbirliği için son kez çağrı yapacaklarını söyledi 
      Ezelhan Üstünkaya 

   
   SHP Genel Başkanı Murat Karayalçın DEHAP, ÖDP, EMEP, SDP, ÖP ve YTP ile yapılan görüşmelerde sağlanacak genel mutabakattan sonra, CHP Genel Başkanı Deniz Baykal ve DSP Genel Başkanı Bülent Ecevit'e son kez çağrıda bulunacaklarını belirtti. Karayalçın, "Genel mutakabat sağlandıktan sonra CHP ve DSP'yi işbirliği ya da güç birliğine davet edeceğiz" derken, işbirliğinin "liste birlikteliği", güç birliğinin de "mutabakat sağlanarak karşılıklı alan terk etmek" olduğunu kaydetti. 
   Yerel seçimlerde işbirliği - güç birliğinin sol için zorunluluk olduğunu söyleyen Karayalçın, SHP - DEHAP ortak program çalışmalarının gelecek hafta sonuçlandırılacağını, ortak program üzerinde anlaşmazlık bulunmadığını bildirdi. Karayalçın, "Yeni Kentsel Düzene Geçiş" projesi adını verdikleri programı da diğer partilere ilettiklerini ve görüş beklediklerini ifade etti. 
   
   'Baykal'a ilettim' 
   Karayalçın, İstanbul adayının belirlenmesinin sol içerisindeki nihai mutabakat sonunda ortaya çıkacağını ve kamuoyuna ondan sonra açıklanacağını söyledi. Adaylık için isimlerin şimdiden telaffuz edilmesinin doğru olmadığını belirten Karayalçın, "Daha ben adaylığımı açıklamadım. Tek başına açıklamam da doğru değil" dedi. 
   CHP'ye bireysel katılımının söz konusu olmadığını da dile getiren Karayalçın, "CHP'nin de içinde bulunduğu işbirliği olursa, ilke olarak adaylığı kabul ettiğimi Baykal'a da ilettim. Ancak bireysel katılıma karşıyım. Böyle davranmanın anlamı yok" diye konuştu. 
   
   
</TEXT>
</DOC>
