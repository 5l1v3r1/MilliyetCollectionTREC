<DOC>
<DOCNO> 239593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/yasam/ayas.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenevinde 'göbek' krizi 
</HEADLINE>
<TEXT>


İçki yasağı bulunan Gaziantep Öğretmenevi yöneticileri, göbeği ve omzu açık kıyafet giydiği gerekçesiyle emekli kızına da yasak koydu 

AHMET KAYA Gaziantep DHA 

Daha önce 'içki yasağıyla' gündeme gelen Gaziantep Öğretmenevi'nde, bu kez de 'açık göbek' krizi çıktı. Üzerinde göbeği ve omuzlarını açıkta bırakan bir tişörtle pantolonla öğretmenevine girmek isteyen emekli öğretmen kızı Hülya Keskin 34 , kıyafeti 'açık' olduğu gerekçesiyle içeri alınmadı. 
Keskin, emekli sınıf öğretmeni Dursun Keskin'in 72 9 çocuğundan biri. Ailesi Artvin'de yaşayan Keskin, Gaziantep'te gıda maddeleri satan bir şirkette müşteri temsilcisi. Pazar günü öğretmenevine gelen Keskin, kıyafeti uygun olmadığı gerekçesiyle içeri alınmadı. Keskin'in görüştüğü Müdür Zekeriya Elifoğlu ve Müdür Yardımcısı Tuncay Kartal'ın da, "Göbeğiniz ve omzunuz açık. Kapalı bir kıyafetle gelirseniz girebilirsiniz" dedikleri iddia edildi. 

'Bunları herkes giyiyor' 
Keskin'in, bunun üzerine Vali Yardımcısı Mehmet Kurdoğlu'na verdiği dilekçe, İl Milli Eğitim Müdürü Fikret Atak tarafından işleme konuldu. Uygulamada değişiklik olup olmadığını anlamak için aynı giysilerle salı günü de öğretmenevine giden Keskin, yine içeri alınmadı. Canı sıkıldığında, çay ve kahve içip, gazete okumak için öğretmenevine gittiğini, 4 yıldır böyle bir sorunla karşılaşmadığını anlatan Keskin, şunları söyledi "Kış aylarında kıyafetimle ilgili bir şey söylemediler. Üzerimdeki herkesin giydiği moda bir tişört. İçeride alkol yasağı var. Türbanlılar oturuyor. Tabii otursun, ama bana niye yasak uygulanıyor. Babam yıllarca bu camiaya hizmet etti. Hakkımı alıncaya kadar mücadele edeceğim. Vali Yardımcısı, 'Bu kıyafetle mi almadılar sizi' diye şaşırdı. Milli Eğitim Müdürü de 'Yöneticilerle konuşacağım' sözü verdi." 
Vali Yardımcısı Mehmet Kurdoğlu da, "Soruşturma başlattık" dedi. 


</TEXT>
</DOC>
