<DOC>
<DOCNO> 224216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko10.html </URL>
<DATE> 2004/03/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hazine bu hafta, tahvil ihalesi ile değişim ihaleleri yapacak 
</HEADLINE>
<TEXT>

     Hazine bu hafta, 3 yıl vadeli 6 ayda bir kupon ödemeli değişken faizli ABD Doları cinsinden devlet tahvili ile değişim ihaleleri yapacak. 
     Hazine, 23 Mart 2004 Salı günü, 3 yıl vadeli 6 ayda bir kupon ödemeli değişken faizli ABD Doları cinsinden devlet tahvili ihalesi düzenleyecek. 
     İhraç tarihi 24 Mart 2004, geri ödemesi 21 Mart 2007 olan ihalede satılacak kağıtlar, LİBOR artı yüzde 2,50 yıllık 182 günlük kupon ödemeli olup ilk kupon ödeme tarihi 22 Eylül 2004 olarak belirlendi. 
     Kupon ödemeleri 6 aylık LİBOR oranına 2,50 puan eklenerek bulunacak yıllık faiz oranı üzerinden hesaplanacak. İlk kupon ödemesine ait faiz oranı 22 Mart 2004 Pazartesi günü duyurulacak. 
     Söz konusu ihale Çoklu Fiyat İhale sistemine göre gerçekleştirilecek olup ihalede katılımcılar 10.000 ABD Doları üzerinden fiyat teklifinde bulunacaklar. 
     
     DEĞİŞİM İHALESİ 
     Ayrıca, 25 Mart 2004 Perşembe günü, 26 Mart 2004 valörlü olmak üzere 16 Haziran 2004 vadeli senede ilişkin değişim ihalesi yapılacak. 
     İhalede, değişim işlemi karşılığında 15 Mart 2006 vadeli senet 102 bin 519 Lira birim fiyattan ihraç edilecek. 
     Yatırımcılar, 102 bin 519 Lira birim fiyat üzerinden satılacak olan senet karşılığında değişim amacıyla geri getirecekleri 16 Haziran 2004 vadeli senet için fiyat teklifinde bulunacaklar. 
     Hazine tarafından 16 Haziran 2004 vadeli senedin değişim işleminde dikkate alınacak olan 10 günlük ortalama dolar kuru ihaleden önce duyurulacak. 
     Değişim ihalesi Tek Fiyat İhale Sistemi'ne göre yapılacak. İhalede net 750 trilyon Liraya kadar değişim yapılacak olup rekabetçi olmayan teklif ROT ve ihale sonrası teklif opsiyon satışları yapılmayacak. 
     Piyasa Yapıcılığı Sözleşmesi gereği değişim ihalesine Piyasa Yapıcı bankaların yanı sıra diğer yatırımcılar da katılabilecek. 
     
     SON DURUM 
     Hazine en son, 16 Mart tarihinde düzenlediği 2 yıl vadeli, 3 ayda bir kupon ödemeli değişken faizli tahvil ihalesinde, 2 katrilyon 18.4 trilyon liralık kağıt satmıştı. 
     Tahvil ihalesinde, nominal 2 katrilyon 548.7 trilyon liralık teklif gelirken toplam nominal satış 1 katrilyon 978.1 trilyon lira olmuştu. 
     Geri ödemesi 15 Mart 2006'da yapılacak, 3 ayda bir kupon faizi ödemeli tahvillerin dönemsel faizi yüzde 6.68 olarak belirlenmişti. 
     Hazine, bu hafta toplam 289 trilyon lira iç borç servisi yapacak. 
     
</TEXT>
</DOC>
