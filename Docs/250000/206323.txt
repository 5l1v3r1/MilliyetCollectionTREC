<DOC>
<DOCNO> 206323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/tv/ekran.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şair ve şövalye 
</HEADLINE>
<TEXT>

   Tiyatro ve sinema tarihinin en sevilen kahramanlarından, burnu iri ama ruhu ince Cyrano de Bergerac'ın öyküsünü kaçırmayın 
      ALİN TAŞÇIYAN 

   Tiyatronun en sevilen karakterlerinden Cyrano de Bergerac, sinemada da bir o kadar popüler. 1990 tarihli Jean -Paul Rappeneau uyarlaması Gerard Depardieu'nün mükemmel oyunuyla genç kuşaklara bu ölümsüz karakteri tanıttı. Edmond Rostand'ın aynı adlı oyunundan birebir uyarlanan "Cyrano de Bergerac" olağanüsü dil oyunlarıyla bezeli, hem mizahı hem romantizmiyle kulaklara şölen veren bir metin. Görsel olarak da sözelin altında kalmıyor. 
   
   Tek kusuru burnu 
   Cyrano son derece zeki, çevik, cesur, romantik, nükteli bir adam. Yalnız 17'nci yüzyılda değil şimdi de her kadına hitap edebilecek bir şair ve şövalye... Bir kusuru hariç Kendi deyişiyle "15 dakika önde giden" kocaman bir burnu var. Düello yaparken rakibiyle bir yandan dövüşüp bir yandan şiir yazmayı şiirin sonuyla öldürücü son darbeyi denk düşürmeyi başaran bir adamın kendine güvenini tam olması gerekirdi o burun olmasa... 
   Şövalye Cyrano de Bergerac, aşık olduğu güzel Roxanne'a Anne Brochet burun kompleksi yüzünden bir türlü açılamaz. Cyrano'nun yakışıklı ve genç silah arkadaşı Christian Vincent Perez Roxanne'a aşık olur. Güzel Roxanne ilgisiz değildir ama Christian'ın, gönlünü okşamasını bekler. Oysa Christian'da ona ilanı aşk edecek sözel yetenek ne gezer Papağan gibi "Seni seviyorum" der durur. Christian ondan yardım isteyince Cyrano, duygularını dile getirebileceği için kabul eder. Roxanne'ın balkonunun altına gizlenen Cyrano söyler, Christian yineler tatlı aşk sözlerini... 
   "Cyrano de Bergerac" bundan ibaret değil, elbette. Düellolar, savaş, tuzak vb. bol bol aksiyon da içeriyor. Ödül listesi hayli uzun. Cesarlar, BAFTAlar ve bir Oscar'la dolu. 
   CNBC-e 16.00 04.00 
   
   
   Deli bombacıya karşı    "Zor Ölüm 3"te bir deli New York'un dört bir yanına bomba koyuyor... 
   Amerikan halkını ve karısını suçlulardan koruyan iyi polis John McClane iki kez "Zor Ölüm"den döndükten sonra yorgun düşmüş. Neredeyse alkolik olacak, karısı da vefasız çıkmış. Bir bombacı Simon Jeremy Irons eksikti New York'un orasına burasına bomba koyup eğlenen ve oyuna McClane'i de katmak isteyen delinin teki. Harlem'de dükkan sahibi Zeus'u Samuel L.Jackson da oyuna alıyor. Aksiyon sinemasının modern klasikleri olarak değerlendirilen "Zor Ölüm" serisinin üçüncü filminde Bruce Willis'in New York'ta koşuşturduğu, patlama sahnelerinin insanı dehşete düşürdüğü ve üç önemli aktörün planlara hakim olduğu, türü sevenler için uygun bir seyirlik. 
   KANAL D 21.20 
   
   
   Pazar ekranından seçme programlar    Karşılaşmalar Borusan İstanbul Filarmoni Orkestrası Daimi Şefi Gürer Aykal, kitap tercihlerini Özlem Yurt'a anlatıyor. TRT 2 12.10 
   Kokpit Sivil havacılık programında haberlerin yanı sıra Uğur Cebeci'nin İclal Aydın'la yapacağı sohbet de var. KANAL D 13.20 
   Şiir, Her Zaman Yağmur Atsız, Hilmi Yavuz'a şiirlerindeki mizahtan ve eski sözcük kullanımından da söz edecek. TRT 2 13.40 
   Uzaktakiler Bilge Egemen bu hafta, Paris'te yaşayan gazeteci Mine G. Kırıkkanat, piyanist Emre Can, çocuk yıldız Sedef Ecer ve heykeltıraş Salih Coşkun'la konuşuyor. TV8 18.05 
   Artı Eksi Yedi "Yeni yıl kutlamaları", "HIV virüsü taşıyan hayat kadınının basın toplantısı ile teşhiri", "Fatih camiindeki cenaze töreni" haftanın haber başlıkları. CNN TÜRK 20.05 
   İlber Ortaylı ile... 32 bölümlük programında İlber Ortaylı, bu kez "Osmanlı'da kitap" konusunu irdeliyor. TRT 2 22.05 
   Teke Tek Fatih Altaylı, yeni yılın ilk programında Yılmaz Erdoğan'ı ağırlıyor. Yılmaz Erdoğan "Vizontele Tuuba" ağırlıklı olmak üzere soruları yanıtlayacak. KANAL D 23.40 
   
   
</TEXT>
</DOC>
