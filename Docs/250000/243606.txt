<DOC>
<DOCNO> 243606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo14.html </URL>
<DATE> 2004/05/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kurallar değişiyor İşte yeni sezonda futbol kuralları... 
</HEADLINE>
<TEXT>

     Uluslararası Futbol Federasyonları Birliği Kurulu'nun IFAB oyun kurallarında yaptığı değişiklikler, Merkez Hakem Kurulu MHK Başkanı Bülent Yavuz tarafından açıklandı. 
     Ankara'da bir basın toplantısı düzenleyen MHK Başkanı Bülent Yavuz, 1 Temmuz'dan itibaren tüm dünyada yürürlüğe girecek olan oyun kurallarındaki değişikliklere göre, artık altın ve gümüş gol uygulamasının olmayacağını söyledi. 
     Yavuz, bir maçın berabere bitmesinden sonra, müsabaka kuralları kazanan bir takım olmasına ihtiyaç duyuyorsa, yalnızca IFAB tarafından onaylanan, 'dış saha gol kuralı, ilave süre, penaltı atışları' yöntemlerine göre izin verileceğini kaydetti. 
     MHK Başkanı Yavuz, yeni kurala göre, bir golü kutlarken formasını çıkartan futbolcuya sportmenlik dışı davranışı sebebiyle sarı kart gösterileceğini ifade ederek, ''Bir gol atıldıktan sonra formayı çıkartmak gereksizdir ve futbolcular bu tarz aşırı kutlama gösterilerinden kaçınmalıdırlar'' dedi. 
     Artık özel karşılaşmalarda da oyuncu değişikliklerinde sınırlama getirildiğini belirten Yavuz, '' Kurala göre, maç başlamadan önce hakeme bilgi vermek koşuluyla özel maçlarda en fazla 6 oyuncu değişikliği yapılabilir. Özel maçlarda fazla sayıda oyuncu değişikliği uygulaması oyunun değerini düşürmekte ve tuhaf bir durum yaratmaktadır. Özel maçlardaki oyuncu değişikliği sayısının kontrol edilmesi gerekmektedir'' diye konuştu. 
     Yavuz maçların suni çimde de oynanabileceği ile ilgili hükmün artık oyun kuralları kitapçığında yer aldığını belirterek, konu ile ilgili olarak şöyle bir düzenlemenin getirildiğini söyledi 
     ''FIFA ya bağlı federasyonların milli takımları arasında veya uluslararası kulüp müsabakaları maçlarında sentetik yüzeyli çim sahaların kullanıldığı yerlerde, FIFA tarafından özel bir muafiyet verilmediği takdirde, zeminin sentetik yüzeyli çim sahalar için FIFA Kalite Anlayışına veya Uluslararası sentetik yüzeyli çim saha Standardına uyması gerekmektedir.'' 

     
</TEXT>
</DOC>
