<DOC>
<DOCNO> 243592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy21.html </URL>
<DATE> 2004/05/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
YÖK Yasası... A.Ü. Aras "Gerekçedeki görüşleri tamamen paylaşıyorum" 
</HEADLINE>
<TEXT>

     Ankara Üniversitesi Rektörü Prof. Dr. Nusret Aras, Cumhurbaşkanı Ahmet Necdet Sezer'in yükseköğretim yasasını kısmi iadesinin ''beklenen bir karar'' olduğunu ifade ederek, ''ret gerekçesindeki görüşleri tamamen paylaştığını'' söyledi. Aras, AA muhabirinin konuya ilişkin sorusunu yanıtlarken, söz konusu yasanın ''Anayasa'ya aykırı olduğunu'' çeşitli kesimlerin zaman zaman dile getirdiğine işaret ederek, ''Bizler de bunlara dahildik. Sayın Cumhurbaşkanı son derece büyük bir vukufla böyle bir karar aldı ve bunu 22 sayfalık bir gerekçeyle açıkladı'' dedi. 
     Bu gerekçelerin çok uygun ve yerinde olduğunu kaydeden Aras, görüşleri ''tamamen paylaştığını'' söyledi. 
     Aras, yasa konusunda, ''akılcı bir yön tayin edilmesi gerektiğini'' ifade ederek, şöyle konuştu 
     ''İnatlaşmayla bir yere gelinemiyor. Anayasa'ya aykırı yasalar yapıp, bu çeşitli kurumlardan geri döneceğine, geniş bir konsensüs sağlayacak YÖK'ün ve Türk Yükseköğretimi'nin tümünü kapsayan görüşlerin bir acelecilik içinde değil, sakin biçimde, yeterli zaman ayırarak yeniden bir değerlendirme yapılması gerektiğine inanıyorum'' 
     
     ''GÜVEN BUNALIMI AŞILMALI'' 
     Arada ''ciddi bir güven bunalımı'' olduğunu ifade eden Aras, sözlerini şöyle sürdürdü 
     ''Her şeyden önce güven bunalımının ortadan kaldırılması gerekir. Bundan sonra, böyle tasfiye edici şeyler değil de akılcı ve çağın gereklerine uyan, ileri gitmiş ülkeler neler yapıyor, üniversitelerini nasıl yönetiyor, iyi şekilde araştırarak, günlük kaygılarla değil, iyi bir araştırma yapıldıktan sonra yasa taslağı hazırlanacaksa hazırlanmalı. Yoksa bu işten vazgeçilmeli. Çünkü işte olmuyor görüldüğü gibi... Bir sonuca da varılmıyor. Ülkemizde büyük gerginlik oldu bunun yüzünden. Geniş bir mutabakatla ve geniş bir çalışmayla, güven unsuru öne çıkartılmalı. Bizim görüşlerimiz dikkate alınmayacaksa neden böyle bir çalışmanın içinde yer alalım.'' Aras, yasanın aynı içerikle tekrar gönderilme olasılığını değerlendirirken de, ''Ne yaparlarsa kendi takdirleridir'' dedi. 
     Aras, ''Buna karşı da yasalarımız ve yetkili kurumlar, kuruluşlar, kişiler, Sayın Cumhurbaşkanımız tüm yetkileriyle görevlerinin başındalar. Gerekenleri de bu kurum, kuruluşlar ve Sayın Cumhurbaşkanımız yeniden düşünecektir herhalde'' diye konuştu. 
     
</TEXT>
</DOC>
