<DOC>
<DOCNO> 234745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/magazin/amag.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karpuz Kabuğu' ödüle düştü... 
</HEADLINE>
<TEXT>


Kütahya'nın bir köyünde film yapmak için boğuşan Ahmet Uluçay, İstanbul Film Festivali'nde birinci oldu 

Alin Taşçıyan 

23. Uluslararası İstanbul Film Festivali'nin Ulusal Yarışma Birincilik Ödülü'ne, Kütahya'nın Tavşanlı ilçesi Tepecik köyünde yıllardır film çalışmalarını sürdüren Ahmet Uluçay'ın ilk uzun metrajlı filmi "Karpuz Kabuğundan Gemiler Yapmak" değer görüldü. 
Uluslararası Yarışma'nın prestijli Altın Lale ödülü ise dünya sinemasının son 10 yıldaki en özgün ustalarından Tsai Ming Liang'ın "Elveda Sinema" adlı filmine verildi. Beck's Big Band'in neşeli performansıyla müziklendirdiği bir ödül töreniyle kapanan Uluslararası İstanbul Film Festivali'nde dünya sinemasının birbirinden seçkin ve saygın üç ustası İngiliz Ken Russell, İranlı Bahram Bayzai ve Avustralyalı Chris Doyle Yaşam Boyu Başarı ve Onur Ödüllerini de aldılar. 

Üç yılda bitti 
Ulusal Yarışma'daki sonuçların dokunaklı bir yanı da var. Önceki kısa filmleriyle birçok ödül kazanan Ahmet Uluçay'ın "Karpuz Kabuğundan Gemiler Yapmak"ı bitirmesi, tam üç yıl sürdü. Bu süreçte beynindeki tümör nedeniyle ameliyat olan uzun bir tedavi süreci geçiren Ahmet Uluçay, tümörünün yeniden büyüdüğünü ve bir kez daha ameliyat edilmesi gerektiğini öğrendiği günlerde filmini nihayet bitirmeyi başararak bu büyük ödülü de kazandı. 
Ödülünü yapımcı firma IFR'nin ortaklarıyla alırken son derece buruk olduğu göze çarpan Uluçay, törenden sonra da durgundu. "Karpuz Kabuğundan Gemiler Yapmak", İstanbul Film Festivali'ne katılan çeşitli uluslararası festival temsilcilerinin de dikkatini çekti ve şimdiden 'Toronto Film Festivali'ne davet edildi. 

İşte ödül listesi 

Uluslararası Yarışma 
Altın Lale Ödülü "Goodbye, Dragon Inn Elveda Sinema" Tsai Ming Liang 
Altın Lale Jüri Özel Ödülü "L'esquive Kaçak" Abdellatif Kechiche "The Professional" Dusan Kovacevic 

FIPRESCI Ödülü 
"L'esquive Kaçak" Abdellatif Kechiche 

Ulusal Yarışma 
En İyi Türk Filmi "Karpuz Kabuğundan Gemiler Yapmak" Ahmet Uluçay 
En İyi Türk Yönetmeni Zeki Demirkubuz Bekleme Odası 
En İyi Erkek Oyuncu Şevket Çoruh-Emre Kınay İnşaat 
En İyi Kadın Oyuncu Rüçhan Çalışkur Bulutları Beklerken 
Jüri Özel Ödülü "Bulutları Beklerken" Yeşim Ustaoğlu 

FIPRESCI Ödülü 
"İnsan Nedir Ki" Reha Erdem 
Sinema Onur Ödülü Christopher Doyle 
Yaşamboyu Başarı Ödülleri Ken Russel, Bahram Bayzai 

İki de 'Halk Ödülü' verildi 

İstanbul Kültür ve Sanat Vakfı'nın basın sponsorlarından Radikal gazetesi tarafından verilen Halk Ödülü hem uluslararası, hem de ulusal yarışmada izleyicilerin oylarıyla saptanan en iyi filmlere verildi. Milliyet ve Simge Grubu gazeteleri Reklam Grup Başkanı Yardımcısı Arzu Koçak Arulad'ın açıkladığı Halk Ödülü'nü Uluslararası Yarışma'da Christoffer Boe'nin "Reconstruction Yeniden Sev Beni" Ulusal Yarışma'da ise Yüksel Yavuz'un yönettiği "Küçük Özgürlük" adlı filmleri kazandı. 


</TEXT>
</DOC>
