<DOC>
<DOCNO> 235738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/eko03.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıcak parayla fabrika olmaz' 
</HEADLINE>
<TEXT>


Nobel ödüllü ekonomist Stiglitz, sıcak para hareketlerinin tehlikeli olduğunu ve aşırı sermaye girişi olursa bunun vergilendirilmesi gerektiğini söyledi 

EKONOMİ SERVİSİ 

Nobel Ekonomi Ödülü sahibi ve Dünya Bankası'nın eski Başekonomisti Prof. Joseph Stiglitz, sıcak para haraketlerinin gelişmekte olan ülkeler için büyük tehlike oluşturduğuna dikkat çekti. 
Stiglitz, verdiği "Küreselleşme Beklentiler ve Hayalkırıklıkları" konulu konferansta, "Sıcak para geliyor ve tüketim patlaması oluyor. Bir yerde bir şok oluyor ve ekonomi durgunluğa giriyor" dedi. Türkiye'ye aşırı sermaye girişi olması halinde bunun vergilendirilmesinin makul olacağını belirten Stiglitz, "Bir gecede girip çıkan paraya dayanarak bir ülkede fabrika kuramazsınız" diye konuştu. 

'Değerli TL ile büyümek zor' 
Stiglitz, Türkiye ekonomisine ilişkin bir soru üzerine, Türk ekonomisinin son derece inişli çıkışlı olduğunu, bu durumun bir tahmin yapmayı zorlaştırdığını ifade etti. Türk lirasının değerinin yüksek olduğunu da belirten Stiglitz, "Fazla değerli bir para biriminiz varsa büyümek çok zor" dedi. 
Türkiye'de ekonomi alanında son iki üç yılda önemli birçok olumlu gelişme kaydedildiğini dile getiren Stiglitz, atılan olumlu adımların ardından bankaların çok daha iyi durumda olduğunu, faizlerin indiğini kaydetti. Stiglitz, şöyle devam etti 
"Öte yandan değişkenlerden biri döviz kurlarıdır. Fazla değerli bir para biriminiz varsa büyümek çok zor. Şu anda TL'nin değeri oldukça yüksek. Yüksek faiz oranları çoğu zaman yüksek döviz oranlarıyla birlikte gider. Bazı kişiler, çok yavaş büyümeyi öngörebilirler. Ben böyle bir tahminde bulunmak istemem. Türkiye'de yüksek bir döviz kuru olayını endişeyle karşılıyorum. Avrupa'da büyüme durağanlaştı. Döviz kuru orada yüksekti. Bu durum Türkiye için bir endişe konusu." 

'IMF'ye karşı uyanık olun' 
IMF'yi olduğu gibi kabul eden ülkelerde sorunlar yaşandığını, bu nedenle bazı ülkelerin IMF programında kendi yapılarına uygun olanları aldıklarını kaydeden Stiglitz, Türkiye'nin de IMF politikaları konusunda dikkatli olması gerektiğini ifade etti. 

'Yabancıya banka satmak riskli' Bir ülkede yerel bankaların yabancılar tarafından satın alınmasının reel ekonominin büyümesini etkilediğini anlatan Prof. Stiglitz, şu örneği verdi "Arjantinli bankalar yabancılar tarafından alındı. Bunun sonucu olarak da KOBİ'lere kredi sağlanamadı. Bu da büyümeyi engelledi. Meksika'da da Meksikalılar'a ait bir banka kaldı." 
Rusya'da halkın yüzde 75'inin özelleştirmelerden memnun olmadığını, bu nedenle Rusya'nın geleceğinden endişelendiğini dile getiren Stiglitz, "Halkın çoğunluğu memnun değilse elinizdeki yatırım da güvende olmaz" dedi. Rusya'daki gelir dağılımı adaletsizliğine de dikkat çeken Stiglitz, bu ülkede öğretmenlerin yılda 500 dolar kazanırken, işadamlarının İngiltere'de futbol takımları ve şatolar satın aldığını anlattı. Çin'in ise tersi bir yol izlediğini belirten Stiglitz, "Çin şirketleşmeden çok istihdama önem verdi" dedi. 

Avrupa'da inek olmak daha iyi 
Globalleşmeyi yeniden şekillendirmenin mümkün olduğunu belirten Prof. Stiglitz şöyle devam etti "Bu, refah getirebilir. Sosyal dayanışma ülke sınırları dışına çıkmıyor. Ekonomik globalleşme, sosyal globalleşmenin önüne geçiyor. Uluslararası arenada ülkeler hakkaniyetli sonuçlar değil, kendileri için en iyi sonuçları elde etmeye çalışıyor." Avrupa'da ineklere günlük iki dolarlık sübvansiyon yapıldığını ve bu paranın Dünya Bankası'nın fakirlik sınırı olduğunu belirten Stiglitz, "Avrupa'da inek olmak gelişmekte olan ülkelerde ortalama vatandaş olmaktan daha iyi" diye konuştu. 


</TEXT>
</DOC>
