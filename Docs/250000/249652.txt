<DOC>
<DOCNO> 249652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko31.html </URL>
<DATE> 2004/06/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Renault'dan Türk moda tasarımına destek... 
</HEADLINE>
<TEXT>

     Renault, yeni modeli Vel Satıs ile Türk moda tasarımına destek verecek. 
     Renault Vel Satıs'ın katkısıyla, ünlü moda tasarımcısı Arzu Kaprol'ün Türkiye'deki ilk bireysel defilesi ''Inside İstanbul'', 13 Temmuz'da Dolmabahçe Kültür Merkezi'nde gerçekleştirilecek. 
     Defileden elde edilecek gelir, sokak çocuklarının topluma kazandırılması konusunda çalışmalar yapan ve başkanlığını İstanbul Valisi Muammer Güler'in yaptığı İstanbul Çocukları Vakfı'na bağışlanacak. 
     Arzu Kaprol 2004-2005 Sonbahar-Kış Defilesi'nin tanıtım toplantısında konuşan Renault Mais Genel Müdürü İbrahim Aybar, Vel Satıs'in üst gamda çok özgün bir örneği temsil ettiğini belirterek, yapılan titiz çalışmalar sonucu üretilen Vel Satıs'in ciddi bir güvenlik unsurunu gündeme getirdiğini söyledi. 
     Aybar, içinde çok önemli farklılıkları barından Vel Satıs'in geometrisinin değişik, bagaj kapısı açılırken kullanılan Renault logosunun da özel olduğunu bildirdi. 
     Vel Satıs'in 3.5 litre turbo motor versiyonunun yılbaşından itibaren satıldığını hatırlatan Aybar, ''Ağustos sonu, Eylül başı gibi modelin 2 litre turbo motor versiyonuyla buluşacağız'' dedi. 
     Renault'un Vel Satıs ile katkıda bulunacağı projenin çok önemli olduğunu vurgulayan Aybar, ''Bu, farklılık ve kendi öz değerlerimizi modernlikle buluşturacağımız bir proje olacak'' dedi. 
     İstanbul Vali Yardımcısı, İstanbul Çocukları Vakfı Başkan Yardımcısı Mehmet Seyman da, Renault ve moda tasarımcısı Arzu Kaprol'ün toplumsal sorunlara duyarlı olmasının kendilerini memnun ettiğini ifade etti. 
     Moda tasarımcısı Arzu Kaprol ise İstanbul'un sokak çocukları sorunun çözümünde katkıda bulunmanın kendisine mutluluk verdiğini söyledi. 
     Kaprol, 13 Temmuz'da gerçekleştirilecek defile için bine yakın davetiye olduğunu, bunların Biletix üzerinden yaklaşık 100 milyon liraya satılacağını duyurdu. 
     80 parçalık koleksiyonunda, İstanbul'la ilgili değerleri, görselleri kullanmaya özen gösterdiğini ifade eden Kaprol, ''Koleksiyon çok global, estetik formların yanında içinde doğduğu toprakların da hissini verecek. İstanbul'da dışarıda görmediğiniz kıyafetler de yer alacak'' diye konuştu. 
     Renault'un üst sınıftaki temsilcisi Vel Satıs de ''İstanbul ruhuyla, modern dünyanın füzyonu'' konseptinde, farklı mimari yapısı ile Arzu Kaprol tasarımları eşliğinde podyumda yerini alacak. 
     
</TEXT>
</DOC>
