<DOC>
<DOCNO> 237245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo01.html </URL>
<DATE> 2004/05/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fenerbahçe, stadı yıkmak için bekliyor... 
</HEADLINE>
<TEXT>

     Fenerbahçe Kulübü Yönetim Kurulu, bu akşam yaptığı olağan toplantısında, şampiyon olan bayan basketbol takımına ve başarılı amatör sporculara prim vermeyi kararlaştırdı. 
     Fenerbahçe Burnu'ndaki kulüp binasında gerçekleştirilen ve yaklaşık 2 saat süren toplantının ardından basın mensuplarının sorularını yanıtlayan kulüp ikinci başkanı ve basın sözcüsü Nihat Özdemir, ''Türkiye Bayanlar Basketbol Ligi'nde şampiyon olan takımımıza ve amatör branşlarda başarılı olan sporculara prim vermeyi kararlaştırdık'' dedi. 
     Toplantıda, Denizlispor Kulübü başkanıyla da telefonla görüştüklerini belirten Özdemir, maçın nerede oynanacağı ve ne kadar bilet ayrılacağı konusunu görüştüklerini, bu konunun daha sonra netlik kazanacağını ifade etti. 
     Fenerbahçe Şükrü Saracoğlu Stadı'nın numaralı tribün bölümünün yıkımı konusunu da görüştüklerini kaydeden Özdemir, ''15 gün içinde bu konuda kararımızı vereceğiz. Şampiyonlar Ligi'nde ön eleme oynayıp oynamayacağımız henüz belli değil. Eğer oynayacaksak, stadın yeniden yapılması o maça yetişir mi, düşünüyoruz. Önümüzdeki günlerde bu konuda karar vereceğiz. Stadın çimleri de değiştirilecek'' diye konuştu. 
     Bu arada yönetim kurulu, toplantının ardından Faruk Ilgaz Tesisleri'nde şampiyon bayan basketbol takımı ve teknik heyetine yemek verdi. 

     
</TEXT>
</DOC>
