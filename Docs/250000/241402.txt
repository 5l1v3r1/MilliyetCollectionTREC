<DOC>
<DOCNO> 241402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko37.html </URL>
<DATE> 2004/05/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Vehbi Koç, Sakıp Sabancı, iyi bir CEO nasıl olurun cevaplarıydı" 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, iş hayatında Vehbi Koç, Sakıp Sabancı gibi işadamlarının, iyi bir CEO nasıl olunurun cevapları olduğunu belirterek, ''Dışardan CEO atamak isteseler kendilerinden daha iyisini bulamazlardı. Yani bazen patron, profesyonelden çok daha iyi olabiliyor'' dedi. 
     Sabancı Üniversitesi'ne bağlı Türkiye Kurumsal Yönetim Forumu tarafından düzenlenen ''Aile Şirketleri ve Kurumsal Yönetim'' konulu uluslararası konferans, İstanbul'da başladı. 
     Konferansın ilk gününde, uzun vadede sürdürülebilir karlılığa ulaşmada kurumsal yönetim kavramının önemi, aile şirketleri açısından ve dünya örnekleriyle değerlendirildi. 
     Eczacıbaşı, burada yaptığı konuşmada, 1942'den beri faaliyette bulunduklarını ve Türkiye'de profesyonel yönetimi uygulayan ilk şirketlerden biri olduklarını kaydetti. 
     İş hayatında Vehbi Koç, Sakıp Sabancı gibi önde gelen işadamlarıyla birlikte çalıştığını belirten Eczacıbaşı, ''Bu kişiler iyi bir CEO nasıl olunurun cevaplarıydı. Dışardan CEO atamak isteseler kendilerinden daha iyisini bulamazlardı. Yani bazen patron, profesyonelden çok daha iyi olabiliyor. Bu kişiler arkalarında güçlü kurumsal yapılar bıraktılar'' şeklinde konuştu. 
     Bülent Eczacıbaşı, ''Aile şirketi iyi değildir, halka açık şirket iyidir'' demenin her zaman mümkün olmadığı görüşünü dile getirerek, aile şirketlerinin istikrarı sağladığını vurguladı. 
     
     ''BABA TÜCCAR, TORUN DİLENCİ...'' 
     Kitaplarda iyi işletilmeyen aile şirketlerinin üçüncü kuşakta dağıldığı görüşünün yer aldığına işaret eden Eczacıbaşı, şu görüşleri dile getirdi 
     ''Türkiye'de aile şirketlerinin yüzde 40'ı birinci kuşaktan ikinci kuşağa başarılı şekilde geçiyor. Bu oran, üçüncü kuşakta yüzde 4'lere kadar düşüyor. Rusya'da buna ilişkin bir atasözü var. Orada şöyle denir Baba tüccar, oğul playboy, torun dilenci.'' Eczacıbaşı, aile şirketlerinin uzun yaşaması için aile üyeleri arasında yetki ve sorumlulukların net şekilde tanımlanması ve performansların yönetiminde kurumsal yönetim ilkelerinin uygulanması gerektiğini söyledi. 
     Aile şirketlerindeki aile üyelerinin profesyonellerle aynı şartlara sahip olması gerektiğini vurgulayan Eczacıbaşı, Türkiye'de güven eksikliğinin bu şirketler için önemli bir olgu olduğunu ifade etti. 
     Konferans, 22 Mayıs Cumartesi günü sona erecek. 
     
</TEXT>
</DOC>
