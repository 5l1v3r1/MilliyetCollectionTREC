<DOC>
<DOCNO> 231596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun24.html </URL>
<DATE> 2004/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Straw Avrupa birleşik Kıbrıs'ı kucaklamaya hazır... 
</HEADLINE>
<TEXT>

     İngiltere Dışişleri Bakanı Jack Straw, Avrupa'nın birleşik Kıbrıs'ı kucaklamaya hazır olduğunu belirtti. 
     Straw, İngiltere'de yayımlanan Financial Times gazetesindeki makalesinde, ''Berlin duvarının yıkılmasının Avrupa'da en büyük reform ve dönüşüm dalgasının başlangıcı olduğunu, şimdi bu dalganın Kıbrıs kıyılarına kadar vurduğunu'' ifade etti. Straw, ''1 Mayıs'ta Kıbrıs'ın AB'ye, acılarla bölünmüş bir ada yerine, birleşik olarak girmesi şansının bulunduğunu'' yazdı. 
     Adadaki iki tarafın BM Genel Sekreteri Kofi Annan'ın hazırladığı plan üzerinde görüştüklerini, her iki tarafın da bu plandan her istediğini alamadığını belirten Straw, planın her iki tarafa faydalar getirdiğini kaydetti. 
     Planın, federal bir hükümetle yönetilen, siyasi olarak eşit ve uluslararası alanda tek sesle konuşan birleşik bir Kıbrıs'ı öngördüğünü ifade eden Straw, Yunanistan'ın, ''Türkiye ile işbirliği içindeki bir geleceğin her iki tarafın da yararına olacağını ilk fark eden taraf olarak takdiri hak ettiğini'' yazdı. Straw, ''Türkiye'nin Kıbrıs'taki çözüm arayışları, bu ülkenin cesur reform ajandasının bir parçasıdır'' ifadesini kullandı. 
     Kıbrıs'ın geleceğinin şimdi, adadaki iki halkın elinde olduğunu belirten Straw, 24 Nisan'da iki kesimde yapılacak referandumların sonucu ortaya çıkaracağını kaydetti. 
     Adadaki halkların plana ''evet'' demesi halinde, Kıbrıs'ın 1 Mayıs'ta AB'ye birleşik olarak gireceğine dikkat çeken Straw, ''Türk tarafında büyük çoğunluğun son seçimde anlaşma yanlısı partilere oy vererek, eğilimini zaten ortaya koyduğunu'' belirtti. 
     Kıbrıslı Rumların referandumdaki tavrını ise ''bulmacanın eksik parçası'' olarak niteleyen Straw, AB'ye üye ülkeler adına, Rumlara planı işletmek için yardımcı olunacağı sözünü verdi. 
     Rumların planın ayrıntılarını inceledikten sonra planın kendilerine getirdiği faydaları görebileceklerini de ifade eden Straw, makalesinde şu görüşlere yer verdi 
     ''Kıbrıslılar haklı olarak dış müdahaleler konusunda hassas davranıyor. Ancak uluslararası düzeyde Annan planının adaya büyük bir barış fırsatı getirdiğine dair bir konsensus var. Bölgenin barış ve istikrarı herkesin çıkarına. Eğer Kıbrıslılar evet derse uluslararası toplum onlara, bu yıl gelecek aylarda yapılacak konferansta büyük yardımlar yapacaktır.'' 
     
</TEXT>
</DOC>
