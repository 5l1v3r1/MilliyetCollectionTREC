<DOC>
<DOCNO> 226510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yazar/oztrak.html </URL>
<DATE> 2004/03/29/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Uluslararası piyasaların risk iştahı ve Türkiye 
</HEADLINE>
<TEXT>

   
   Uluslararası Takas Bankası'nın BIS üç aylık raporu 2003 yılında gelişmekte olan ülkelerin GOÜ dış borçlanma imkanlarında radikal bir değişmeye işaret ediyor. Bunun arkasında yatan neden gelişmiş ülkelerde faizlerin düşük olmasının mali kurumların risk alma konusunda iştahını artırması. Gelişmekte olan ülkelere bu yönelme sermaye kazançlarını artırarak kendini besleyen bir sürece dönüşüyor. 
      
   Tablo 1'de alacak kalemleri BIS'e bilgi veren bankaların GOÜ'e sağladıkları finansmanı, yükümlülükler ise GOÜ'nün bu bankalardaki mevduat benzeri varlıklarını gösteriyor. 
   2001 - 02 yıllarında sürekli azalan uluslararası bankacılık sisteminin GOÜ'ye sağladığı kredilerde bu yılın ilk 9 ayındaki artış dikkat çekici. Bu eğilimin yılın son üç ayında da devam ettiği biliniyor. Bölgeler itibariyle bakıldığında bu kaynak girişinin homojen olmadığı Latin Amerika ve Afrika bölgelerinde azalış üç yıldır devam ederken Asya ve ülkemizin de içinde olduğu Avrupa bölgelerine bankaların ciddi finansman sağladıkları görülüyor. Yukarıdaki rakamlar Türkiye'nin 2003 yılında uluslararası piyasalara dönüşünde dış konjonktürün etkisini ortaya koyuyor. 
   Tablo 2'de ülkemizdeki kesimlerin bu gelişmeden nasıl pay aldıkları görülmekte. Bankacılık kesiminin uluslararası bankalardan hayli yüksek bir imkan sağladığı, buna karşılık uluslararası bankalardaki varlıklarını azalttığı dikkati çekiyor. Banka dışı kesimlerin sağladığı finansman 9 aylık dönemde daha düşük kalmış. Ancak raporda bu kesimin yılın üçüncü üç aylık döneminde sağladığı 1,8 milyar dolarlık finansmanın üç aylık bir dönemde bugüne kadar sağlanan ikinci en yüksek finansman olduğunun altı çiziliyor. 
   Bu arada Türk bankalarının yabancı bankalara olan pozisyon açıklarında ilk 9 ayda görülen net 7.5 milyar dolarlık artış dikkat çekici. 
   Raporda eylül sonundaki yükümlülüklerin vade yapısına ilişkin veriler de yer alıyor. Türkiye'nin uluslararası bankalara olan yükümlülüklerinin yüzde 53,7'si 1 yıl ve daha kısa vadeli. 
   Kur, dış ticaret açığı ve gelişmekte olan ülkelerdeki faizlerin artma olasılığı bu finansman yapısının ekonomide yarattığı potansiyel riskler üzerinde düşünmeyi gerektiriyor. 
   Tablo 3'te ise GOÜ'nün uluslararası piyasalara ihraç ettikleri dış borçlanma senetleri görülüyor. 
   Ülkemizin bu piyasada ağırlığı kamu tarafından ihraç edilen kağıtlarda. Bankacılık kesiminden yapılan borçlanmalarla karşılaştırıldığında daha uzun vadeli ve düşük maliyetli olan bu borçlanmalarda GOÜ performansının altında kaldığımız dikkat çekiyor. 
   Kur ve faizlerin gelişimi yatırımcılar açısından kamu iç borçlanma kağıtlarını daha cazip hale getiriyor. Eğer geçmişte olduğu gibi kamu açıklarının finansmanında, yerli bankaların kur ve vade riskini aldığı bir aracılık fonksiyonundan yararlanarak dış kaynak sağlıyorsak, bunun sürdürülebilirliği konusunu bir defa daha hatırlamakta yarar vardır. 
   Ben dün yayımlanan Milliyet Business'de yer alan Rogoff'un söyleşisinde altını çizdiği mevcut durumda yapısal reformların öneminin ötesinde ekonomi yönetiminin ödemeler dengesinin finansmanı konusunda daha pro - aktif olması gerektiğine inanıyorum. Aman işler iyi gidiyor bozan biz olmayalım yaklaşımı potansiyel sıkıntıları artırır. 
   
      
   
</TEXT>
</DOC>
