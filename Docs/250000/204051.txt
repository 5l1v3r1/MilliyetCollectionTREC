<DOC>
<DOCNO> 204051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/agun.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı ihbarı dışarı sızınca ortalık karıştı 
</HEADLINE>
<TEXT>

   Polis, İstanbul'da bombalı saldırı düzenleneceğine dair aldığı ihbarı yanlışlıkla hedef gösterilen Akmerkez'in güvenlik birimlerine gönderdi. Uyarı internete düştü. İlgililer görevden alındı... 
      ŞÜKRAN ÖZÇAKMAK SERHAT ÜNAL 
   
   İstanbul Özel Güvenlik Şube Müdürlüğü, 15 ve 20 Kasım'daki saldırıların benzerinin yapılacağı yönündeki bir istihbaratı, hedef olarak görülen Akmerkez'deki güvenlik birimlerine yazılı olarak gönderince büyük panik yaşandı. Polisin uyarı yazısı, e - mail yoluyla dolaşmaya başlayınca, Özel Güvenlik Şube Müdürü Orhan Kar ile belgede imzası bulunan Başkomiser Mehmet Tekdemir görevden alındı. Kamuoyuna yansıyan "Tebliğ ve Tebellüğ Belgesi" başlıklı yazıda, tebliğ eden olarak Başkomiser Mehmet Tekdemir, tebellüğ eden Garanti Bankası Akmerkez şubesinin Koruma ve Güvenlik Amir Yardımcısı Arif Keskin görülüyor. 
   Yazı, güvenlik önlemleri yerine polise ulaşan istihbari bilgileri de içeriyor. İstihbarat bilgisinin bu şekilde kamuoyuna yansıması İstanbul emniyetinde büyük rahatsızlığa neden oldu. 
   
   'Kendi içimizde kalmalıydı' 
   Celalettin Cerrah, "Kamuoyu çok yanlış bilgilendirilmiştir. Bu tür konular çok hassastır. Kesinliği tespit edilmemiş bir ihbarın bu şekilde yansıtılarak korku meydana getirilmesi yanlıştır. Yılbaşı öncesinde bizim almamız gereken önlemlerle ilgili bir yazı, sehven başka yerlere de gitmiş. İlgili müdürü ve başkomiseri görevden aldık" dedi. 
   İstanbul Emniyet Müdür Yardımcısı Halil Yılmaz ise yazıda dile getirilen hususların duyum olduğunu belirterek, "Duyarlı olmaları konusunda polis böyle bir tebliğ yapmış. Kendi içimizde kalması gereken bir şey. Özel güvenlik birimi onu yanlışlıkla diğer taraflara aktarmış" dedi. 
   
   İŞTE O YAZI    Polisin uyarı yazısı şöyle "İstanbul Emniyet Müdürlüğü'nün 20.12.2003 tarih ve 20550 sayılı yazısı ile 15 ve 20 Kasım 2003 tarihlerinde İstanbul'da meydana gelen intihar saldırılarının devamı niteliğinde üçüncü bir eylem düzenlenmesine yönelik planlamaların tamamlandığı, bahse konu eylemleri gerçekleştirecek olan şahısların bir bölümünün Suriye'den Türkiye'ye giriş yaptıklarının, diğer bir bölümünün ise giriş yapmak üzere olduğu, Habib Akdaş'ın da eylemin organizatörleri arasında yer aldığı eylemin Yahudilerin cumartesi duasının şabat olduğu 20 Aralık veya 24 Aralık başlangıçlı Noel haftasında, başta ABD ve İsrail olmak üzere batılı ülke çıkarlarının hedef alacağı ve muhtemel hedefler arasında Etiler'de bulunan Akmerkez alışveriş binasının olduğu istihbari bilgi elde edilmiştir. Bu nedenle bahsedilen hususların takip edilmesinden Koruma ve Güvenlik Müdürleri - Amirleri sorumlu olup, personelin bu konuda bilgilendirilmesi ile istenilen hususların yerine getirilmesini ve herhangi bir aksaklığa sebebiyet verilmemesi hususu tarafıma tebliğ edildiğine dair iş bu tebliğ ve tebellüğ belgesini imzamla tasdik ettim ve edildi." 
   
      Bu da polise özel    Bu arada polisin kendi içinde yaptığı bir uyarı yazışması daha yine e-mail yoluyla kamuoyuna yansıdı. Bu mail'de, söz konusu hedeflerin öncelikli olarak Amerikan şirketleri, resmi binaları ve konutları olabileceği belirtildi. Uyarıda şu ifadeler yer aldı "Aldığımız tedbirlerin devamının sağlanmasının, güvenlik prosedürlerinin uygulanması yönünde bu tebligatın print edilerek, güvenlik memurlarımıza tebliğ edilmesini ve tüm çalışanlarımızın bilgilendirilerek, özellikle yılbaşı alışverişleri bağlamında bu tür alışveriş merkezlerinden uzak kalmaya özen göstermeleri ve dikkatli olmaları yönünde uyarılmalarını rica ederim." 
   
   Uyarı bomba etkisi yaptı...    Polisin eylem uyarısı, yılbaşı hareketliliğinin yaşandığı Akmerkez'i olumsuz etkiledi. Ziyaretçi sayısına paralel olarak satışlar da düştü. Akmerkez Genel Müdürü Zeynep Akdilli Oral, emniyet yetkilileriyle görüştüğünü belirterek, "Noel ve yılbaşı arifesinde genel bir uyarı yapılması gündeme geldi. Ancak yazıyı kaleme alan kişi dikkatsizce bir ifade kullanarak Akmerkez'e yönelik özel bir tehdit varmış izlenimi yaratmış" dedi. 
   Güvenlik önlemleri artırıldı 
   Oral, "Akmerkez'e yönelik özel bir tehdit söz konusu değil" derken esnaf işlerinin olumsuz etkilendiğini söyledi. Bu arada Akmerkez'de yoğun güvenlik önlemleri dikkat çekiyor. Alışverişe gelenler giriş kapılarında X-ray cihazıyla aranırken, otoparkın önünde de güvenlik önlemleri nedeniyle kuyruklar oluşuyor. 
   
   
   
</TEXT>
</DOC>
