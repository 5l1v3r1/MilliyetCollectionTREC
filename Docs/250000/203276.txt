<DOC>
<DOCNO> 203276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur16.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Festivalde bürokrata soğuk duş 
</HEADLINE>
<TEXT>

     ANKARA Milliyet 

15. Ankara Uluslararası Film Festivali'nin açılış gecesinde, küreselleşme konusu ile konuşmasını uzatan Kültür ve Turizm Bakanlığı Müsteşar Yardımcısı Ali Alp, alkışlarla protesto edildi. 
     Dünya Kitle İletişimi Araştırma Vakfı'nca düzenlenen 15. Ankara Uluslararası Film Festivali, önceki gece olaylı açıldı. Festivale sponsor olan Çankaya Belediyesi Başkanı Haydar Yılmaz, davetiyelerde yer almadıkları gerekçesiyle sponsorluktan çekileceklerini açıklamıştı. Ancak son gün vakıf ile uzlaşmaya varan Yılmaz, açılış konuşmasında kırgınlığını ifade etti. 
     Kültür ve Turizm Bakanlığı'na geçtiğimiz günlerde atanan Doç. Dr. Ali Alp ise, festivale sponsor olan bakanlık adına katıldığı açılış gecesinde tatsız dakikalar yaşadı. Küreselleşme ile sinema ilişkisi üzerine konuşmaya başlayan Alp, sıkılan seyirciler tarafından alkışlarla susturuldu. Bunun üzerine Alp, "Umarım Türk Sineması'nın küreselleşme karşısında mutlaka gelişmesi gerektiğini alkışlıyorsunuz" diyerek kürsüden ayrıldı. Açılış gecesini sunan Pelin Batu, Alp'i elini sıkarak uğurladı. Ancak diğer sunucu Toprak Sergen, tepkisini geriye çekilerek gösterdi. 

     
</TEXT>
</DOC>
