<DOC>
<DOCNO> 213787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/ekonomi/eko02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğa karşı 'tek fiyat' neşteri 
</HEADLINE>
<TEXT>

   5 bin sağlık hizmeti tek tek tanımlanıp, fiyatlandırıldı. Bu yöntemle SSK'nın farklı fiyatlandırma sistemi nedeniyle yaşadığı usulsüzlüklerin önüne geçilecek 
      YILDIZ YAZICIOĞLU Ankara 
   
   Üniversite ve devlet hastanelerine olan borcu gittikçe kabaran SSK'yı, Maliye ve Sağlık bakanlıklarınca yeniden düzenlenen Bütçe Uygulama Talimatı BUT kurtaracak. Sosyal güvenlik kuruluşlarınca tıbbi işlemlere ayrı fiyat biçilmesi sonucunda ortaya çıkan yolsuzluklara da BUT neşteri vurulacak. 
   Maliye ve Sağlık bakanlıkları, SSK, Bağ - Kur ve Emekli Sandığı'nı biraraya getirerek, sağlık hizmetlerinde yaşanan fiyatlandırma ve geri ödeme problemine karşı çözüm aradı. Bunun sonucunda, geçmiş yıllarda SSK'nın ve Bağ - Kur'un uygulamadığı BUT'un, artık tüm sağlık hizmetlerinde tek fiyatlandırma ölçütü olmasına karar verildi. Bu nedenle 5 bin sağlık hizmeti tek tek tanımlandı ve fiyatlandırıldı. Önümüzdeki günlerde kitap gibi basılacak Resmi Gazete ile yürürlüğe girecek olan yeni BUT, sağlık hizmetlerinin fiyatlandırmasında tek ölçüt kabul edilecek. 
   
   Fiyat farkı olmayacak 
   Emekli Sandığı'nın tamamını uyguladığı BUT'a, SSK ve Bağ - Kur'un tabi olmaması her hasta için ayrı ayrı maliyet rakamları ortaya çıkmasına neden oluyordu. Örneğin, by - pass ameliyatı SSK'lı hastaya farklı, Emekli Sandığı hastasına farklı bir meblağla fatura ediliyordu. Bu rakam Bağ - Kur'lu hasta için de ikisinden de farklı olabiliyordu. Buna karşın 2003'te sadece 2 bin kalemden oluşan BUT yenilenirken, uygulanması muhtemel her türlü tıbbi işlem detaylı yazıldı. 
   Bu yöntem ile SSK'nın farklı fiyatlandırma sistemi nedeniyle yaşadığı usulsüzlüklere son verilmesi planlanırken, muayene veya tedavi ettikleri hasta için SSK'ya fatura gönderen üniversite ve devlet hastaneleri de, kurumla alacak sorunlarını tek fiyatlandırma modeli üzerinden çözebilecek. 
   
   Laboratuvarlara indirim    Sağlık Bakanlığı Müsteşar Yardımcısı Prof.Dr. Sebahattin Aydın, yeni BUT'ta emeğe dayalı tıbbi işlemlerin fiyatlarını yükselttiklerini açıkladı. İthalata dayalı laboratuvar hizmetleri gibi tetkik işlemlerinin fiyatlarını ise düşürdüklerini bildiren Aydın, sonuçta hepsi devlet bütçesinden karşılanan sosyal güvenlik kuruluşlarınca laboratuvar, MR, tomografi gibi işlemler için fazla harcama yapılmamasını hedeflediklerini söyledi. 
   
   
</TEXT>
</DOC>
