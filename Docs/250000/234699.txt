<DOC>
<DOCNO> 234699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur06.html </URL>
<DATE> 2004/04/25/ </DATE>
<TIME> 10.45 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
At nalı üreten demirci dükkanından tarım makinaları üreten fabrikaya... 
</HEADLINE>
<TEXT>

     Konya'da bir aile, köyde atlar için nal üreterek başladığı iş hayatında, yılmadan çalışarak bugün Türkiye'nin tarım makinesi üreten en büyük fabrikalarından birinin sahibi oldu. 
     AA muhabirinin aldığı bilgiye göre, Konya'nın merkez Selçuklu İlçesi'ne bağlı Hatunsaray Beldesi'nde, ekecek tarım arazileri olmadığı için hayvancılıkla geçimini sağlayan Özdemir ailesi, aynı zamanda köydeki 5 metrekarelik demirci dükkanında ürettikleri at nallarını satıp, karasaban ve demir pulluk tamir etti. 
     Elde ettikleri kazancın ailenin geçimini sağlamaması nedeniyle 1972 yılında Konya'ya göçen Özdemir ailesi, ellerinde kalan parayla, yaklaşık 50 metrekare büyüklüğünde bir demirci atölyesi kiraladı. 
     Burada, 1978 yılında kendi imalatları olan ilk pulluğu satan Özdemir ailesi, işi biraz daha büyüterek 1982 yılında da ekinleri keserek desteler halinde yığan kanatlı hasat makinasını üretti. Daha sonra da Konya Anadolu Sanayii'ne taşınan Özdemirler, 250 metrekare kapalı alanı bulunan ilk modern üretim tesisini, 1993 yılında da 5 bin metrekare kapalı alana sahip tarım makinesi üreten bugünkü fabrikalarını kurdu. 
     Hatunsaraylılar Tarım Makineleri Üretim ve Pazarlama A.Ş Yönetim Kurulu Başkanı Sefa Özdemir, bu başarı öyküsünün altında, zor şartlar altında, hiç bir zaman yılmayıp, durup dinlenmeden çalışmanın yattığını söyledi. 
     
     HEDEF 10 BİN METREKARE KAPALI ALAN 

     Halen 40 kişinin çalıştığı fabrikanın üretim olanaklarını daha da geliştirmeyi amaçladıklarını belirten Özdemir, şunları kaydetti 
     ''Yakın bir gelecekte, fabrikamızın kapalı alanını 10 bin metrekareye çıkaracağız. Halen fabrikamızda, yılda 1500 adet hasat makinesi, 300 adet toprak işleme makinesi, 500 adet de patoz olarak bilenen havalı iletici üretiyoruz. Ürettiğimiz tarım makinelerinden yaklaşık yüzde 10'unu ihraç ediyoruz. Türkiye'de ve dünyada tarım makinesine çok büyük bir talep var. Bu yıl işlerimiz de oldukça iyi gidiyor. Geçtiğimiz yıl yaptığımız üretimin tamamını bu yılın ilk 4 ayında geçtik. Bu durum, nihai hedeflerimize ulaşabilmemiz için bize umut veriyor.'' 
     
</TEXT>
</DOC>
