<DOC>
<DOCNO> 234126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun47.html </URL>
<DATE> 2004/04/23/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
KKTC Cumhurbaşkanı Denktaş "Bizde güçlü bir 'Evet' yok" 
</HEADLINE>
<TEXT>

     KKTC Cumhurbaşkanı Rauf Denktaş, yarın yapılacak referandumda, Türk tarafından ''güçlü bir evet'' çıkmayacağını ifade ederek, ''Kıbrıs Türk halkının ateşten gömleği birçok kez giydiğini, yine giymek isteyeceğini sanmadığını'' söyledi. 
     Cumhurbaşkanı Denktaş, TRT-2 televizyonunda yaptığı açıklamada, referandumdan ''hayır'' çıkacağı konusunda umutlu olduğunu belirterek, Annan Planı'nın 5 kez değiştirilmesine rağmen, halkı ezen bir plan olduğunu kaydetti. 
     Cumhurbaşkanı Denktaş, ''Referandumda 'evet' çıkarsa istifa eder misiniz '' sorununa karşılık, referandum sonrası halkın isteği doğrultusunda hareket edeceğini belirtti. Denktaş, Başbakan Mehmet Ali Talat'ın, referandumdan ''evet'' çıkarsa kendisinin istifa etmesi gerektiği yönündeki sözlerinin anımsatılması üzerine ise şunları söyledi 
     ''Sayın Mehmet Ali Talat seçimleri kazanmak için, BM'nin, Amerika'nın, Türkiye temsilcilerinin de istediği bir siyaseti yürütmüştür. O da, Denktaş'tan kurtulma siyasetidir. 'Denktaş'tan kurtul, önüne konan her şeye evet de ve bu mesele bitsin' siyasetidir. Onun için aynı şeye devam edebilir. Ben kararımı, halkın istemine göre vermiş olacağım, kimse merak etmesin. Bu koltuğa ben yapışmış değilim. Ben bu koltukta çektiğim acıyı ve ıstırabı bilirim, bu halk için bunlar çekilmiştir.'' Denktaş, ''Türkiye'ye karşı bir kırgınlığınız var mı '' sorusuna karşılık, ''Bu mevkide olanların kimseye kırılmayacağını, sadece görevini yapacağını'' kaydetti. 
     Türkiye ile birlikte yürüdüğünü ve halkını da ''Türkiye'' dediğinde her şeye boyun eğmeye ve kabul etmeye alıştırdığını, bundan memnun olduğunu, çünkü Türkiyesiz olamayacaklarını ifade eden Denktaş, Kıbrıs konusunun Türkiye'de partiler üstü bir dava olduğunu, ancak şimdi ilk kez, iktidardaki hükümetin tek başına karar verdiğini söyledi. 
     
     Olmazsa olmazlar 
     ''Milli Güvenlik Kurulu'nda alınan tavsiye kararlarının dışında hareket edildiğini'' öne süren Denktaş, şöyle devam etti 
     ''Kendilerinin bize vermiş oldukları, 'olmazsa olmazlar olmazsa masadan biz de kalkarız, merak etme Denktaş Bey' sözlerini unutarak olmazsa olmazlar olmadığı halde halkıma 'evet' demeyi öneren bir Türk hükümeti ile karşı karşıyayım. Dolayısıyla Türkiye'yi bir bütün olarak ele alıyorum ve diyorum ki, Türk hükümetinin yolu, Türkiye için belki en iyi yoldur, ben onu bilemem, etraftaki reaksiyona bakarım, o Türk hükümetlerinin bileceği iştir. Ama takip edilen yol benim halkımı yok edecek, felakete sürükleyecek, ezecek bir yol ise bunun feryadını yapmam benim görevimdir. 
     Bu halk beni burada çoban korkuluğu gibi koymamıştır. Halklarını korumam için koymuştur. Ben de bunun yeminini içerek burada oturuyorum. Devleti, egemenliği, halkın geleceğini koruyacağım diye onu yapıyorum. Ben bunu yapıyorum diye Türk hükümetine ters düşüyorsam özür dilerim. Bağışlasınlar. Ama kötülük olmak için veyahut falan partiye hizmet etmek için değil, tuttukları yolun halkımı ezecek bir yol olduğunu değerlendirdiğim için.'' 
     
     Papadopulos'la temas 
     KKTC Cumhurbaşkanı Denktaş, referandum sonrasında, kendi içlerinde değerlendirme yaptıktan sonra Rum yönetimi lideri Tasos Papadopulos ile temas edeceğini açıkladı. 
     Denktaş, Papadopulos'a, ''Avrupa Birliği yoluyla bizi kendinize yamalama oyunundan vazgeç. Bizi eşit egemen bir halk olarak kabul et, gel beraber mal-mülk meselesini halledebilmek için bir komisyon oluşturalım, her iki tarafta neler bırakılmıştır, neler kalmıştır. Sen bize 1963'ten 1974'e kadar ne kadar zarar ziyan verdin, biz ne yaptık. Bütün bunları masaya koyalım, bütün bunlar halledilsin. Zaten insanlarımız gidip gelmeye başlamıştır, bu daha da açılsın. Ama yeni bir ortaklık yapacaksak bu ortaklığı doğru dürüst yapalım, iki eşit taraf arasında yapalım ve Türkiye'nin haklarını ortadan kaldırmaksızın yapalım'' çağrısı yapacağını bildirdi. 
     Denktaş, ''Ama Annan Planı yine vardır da, Annan Planı'nı görüşmeye devam edelim diye bir şey yok. Zaten Annan diyor ki, 'eğer taraflardan biri veya diğeri hayır derse ben artık bu işte yokum' diyor. Allah razı olsun. Olmasın, çünkü bu plan kabul edilecek bir plan değildir'' dedi. 
     Denktaş, referandumda ''Rumlar hayır derse biz evet diyelim ve biz kazanalım'' demenin çok yanlış bir pazarlık olduğunu vurguladı. Denktaş, görüşmelerin yani bir safhadan başlayacağını ifade etti. 
     BM Genel Sekreteri Kofi Annan'ın planın boş yerlerini doldurması için, üst hakemlik görevinin ''beş para etmediğini'' belirten Denktaş, 24 deniz miline kadar olan kısmın kapatılabileceğini bunun da Türkiye ile kendilerini sıkıntıya düşüreceğini söyledi. Denktaş, Türkiye'den getirilecek su borusu için dahi izin alınması gerektiğini kaydetti. 
     Annan Planı'nda, birbirlerinin boğazına sarılmak için her şey olduğunu anlatan Denktaş, artık iradenin halkta olduğunu ve sonra kimseyi suçlamamaları gerektiğini söyledi. 
     
</TEXT>
</DOC>
