<DOC>
<DOCNO> 231815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur53.html </URL>
<DATE> 2004/04/15/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
İTÜ Prof. Dr. Ercan "Güneş'in doğuşu gibi depremler de gereklidir" 
</HEADLINE>
<TEXT>

     İstanbul Teknik Üniversitesi Öğretim Üyesi ve Jeofizik Kurumu Derneği Genel Başkanı Prof. Dr. Ahmet Övgün Ercan, ''güneşin doğuşu gibi depremlerin de gerekli olduğunu'' söyledi. 
     Halk Eğitimi Merkezi'nde düzenlenen Doğu Anadolu ve Erzurum depremleri konulu konferansta konuşan Prof. Dr. Ercan, depremlerin önceden bilinmesinin mümkün olduğunu söyledi. 
     Doğanın kusursuzluğuna değinen Ercan, ''Doğa olayları, mükemmel bir şekilde sürüyor. Güneşin doğuşu gibi depremler de gereklidir. Depremlerin meydana gelmesiyle yeraltı zenginlikleri yeryüzüne çıkar. Depremler, doğal kaynaklardan faydalanma imkanı sağlar. İnsanlar depremden değil, kaldığı binalardan korkuyor. Depremin olmasından çok, yaşanılan binaların sağlamlığı önemlidir'' diye konuştu. 
     
     "Türkiye'nin her yerinde kırık var" 
     Erzurum Depremi'nin ardından başka illere gidenlerin olduğuna değinen Ercan, sadece Erzurum'da değil, diğer illerde de deprem riski bulunduğunu kaydetti. 
     Doğu Anadolu Bölgesi'nin kabuk kalınlığının 45 kilometre olduğunu belirten Ercan, şöyle devam etti 
     ''İstanbul'un kabuk kalınlığı 28 kilometre. Yani İstanbul'daki kabuğun kırılma riski Erzurum'a oranla iki katı kadar. Deprem nedeniyle İstanbul'a gitmek mantık işi değil. 
     Türkiye'nin her yerinde kırık var. Bu kırıkların sağ mı ölü mü yoksa genç mi olduğuna bakmak lazım. Ölü kırıklarda deprem meydana gelmezken, genç kırıklarda sık aralıklarla deprem olabiliyor. Türkiye'nin yüzde 45'inde deprem riski var.'' 
     
     "Tedbir alıdır" 
     Doğu Anadolu Kırığı'nda 6.9 büyüklüğünde depremin meydana gelebileceğine dikkat çeken Ercan, özellikle Horasan, Pasinler, Kars, Varto, Karlıova, Pülümür, Malazgirt ve Erzincan'a dikkat edilmesi gerektiğini, bu bölgelerde gerekli tedbirlerin alınması gerektiğini söyledi. 
     Depremin meydana geldiği 150 kilometre yarı çapındaki alanın depremden etkilenebileceğini kaydeden Ercan, şunları söyledi 
     ''Deprem riski yüksek bölgelerde tedbir alınmalıdır. Olası depremlerde enkaz altında kalanların yüzde 83'ü ölüyor, yüzde 16'sı kendi imkanlarıyla kurtuluyor, yüzde 1'i ise arama ve kurtarma ekiplerince kurtarılıyor. Önemli olan depremden sonra enkazın meydana gelmesini önlemektir.'' 
     
     "Satılamaz ve kiralanamaz 
     Mahalli İdareler Genel Seçimi öncesi İstanbul'da bazı kaçak yapılaşmaların meydana geldiğini tespit ettiklerini belirten Ercan, bu tür kaçak ve sağlıksız yapılaşmanın önüne geçilmesi için zaman geçirilmeden tedbir alınması gerektiğini belirtti. Ercan, ''Kaçak ve ruhsatsız yapılan binalar, belediyeler tarafından yıkılamıyor. Bu tür yapıların tapularına satılamaz ve kiralanamaz şerhi konulmalıdır. Böyle bir uygulama ile rant elde etmek için kaçak ve sağlıksız yapılar yapanlara ekonomik bir darbe vurulmuş olur'' diye konuştu. 
     Konferansa, Vali Mustafa Malay, kamu kurum ve kuruluş temsilcileri ile çok sayıda vatandaş katıldı. 
     
</TEXT>
</DOC>
