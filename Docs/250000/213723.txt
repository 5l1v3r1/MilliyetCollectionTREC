<DOC>
<DOCNO> 213723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/soneko07.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     ABD'de Ocak ayı istihdam verilerinin yarattığı hayal kırıklığının yanı sıra, öndegelen sanayileşmiş ülkelerden oluşan Yediler Grubu'nda G-7 döviz kurlarının seyrine dair endişeler ve bu konudaki kaygan zemin, doların geçen hafta değer kaybetmesine neden oldu. 
     ABD'de tarım dışındaki sektörlerde geçen ay 112 bin kişiye istihdam sağlandı, işsizlik oranı da yüzde 5.6'ya düştü. Bu durum, her ne kadar istihdam piyasasının doğru yolda ilerlediğini gösterse de, piyasaları tatmin etmeye pek de yetmedi. 
     Yatırımcılar, Aralık ayında sadece 16 bin kişiye istihdam yaratılan Amerikan ekonomisinden Ocak ayında daha fazla kişiye iş kazandırmasını bekliyor, pozisyonlarını da ona göre ayarlıyorlardı. 
     Bu durumda, ''ABD Merkez Bankası'nın para politikasını sıkılaştırma dönemine en erken Haziran ayında girebileceği, böylece, faiz oranları yükselince, doların ve dolar cinsinden yatırım araçlarının getirilerinin de artacağı'' beklentisi yara aldı. 
     ABD Merkez Bankası'nın güvercinler kanadındaki guvernörlerinden Ben Bernanke, Amerikan ekonomisinde epey olumlu göstergeler, veriler belirmesi halinde, faiz oranlarının hızlandırılmış tempoda yükseltileceğini Perşembe günü söyleyince, doların toparlanacağı umulmuş ve dolar değer kazanmıştı. 
     Fakat, Amerikan ekonomisine ilişkin yeni gösterge karşısında, FED'in faiz oranlarını yükseltmesi yine Ağustos ayına kaldı. 
     New York borsasında doların Avrupa para birimleri karşısındaki değerleri son iki haftanın en düşük düzeylerine, Yeni Zelanda doları karşısındaki değeri de son yedi yılın en düşük düzeyine indi. 
     Borsada euro 1.25 dolardan 1.2697 dolara ve 132.80 yenden 133.94 yene yükselirken, dolar 1.2511 İsviçre Frangı'ndan 1.2339 İsviçre Frangı'na indi. Sterlin ise 1.8326 dolardan 1.8464 dolara çıktı. Dolar 105.91 yenden 105.45 yene indi, Yeni Zelanda Doları 0.6808 dolardan 0.6918 dolara çıktı. 
     Borsacılar arasında, ''G-7 toplantısından muhtemelen doların lehinde bir açıklama çıkmayacağı'' beklentisinin hakim oluşu da, doları zayıflattı. 
     Londra Borsası'nda euro geçen hafta 1.2456 dolardan 1.2513 dolara yükseldi. 
     ABD Doları'nın Avrupa döviz borsalarında önemli para birimleri karşısında Pazartesi günü öğleyin ve Cuma günkü kapanış saatlerindeki değerleri şöyle oldu 
     
     
PARA BİRİMİ PAZARTESİ CUMA Japon Yeni 105.59 105.42 İsviçre Frangı 1.2587 1.2311 Kanada Doları 1.3289 1.3258 
     Londra Borsası'nda sterlin geçen hafta 1.8225 dolardan 1.8321 dolara çıktı. 
     
     ALTIN FİYATLARI 
     Altının ons fiyatı bazı borsalarda Pazartesi günü öğleyin ve Cuma günkü kapanış saatleri itibariyle şöyle 
     
     
BORSA PAZARTESİ CUMA Londra 401.85 403.20 Zürih 402.03 403.25 Hong Kong 402.05 398.55 
     Londra Borsası'nda gümüşün ons fiyatı geçen hafta değişmeden 6.25 dolarda kaldı. 
     
     MENKUL KIYMETLER BORSALARI 
     Ocak ayı istihdam verilerinin açıklanmasının yarattığı hayal kırıklığından erken uyanarak, yatırımcıların hisse senetleri alımlarına yönelmeleri sonucu, New York menkul kıymetler borsası Wall Street'te endeksler geçen hafta endeksler yükseldi. 
     Borsada Dow Jones Endeksi geçen hafta 104.96 puan yüzde 1 artışla 10,593.03 puana çıktı. Nasdaq Bileşik Endeksi sadece Cuma günü 44.45 puan yüzde 2.2 artışla 2,064.01 puana çıksa da, Çarşamba günkü 52 puanlık kayıptan ötürü geçen hafta binde 1 puan kaybetti. 
     Borsada, LM Ericsson, General Motors, McDonald's, Electronic Data Systems şirketlerinin hisse senetleri değer kaybetti. 
     Yatırımcıların G-7 toplantısı ve ABD'nin Ocak ayı istihdam verilerinin açıklanması öncesinde pozisyonlarını kapatmaları sonucu, Tokyo borsasında Nikkei Endeksi geçen hafta 322.69 puan kayıpla 10,460.92 puana düştü. 
     Londra menkul kıymetler borsasında sigortacılık sektöründeki bazı şirketlerin hisse senetlerinin değerlenmesi sonucu, FTSE 100 Endeksi geçen hafta 12 puan artışla 4,402.7 puana çıktı. 
     
</TEXT>
</DOC>
