<DOC>
<DOCNO> 203388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/soneko05.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar, Çin mallarının istilasına uğradı... 
</HEADLINE>
<TEXT>

     Türkiye'de, 30 sektörün Çin mallarının istilası altında olduğu bildirildi. 
     Ankara Ticaret Odası ATO ''Çin Malları Piyasa Araştırması 2'' başlığı ile bir araştırma yaptı. ATO, geçen Şubat ayında da benzer bir araştırma yapmıştı. 
     Araştırma, Çin'in mallarının girmediği sektörün kalmadığı gibi Türkiye'ye kaçak giren Çin malları nedeniyle milyonlarca dolarlık vergi kaybına neden olduğunu ortaya koydu. 
     Piyasadaki her 10 oyuncaktan 95'i, 100 armatürden 76, 100 gözlüğün 45'i, 100 halının 25'i, 100 klimanın 50'si Çin malı. 
     Araştırmaya göre Türkiye'ye giren kaçak mallarla birlikte, Çin malları istilasının maliyeti 5-7 milyar dolar arasında Araştırmada 2002 yılında Çin'den yapılan ithalatın 1 milyar 125 milyon lira, 2003 yılının ilk 6 ayında bu rakamın 1 milyar 37 milyon liraya ulaştığı, yıl sonunda ise bu rakamın 2 milyar dolara ulaşmasının beklendiği kaydedildi. 
     
     ÇİN FİRMALARI, TÜRK MARKLARINI TAKLİT EDİYOR 
     Araştırmaya göre, ithal edilen mal miktarını düşük gösterip gümrükten fazla mal sokmak gibi yöntemlerin kullanılıyor. Çin mallarının resmi rakamların çok üstünde olduğu ve ücra köşelerdeki gümrük kapılarından giriş yapılıyor. 
     Elektronik alanda faaliyet gösteren Türk markalarının Çin firmaları tarafından taklit edilerek özellikle İran, Irak ve Orta Doğu ülkelerine satıldığına dikkat çekiliyor. 
     
     GÖZLÜK İMALATÇISI SAYISI 160'DAN 20'YE DÜŞTÜ 
     Araştırmaya göre Çin malları, Türkiye'deki belli başlı 30 sektörü şu oranlarda etkiledi. 
     -Oyuncak sektörü Sektördeki payı yüzde 95. 
     -İnşaat malzemeleri sektörü Çin malı vanaların ve armatürlerin oranı yüzde 76'ya yükseldi. 
     -Hırdavatçılar Çin'de fason imalat yapılıyor. Çin mallarının oranı yüzde 40. 
     -Marangoz el aletleri Pazar payı yüzde 15. 
     -Kimyevi madde, boya ve yan sanayi Sektördeki payı yüzde 40. 
     -Halı-Mobilya Çin halısı ithal ediliyor. Çin malının piyasa payı yüzde 25. 
     -Elektrikli cihaz ve malzeme Marka sahteciliği çok yüksek. Sektörün yüzde 60-70'i Çin malı. 
     -Fotoğraf malzemeleri Sektörün yüzde 40'ı Çin malı. 
     -Motorlu taşıt ve yedek parça Sektördeki payı yüzde 5. 
     -Kırtasiye Sektördeki payı yüzde 45. 
     -Nalburiye Sektördeki Çin malı yüzde 35. 
     -Gözlük Sektördeki Çin malı yüzde 50. Geçen yıl 160 imalatçı firma sayısı 20'ye düştü. 
     -Bilgisayar Çin mallarının payı yüzde 50. 
     -Klima Çin mallarının pazar payı yüzde 50. 
     -Konfeksiyon Trikoların yüzde 40'u ve abiye kumaşların yüzde 90'i Çin malı. 
     -Manifatura Taşlanmış ipek, pattaniye ve muhtelif kumaşların yüzde 45 Çin malı. 
     -Tıbbi cihazlar EKG cihazı, ameliyat masası, ameliyat eldiveni vs. Çin'den geliyor. Çin mallarının payı yüzde 55. 
     -Büro makinaları Sektördeki payı yüzde yüzde 5'den yüzde 50'ye yükseldi. 
     -Cep telefonu Cep telefonu aksesuarlarının yüzde 90'i Çin malı. 
     -Elektronik cihazlar Sektör payı yüzde 55. 
     -Oto lastiği Sektördeki payı yüzde 5-7. 
     -Saraciye İthalatın tamamı Çin'den yapılıyor. 
     -Hediyelik eşya Sektördeki payı yüzde 40. 
     -Cam ve cam ürünleri Sektördeki payı yüzde 30. 
     -Ayakkabı Sektördeki payı yüzde 25. 35-50 cent'e Çin malı ayakkabı bulunabiliyor. 
     -Beyaz Eşya Piyasa payı yüzde 10 -Mefruşat Çin malları sektörün yüzde 25'ini ele geçirmiş durumda. 
     -Ecza Çin'den ilaç hammaddesi ithal ediliyor piyasa payı yüzde 2. 
     -Tuhafiye Çin mallarının piyasa payı yüzde 15. 
     -Mensucat Pamuklu mensucatın yüzde 75'i kadifenin yüzde 50'si Çin Malı. 
     Yaşanan Çin istilasının yerli firmaları bitirdiğine dikkat çekilen araştırmada, Çin'den ithal edilen malların ucuz ancak kalitesiz olduğuna da işaret edildi. 
     
     ATO BAŞKANI AYGÜN 
     ATO Başkanı Sinan Aygün, araştırmaya ilişkin yaptığı değerlendirmede, Çin malları ile rekabet edebilmek için Türkiye'nin ucuz mal üretmesi gerektiğini belirterek, bunun için üretici firmaların Anadolu'ya kalkınma planına alınan illere kaydırılmaları ve vergi, yatırım ve enerji maliyetlerini düşürülmesi önerisinde bulundu. 
     Aygün, Çin ürünlerinin piyasaların bütün bedeni yavaş yavaş sardığını ifade ederek, Amerika ve Avrupa ekonomilerinin bile Çin malları istilası karşısında diz çöktüğünü kaydetti. 
     Sinan Aygün, ''Türk limanlarına yanaşan Çin mallarıyla dolu her bir gemi Türkiye'de bir fabrika kapatmaktadır. Çin mallarının istilasına karşı Çin seddi kurmazsak çökeceğiz'' görüşünü dile getirdi. 
     Aygün, yılda 450 milyon ayakkabı üretim kapasitesine sahip olan Türkiye'ye sadece bir partide 400 bin ayakkabı girmesinin üzerinde herkesin düşünmesi gerektiğine dikkat çekti. 
     Kamu kuruluşlarının yüzde 68'nin bilançosundaki rakamların gerçeği yansıtmadığı ileri süren Aygün, bilançoların yanlış ve sahte finansal bilgilerden ibaret olduğuna vurgu yaptı. 
     Aygün, Çin'de devlet desteği, Türkiye'de ise devlet kösteğinin birleştiğini ve Türk sanayinin kevgire döndüğünü, Çin mallarının elekten su gibi aktığını ifade etti. 
     
</TEXT>
</DOC>
