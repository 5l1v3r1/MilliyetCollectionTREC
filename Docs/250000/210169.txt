<DOC>
<DOCNO> 210169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan İbrahim için kime söz verdiğimi açıklayamam 
</HEADLINE>
<TEXT>

     Gaziantepspor Kulübü Başkanı Celal Doğan, birçok kulübün transfer listesinde bulunan İbrahim Toraman için hangi kulübe söz verdiğini açıklamak istemiyor. 
     Işık Sigorta'nın düzenlediği 11 Altın Adam Yarışması'nda düzenlenen panele katılan Celal Doğan, paneli yöneten Orhan Ertanhan'ın, ''Başkanım umarım İbrahim Toroman'ı da Beşiktaş'a verirsiniz'' şeklindeki sözleri üzerine imalı konuştu. 
     Celal Doğan, geçmiş dönemde Boliç için Fenerbahçe'ye söz verdiğini ve bu sözünü tuttuğunu anlatarak şunları söyledi 
     ''Ali Şen ile 2 milyon dolara anlaşmıştık ve söz vermiştim. Başka bir kulüp daha sonra 3.5 milyon dolar verdi ama biz yine bu futbolcuyu Fenerbahçe'ye verdik. Batista için de Galatasaray ile 2.5 milyon dolara anlaşmıştık. Bu sırada Turgay Ciner bana 'Ben Batista'yı Beşiktaş'a hediye etmek istiyorum' dedi. Ama ben yine söz verdiğim için Galatasaray'a bu oyuncuyu verdim. Dünyada hiçbir şey sözden önemli değil.'' Toplantıdan işleri nedeniyle erken ayrılan Doğan, ayrılışı sırasında gazetecilerin yönelttiği sorular üzerine de, ''İbrahim Toraman için hangi kulübe söz verdiğim bende kalsın. Antalya'da Lucescu ile bu konuyu kesinlikle konuşmadık. Şu anda sezon devam ediyor, sezon sonunda konuşuruz'' dedi. 
     
</TEXT>
</DOC>
