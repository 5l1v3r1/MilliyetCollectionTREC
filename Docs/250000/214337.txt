<DOC>
<DOCNO> 214337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur12.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Kıbrıs konusunda TBMM'de genel görüşme istedi 
</HEADLINE>
<TEXT>

     CHP, Kıbrıs konusunda TBMM'de genel görüşme açılmasını istedi. 
     CHP Grup Başkanvekilleri Ali Topuz ile Kemal Anadol'un imzalarıyla TBMM Başkanlığı'na sunulan genel görüşme önergesinde, Kıbrıs sorununun mümkün olduğu kadar kısa bir süre içinde adil, kalıcı ve şerefli bir çözüme kavuşturulması gerektiği ifade edildi. Önergede, şöyle denildi 
     "Kıbrıs davası bugün tarihi bir dönemeç noktasına gelmiş, ulusumuzun ve tüm dünyanın dikkatleri bu soruna yoğunlaşmıştır. Böyle bir dönemde Ulusal birlik , Ulusal dayanışma sözleri, sözde ve söylemde kalmamalı, tam tersine hayata geçirilmelidir. Maalesef bu beklentiler gerçekleşmemiş, böyle tarihi bir dönemeçte hükümetçe, muhalefetle görüşme ve danışma gereği bile duyulmamıştır. 
     Ulusal davamız olan Kıbrıs sorununun çözümünde telafisi imkansız zararlardan, geri dönülmesi olanaksız çabalardan arınmak ve doğru politikaları saptamak amacıyla genel görüşme açılmasını teklif ederiz." 
     
</TEXT>
</DOC>
