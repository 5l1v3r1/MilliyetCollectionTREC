<DOC>
<DOCNO> 231258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun50.html </URL>
<DATE> 2004/04/14/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Talat "Rumların bizi temsil etmelerini asla kabullenmeyeceğiz" 
</HEADLINE>
<TEXT>

     KKTC Başbakanı Mehmet Ali Talat, Kıbrıslı Rumların adanın tamamını temsil etmelerinin asla kabullenilemeyeceğini söyledi. 
     Uluslararası Bağışçılar Konferansı'nın ön hazırlık toplantısına katılmak ve bazı panellerde konuşmak üzere Brüksel'de bulunan Talat Avrupa Parlamentosu sosyalist milletvekili Ozan Ceyhun'un girişimiyle parlamentoda basın toplantısı düzenledi. 
     Annan planının belirlediği takvim ve süreçte hiçbir değişiklik yapılamayacağını belirten Talat, hiç kimsenin zaferinin söz konusu olmadığını Annan planın bir uzlaşmayı ortaya koyduğunu anlatarak, referandumların ertelenmesinin kabul edilemeyeceğini bildirdi. 
     Talat, Avrupa Parlamentosu Dışişleri Komisyonun toplantısında, Kıbrıslı Rum milletvekillerinin Annan planına karşı sergiledikleri tavrı nasıl yorumladığının sorulması üzerine, özetle şunları söyledi 
     ''Konu çok ilginç gelişti. Rum tarafı yıllarca hep çözüm taraftarı gözüktü. Türk tarafının çözüm yanlısı olmayan müzakere istemeyen tavrından yararlandı. Böylece dışarıya iyi göründü. Türk politikası yön değiştirerek çağdaş barışçı gerçeklere dayalı Avrupa değerlerine yakın hale gelince, Rum tarafının yarattığı görüntü darmadağın oldu. Rumlar New York'ta Türk tarafının bir noktada müzakereleri bloke edeceğine, masadan kalkacağına kesinlikle inanıyordu. Sonunda referandum kararı çıktı. Rumlar gerçekle karşı karşıya kalınca, tam bir açmaza düştüler. Rum halkı çözümü bir hayal ürünü olarak değil, gerçek olarak karşısında gördü. Onları anlıyorum. Gerçeklerle yüz yüze gelmek kolay değil, şimdi bahane arıyorlar.'' Türk tarafının kararlılığını sürdüreceğini söyleyen ve ''Rumlara da yardımcı olmamız, güvence vermemiz gerekli'' diyen Talat, çözümü engelleyen tarafın büyük zarar göreceğini söyledi. 
     ''Referandumda tek 'evet' sorun çözmez iki 'evet' gerekiyor'' diyen Talat ''Kıbrıslı Türkler olarak ertelemelerden bunaldık. Artık erteleme kabul etmemiz mümkün değil'' diye konuştu ve Annan'ın tarih saptadığını hatırlattı. 
     Rum kesiminden ''hayır'' çıkması halinde, Türk tarafına bazı anlayışlar gösterilmesi beklentisini dile getiren Talat, bu süreçte Rumların düşüneceklerini ve durumu değerlendireceklerini, başka çare görmediğini anlattı. 
     Talat Rum tarafından ''hayır'' çıkması halinde, AB'nin güney Kıbrıs'ı tam üye alacağının ve adanın tümünün Rumlar tarafından temsil edileceğinin hatırlatılması üzerine, şunları söyledi 
     ''Rumların tüm adayı temsil etmelerini hiçbir zaman kabul etmedik. BM Genel Sekreteri de bunu defalarca teyit etti. AB'nin bu tavrını kabul etmiyoruz. Kabul etmediğimizi fiilen gösteriyoruz ama bunun acısını da yaşıyoruz. Bu durum Türkiye'nin uluslararası ilişkilerinde sıkıntı yaşamasına Kıbrıslı Türklerin tecridine neden oluyor. Bedel ödüyoruz. Buna rağmen Rumların bizi temsil etmelerini asla kabullenmeyeceğiz.'' KKTC Başbakanı Talat, Brüksel'de katıldığı panellerde de bu görüşlerini tekrarladı. 
     
</TEXT>
</DOC>
