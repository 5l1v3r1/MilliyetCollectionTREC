<DOC>
<DOCNO> 215800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur14.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerin korkulu rüyası Matematik 
</HEADLINE>
<TEXT>

     Sivas'ta ilköğretim öğrencileri arasında yapılan bir araştırmada, öğrencilerinin yüzde 40'ının, matematik dersini çeşitli nedenlerden dolayı anlama, kavrama ve yorumlamada güçlük çektiği belirlendi. 
     Cumhuriyet Üniversitesi CÜ Eğitim Fakültesi öğretim üyeleri Yrd. Doç. Dr. Şemsettin Dursun ve Yrd. Doç. Dr. Murat Peker, ilköğretim 6. sınıf öğrencilerinin matematik dersinde karşılaştığı sorunları araştırdı. 
     Araştırmada, öğrencilerin büyük bölümünün, matematik dersinde çeşitli nedenlerle zorlandığı ortaya çıktı. Buna göre, ankete katılan öğrencilerin yüzde 40'ı, matematik dersini anlama, kavrama ve yorumlamada güçlük çektiğini belirtirken, yüzde 25'i ise kısmen güçlük çektiğini kaydetti. Öğrencilerin yüzde 35'i ise bu derste zorluk çekmediğini bildirdi. 
     Öğrencilere matematik dersinde karşılaştıkları en önemli sorunun ne olduğu sorulduğunda ise yüzde 25'i, konuların zor olmasından şikayet ederken, yüzde 22.5'i derslerin sıkıcı geçmesinden, yüzde 12.5'i sınıfta yeterince örnek soru çözülmemesinden, yüzde 15'i okul ve öğretmenden, yüzde 7.5'i aile ve öğrencilerden, yüzde 7.5'i yardımcı kaynak ve çalışacak zaman bulamamaktan dert yandı. 
     
     RAHAT SORU SORAMIYORLAR 
     Araştırmada, öğrencilerin matematik dersinde rahat soru sormakta zorlandıkları da saptandı. 
     Buna göre, öğrencilerin yüzde 40'ı ''matematik dersinde sorularını rahatça yöneltemediğini'' dile getirirken, yüzde 25'i ''yöneltiyorum'', yüzde 35'i ise ''kısmen yöneltiyorum'' şeklinde cevap verdi. 
     Araştırmadan çıkan bir diğer sonuç ise öğrencilerin matematik dersinde görsel ve işitsel araçlardan daha fazla yararlanılmak istediği oldu. 
     
     MATEMATİK SIKICI 
     CÜ Eğitim Fakültesi Öğretim Üyesi Yrd. Doç. Dr. Şemsettin Dursun, çalışmalarında ilköğretim 6. sınıftaki öğrencilerin çoğunun matematik dersinde güçlükler yaşadığını tespit ettiklerini belirterek, bunun için ilköğretim 4 ve 5. sınıftaki matematik müfredatının yeniden gözden geçirilmesi ve öğretim yöntemlerinin sınıfta etkin şekilde kullanılması gerektiğini vurguladı. 
     Öğrencilerin matematik dersinde karşılaştıkları güçlüklerle başa çıkabilmeleri ve verimli çalışabilmeleri için rehberlik yardımı sağlanması gerektiğine de dikkati çeken Dursun, öğretmenlere ve ailelere şu önerilerde bulundu 
     ''Koşullar ne olursa olsun, matematik dersini işlerken, öğrencilerin aktif şekilde derse katılmaları sağlanmalıdır. Matematik dersindeki güçlüklerin çoğu, öğretim süreciyle ilgilidir. Bu yüzden nitelikli bir eğitim için, okulun ve öğretmenin öğrenciyi merkeze alması ve formasyon kurallarını etkin bir şekilde yerine getirmesi, matematik konularının mümkün olduğunca somutlaştırarak kolaylaştırılması ve böylece matematik derslerinin sıkıcılıktan kurtarılması gerekmektedir. 
     Ayrıca öğrencilere sunulan rehberlik yardımıyla, öğrencilere boş zamanlarını verimli şekilde değerlendirmesi ve aileye bu konuda yardımcı olması için yol gösterilmelidir. Aileler de bu konuda çocuklarına baskı uygulamaktan uzak durmalı, onların, matematiğin güzel yönlerini görmelerini sağlamalıdırlar.'' 
     
</TEXT>
</DOC>
