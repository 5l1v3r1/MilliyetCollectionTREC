<DOC>
<DOCNO> 201494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo02.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor Christoph 
</HEADLINE>
<TEXT>

   Fenerbahçe'nin hocası, kalan maçları kayıpsız atlatmak için oyuncularını terapiye aldı. Alman hoca psikolojik seanslarda,"Yılbaşı tatilimiz zehir olmasın" telkininde bulundu 
      YUSUF KOBAL 

   
   Özel ilgi gösterdi 
   SARI - Lacivertli kulüpte, ilk yarıda ligde kalan iki maç ve Gaziantepspor Belediyespor ile oynanacak kupa karşılaşması için alarm verildi. Teknik Direktör Christoph Daum, sık sık bir araya geldiği oyuncularını psikolojik terapiye aldı. Özellikle Serhat, Tuncay, kaleci Volkan ve Selçuk ile yakından ilgilenen Alman hoca, kalan üç maça yoğunlaşılmasını istedi, takım ruhuna öncelik verilmesi talimatını verdi. 
   
   'Yardımlaşma şart' 
   BEŞİKTAŞ maçındaki gibi mücadele etmeleri gerektiğini vurgulayan Daum, sürekli telkinde bulunarak, ilk yarıda kalan maçlarda kaza istemediğinin altını çizdi. Fenerbahçe hocası, "Kendinize güvenin, kollektif uyumu yakalayın. Her zaman yardımlaşmayı esas alın. Puan kaybetmeye tahammülümüz yok. İkinci yarıya sıkıntılı başlamamak için kayıp istemiyorum. Yılbaşı tatilimiz zehir olmasın" uyarılarında bulundu. 
   
   Serhat'a sarıldı    Daum, Denizlispor'un savunmasını cezası biten Serhat Akın'ın süratiyle aşarak, kilidi açmayı hedefliyor 
   FENERBAHÇE, zorlu Denizlispor maçının çalışmasını dün Şükrü Saracoğlu Stadı'nda yaptığı tek idmanla sürdürdü. Daum'un en önemli kozu olarak cezası biten Serhat gösteriliyor. Bu oyuncuyu özel olarak hazırlayan tecrübeli hoca, Serhat'ın süratine güveniyor, başarılı bir çıkış gösteren rakibinin defans hattını bu şekilde kırmayı amaçlıyor. 
   LİGDE geçen hafta Ankaragücü karşısında başarılı bir futbol ortaya koyan Rebrov'dan vazgeçmeyen Daum, sol kanatta performansından memnun kalmadığı Petkov'un yerine ise Mahmut'u hazırlıyor. Bu şekilde iki oyuncu arasındaki rekabeti de körüklemeye çalışıyor. Recep'ten eldivenleri devralan Volkan'ın kaleyi korumasına da kesin gözüyle bakılıyor. 
   
      Yıldırım için el ele    Fenerbahçe'nin genç oyuncusu Selçuk Şahin, henüz beklenen performansında olmadığını, giderek düzeleceğini söyledi. Miniaturk'ü gezen ve Olimpiyat Stadı'nın maketi içinde poz veren ümit milli oyuncu, "Her şeyini Fenerbahçe'ye veren başkanımıza iki kupayı da hediye etmek istiyoruz" dedi. 
   
   Çalımbay dünden razı    ANKARAGÜCÜ'NÜN hocası Rıza Çalımbay, Fenerbahçe'nin listesinde ilk sırada bulunan kaleci Zafer konusunun bir an önce netleşmesini bekliyor. Genç teknik adam, "Zafer'in kafasının rahat olması gerekiyor. Sürekli gidip, gitmeyeceği konuşuluyor. Fenerbahçe'den Servet'i istedik. Daum'la yeniden görüşeceğim. Gerçekten Zafer'i istiyorlarsa bunu söylesinler. İstemiyorlarsa, onu kazanmamız gerekiyor. Ama kalsa da, çok iyi bir yabancı kaleci istiyorum" dedi. 
   
   
   
   
</TEXT>
</DOC>
