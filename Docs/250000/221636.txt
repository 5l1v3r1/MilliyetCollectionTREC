<DOC>
<DOCNO> 221636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko02.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Bizim adayı seçin, kazançlı çıkın 
</HEADLINE>
<TEXT>

   Maliye Bakanı Unakıtan İzmir'de işadamlarına, AKP'nin Büyükşehir Belediye Başkan adayı Taha Aksoy için, 'Seçerseniz Maliye Bakanı memnun olur, kazançlı çıkarsınız' dedi 
      MERT İLKUTLUĞ İzmir 
   
   Maliye Bakanı Kemal Unakıtan, İzmir'de işadamlarına hitaben yaptığı konuşmada, Büyükşehir Belediye Başkanlığı'na Taha Aksoy'u aday gösterdiklerini hatırlatarak, "Aksoy'u seçerseniz fena olmaz" dedi. Önceki akşam Ege Sanayici ve İşadamları Derneği'nin ESİAD düzenlediği yemekte konuşan Unakıtan, Aksoy'un seçilmesi konusunda şunları söyledi 
   "Ne demek istediğimi siz daha iyi biliyorsunuz. Buna Başbakan da Maliye Bakanı da memnun olur. Maliye Bakanı'nın memnun olması fena olmaz, kazançlı çıkarsınız" dedi. 
   
   'Frekanslar tutmalı' 
   Başbakan Recep Tayyip Erdoğan da dün Muş'ta yaptığı konuşmada vatandaşlardan destek isteyerek, "Frekansların uyumu çok önemli. Bir belediye başkanı senin heyecanını yakalıyorsa daha başarılı oluyor" dedi. AKP Diyarbakır Milletvekili Cavit Torun da merkezi hükümetle işbirliği içinde olmayan belediye başkanlarına, güçlenmemeleri için destek verilemeyeceğini söyledi. Torun, "Merkezi hükümetle işbirliği içinde olmayan İstanbul olsa dahi sıkıntı çeker" diye konuştu. 
   Adalet Bakanı Cemil Çiçek de benzer görüşlerini, "Dişliler uyumlu çalışsın ki, hizmet daha süratli gelsin, daha kolay olsun" diye dile getirdi. 
   
   Büyük yatırıma özel teşvik    Maliye Bakanı Unakıtan, özellikle otomotiv sektöründe 300 - 500 milyon dolar gibi bazı büyük yatırımlar için Ford, Hyundai, gibi büyük üreticilerlerle teşvikler konusunda görüştüklerini belirterek, bu tip yatırımlara özel teşvikler verilmesi için ayrı bir çalışma yaptıklarını söyledi. 
   Bu arada Bakan Unakıtan karşılama törenlerinin kaldırılmasını istedi. Abartılı karşılama törenleri düzenlendiğini belirten Unakıtan, "Bu karşılama törenlerini kaldıralım artık. Ben gelmişim havalimanına, meteoroloji müdürü bile orada. Başbakan bununla ilgili bir bildirge göndermiş ama seçim için yayınlanmış zannetmişler. Seçimden sonra da devam edecek" diye konuştu. 
   
   'Çinliler her yeri sarıyorlar'    Maliye Bakını Kemal Unakıtan Çin'den gelen mallara karşı her türlü önlemi almaya çalıştıklarını söyledi. "Bu Çinliler karınca gibi her yeri sarıyorlar'' diyen Unakıtan, uluslararası arenadaki önlemlerin yanı sıra Türkiye'de Devlet Bakanı Kürşat Tüzmen ile birlikte Çin mallarına karşı 'Yapılabilecek her türlü lanetliği' yaptıklarını söyledi. Unakıtan, şöyle konuştu "Orayı burayı tıkıyoruz, ama bir yerden giriyorlar. Sinan Aygün şimdi bu konuyla ilgili şov yapıyor ama kendi üyeleri de kullanıyor. Önce kendi üyelerine anlatsın. Bizim mallarımız Çin mallarından daha kaliteli. Tüketicilerimiz de daha bilinçli olmalı biz de her türlü duvara tırmandırma taktiğini uyguluyoruz." 
   
   
</TEXT>
</DOC>
