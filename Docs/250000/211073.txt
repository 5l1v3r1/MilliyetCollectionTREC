<DOC>
<DOCNO> 211073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur06.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri okullara başvurular yarın başlıyor... 
</HEADLINE>
<TEXT>

     Askeri liseler ile Sağlık ve Bando Astsubay Hazırlama Okullarına başvurular yarın başlayacak. 
     Genelkurmay Başkanlığı Genel Sekreterliği'nden yapılan açıklamaya göre, Kara, Deniz ve Hava Kuvvetleri Komutanlıkları adına Askeri Liseler ile Sağlık ve Bando Astsubay Hazırlama Okullarında öğrenim görmek isteyen öğrenciler için Öğrenci Seçme ve Yerleştirme Merkezi'nce ÖSYM 18 Nisan 2004 Pazar günü sınav yapılacak. 
     Sınava başvurular yarın başlayacak ve 20 Şubat'ta sona erecek. Başvurular, il ve ilçe merkezlerinde bulunan ÖSYM sınav merkezi yöneticiliklerine yapılacak. 
     Başvurmak isteyen adayların şu koşulları taşıması gerekiyor 
     - Türkiye Cumhuriyeti vatandaşı ve erkek olmak, - 2004 yılında ilköğretim okulundan mezun olmak, - En fazla 16 yaşında olmak, - Okul bitirme derecesi Askeri Liseler için 3.50, Astsubay Hazırlama Okulları için 3.00 olmak. 
     Adaylar, diğer koşulları sınav kılavuzundan öğrenebilecekler. 
     Sınava giriş ve kimlik belgeleri, 26 Mart 2004 tarihinden itibaren adayların adreslerine postalanmaya başlanacak. 
     Sınav, Adana, Ankara, Antalya, Bursa, Diyarbakır, Erzurum, İstanbul, İzmir, Kayseri, Malatya, Samsun, Trabzon ve Van'da gerçekleştirilecek. 
     
</TEXT>
</DOC>
