<DOC>
<DOCNO> 212287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/ekonomi/eko01.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bankayı 2 yıl içinde satmak zorundayız' 
</HEADLINE>
<TEXT>

   Karamehmet, Bloomberg'e yaptığı açıklamada Yapı ve Kredi'yi iki yılda satmaları gerektiğini ama potansiyel alıcılarla görüşmediklerini söyledi 
   EKONOMİ SERVİSİ 
   
   Borçlarını yapılandırmak için Bankacılık Denetleme ve Düzenleme Kurulu'na BDDK yaptığı ilk teklif reddedilen Mehmet Emin Karamehmet, Washington'da Bloomberg ajansına yaptığı açıklamada, yeni teklif sunmaya hazır olduğunu söyledi. 
   Yapı ve Kredi Bankası'nın YKB büyük ortağı Karamehmet, 5 milyar dolarlık borcunu ödemek için sunacağı yeni teklifle ilgili olarak, "Hükümet kaynakların yasal olduğuna emin olmak istiyor" dedi. Yeni teklifin hükümetin endişelerini ortadan kaldıracağını belirten Karamehmet, bunu "Gerekli bilgileri sağlayarak" yapacaklarını belirtti. 
   
   'Yasal kaynak' 
   Karamehmet, "Bunun içerisinde, nasıl söyleyeyim, kara para veya yasal olmayan kaynaklar yok. Bayramdan sonra hükümetle görüşmelerimize devam edeceğiz ve başka bir teklifte bulunacağız" dedi, ancak planda yer alan paranın kaynağını açıklamadı. Karamehmet "Şu andaki koşullar altında" bankayı iki yıl içinde satması gerekeceğini belirtti, ancak potansiyel alıcılarla bir görüşme yapmadığını da sözlerine ekledi. BDDK ise Çukurova Grubu'ndan, TMSF ile Yapı ve Kredi Bankası'na olan borçlarının yeniden yapılandırılmasına ilişkin hukuki engelleri ortadan kaldıracak yeni bir teklifin henüz gelmediğini açıkladı. 
   Çukurova Holding'den dün yapılan açıklamada da borç planı için grup içindeki değerlendirme ve çalışmaların devam ettiği bildirildi. 
   
   Yüzde 9 prim yaptı 
   Karamehmet'in yeni teklif sunacağı haberi, Yapı Kredi hisselerinin prim yapmasına neden oldu. Yapı Kredi hisseleri yüzde 8.82 değer kazanarak 2.775 liraya çıktı. Şirketin hisseleri, ilk ödeme teklifinin duyulmasının ardından yüzde 33 prim yapmış, ancak, teklifin reddiyle son üç haftada yüzde 32 değer kaybetmişti. 
   
   Erdoğan törene gitmedi       UTKU ÇAKIRÖZER Washington 
   Başbakan Tayyip Erdoğan, Ulusal Güvenlik Musevi Enstitüsü'nün JINSA , Çukurova Holding Başkanı Karamehmet'e "Üstün Liderlik Ödülü" vermek için düzenlediği törene özel davetli olmasına ve törenin kendisinin ABD ziyaretine göre ayarlanmasına rağmen katılmadı. JINSA'nın ödül töreni Erdoğan'ın Washington'da kaldığı otele 200 metre uzaklıktaki bir otelde gerçekleşti. Erdoğan'ın aynı saatte programı bulunmamasına rağmen katılmadığı törende Erdoğan'ın danışmanı Cüneyd Zapsu ile Milli Savunma Bakanı Vecdi Gönül hazır bulundu. JINSA'dan yapılan açıklamada Karamehmet'e terörizme karşı savaşta "Bir dost ve önemli bir müttefik" olduğu için üstün liderlik ödülü verildiği belirtildi. 
   
   
</TEXT>
</DOC>
