<DOC>
<DOCNO> 232662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy09.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis'ten stratejik karar 
</HEADLINE>
<TEXT>

   Rumlar referandumda 'hayır' derse Yunanistan Türkiye'nin AB yoluna Kıbrıs engelini çıkarmayacak 
      YORGO KIRBAKİ Atina 

   
   Yunanistan, 1974'ten bu yana Türkiye ile ikili ilişkilerin düzelmesi ve 1981'den bu yana da Türkiye - AB ilişkilerinin gelişmesi için şart koştuğu Kıbrıs'ta çözüm koşulundan vazgeçiyor. 
   Yunanistan Başbakanı Kostas Karamanlis, Kıbrıs konusunu Türk - Yunan ve Türkiye - AB ilişkilerinden ayırma kararı aldı. Yunan ve Kıbrıs Rum medyasında yer alan haberlere göre, Karamanlis, Rumların 24 Nisan'daki referandumda "hayır", Türklerin de "evet" demeleri halinde, Türkiye'nin AB yolunda artık Kıbrıs'ı engel olarak çıkarmamaya karar verdi. 
   Karamanlis, muhtemelen çarşamba günü Bosna'daki Güneydoğu Avrupa Ülkeleri Zirvesi'nde bir araya geleceği Başbakan Recep Tayyip Erdoğan'a "Kıbrıs'ta sonuç ne olursa olsun Türk - Yunan ilişkilerinin etkilenmesine izin vermeyecekleri ve Türkiye'nin AB perspektifinin hararetli bir savunucusu olacakları" mesajını verecek. 
   Yunan ve Rum medyası, Bürgenstock'taki Kıbrıs görüşmelerinde, Kıbrıs'taki gelişmeler ne olursa olsun ikili ilişkilerin bundan etkilenmemesi için Erdoğan ve Karamanlis'in "centilmenlik anlaşmasına" vardıklarını belirtti. 
   
   Papandreu tepki göstermiş 
   Karamanlis'in geçen hafta Atina'da yapılan siyasi parti liderleri toplantısı sırasında bu niyetlerini dile getirdiğinde ana muhalefet partisi PASOK'un lideri Yorgo Papandreu'nun "30 yıllık milli strateji bozuluyor" diye tepki gösterdiği de kaydedildi. Karamanlis, toplantıdan sonra "Kıbrıs'ta halkın hür iradesini kimse Türkiye ile Yunanistan arasındaki dostluğa şart olarak koşmamalıdır. Komşu ülke, AB yolundaki her gayretinde bizi yanında bulacaktır" demişti. 
   Rum Yönetimi lideri Tasos Papadopulos'un, Başbakan Karamanlis ile ilişkilerini bozmamak için karara itiraz etmeyeceği belirtiliyor. 
   
   
   
</TEXT>
</DOC>
