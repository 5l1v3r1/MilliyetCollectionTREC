<DOC>
<DOCNO> 245926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun20.html </URL>
<DATE> 2004/06/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Mısır'dan KKTC'ye açık destek... 
</HEADLINE>
<TEXT>

     İstanbul'da 14-16 Haziran günlerinde düzenlenecek olan İslam Konferansı Örgütü İKÖ dışişleri bakanları toplantısından önce Mısır'a giden Dışişleri Bakanı ve Başbakan Yardımcısı Abdullah Gül, Kahire'deki temaslarına başladı. 
     Bakan Gül, bugün ilk olarak Mısır Devlet Başkanı Hüsnü Mübarek ile evinde 45 dakikalık bir görüşme yaptı. 
     Görüşmeden sonra kaldığı otelde yaptığı açıklamada Gül, Türkiye ve Mısır'ın bölgenin iki önemli dost ülkesi olduğunu söyleyerek, Cumhurbaşkanı Ahmet Necdet Sezer'in yazılı mesajını Mübarek'e iletmek için Kahire'ye geldiğini kaydetti. 
     Gül, mesajda Kıbrıs ile ilgili konuların yer aldığını belirterek, Mübarek'e Kıbrıs'la ilgili son gelişmeleri izah ettiğini ve bu konuda destek istediğini söyledi. 
     Gül, görüşmede ayrıca İKÖ dışişleri bakanları toplantısına ilişkin de bilgi verdiğini ifade ederek, Türkiye'nin genel sekreter adayı Ekmelettin İhsanoğlu için destek istediğini kaydetti. 
     Hüsnü Mübarek'ten büyük bir yakınlık gördüğünü belirten Gül, ''Mısır'ın bütün bu konularda desteğini açık şekilde gördüm'' diye konuştu. 
     Türkiye'nin makul ve haklı istekleri olduğunu, dostlarına yük olacak isteklerde bulunmayacağını söyleyen Gül, BM Genel Sekreteri Kofi Annan'ın Kıbrıs raporunda da Türk tarafının haklılığını ortaya koyduğunu kaydetti. 
     Bakan Gül, görüşmede Irak ve Filistin-İsrail sorunlarını da ele aldıklarını belirterek, ayrıca ikili ilişkiler ve bu çerçevede ekonomik ilişkilerin gündeme geldiğini söyledi. 
     Gül, iki ülke arasında serbest ticaret anlaşması yapılmasına ilişkin çalışmaların sürdüğünü hatırlatarak, bu çalışmaların bir an önce neticelenmesini talep ettiğini kaydetti. 
     Gül'ün Mısır ziyareti çerçevesinde Arap Birliği Genel Sekreteri Amr Musa ile de görüşmesinin ardından, öğleden sonra Kahire'den ayrılması bekleniyor. 
     
</TEXT>
</DOC>
