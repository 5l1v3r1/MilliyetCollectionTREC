<DOC>
<DOCNO> 242081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/axspo01.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Besiktaş'ta e-seçim 
</HEADLINE>
<TEXT>


Kartal, üyelerinin kabul etmesi durumunda 30 Mayıs'taki kongresini elektronik ortamda yapacak. Manyetik kartla salona girilecek, bir tuşla oy kullanılacak. Seçimin bitmesiyle birlikte sonuçlar belli olacak 

BİLAL MEŞE 


9 bin 570 üye 
BEŞİKTAŞ, Olağanüstü Genel Kurul'da bir ilke imza atmaya hazırlanıyor. Aidatlarını yatırarak oy kullanma hakkını elde eden 9 bin 570 kişi, elektronik ortamda oy kullanmaya hazırlanıyor. Kongrede Divan Başkanı olması beklenen Ali Rıza Dizdar, üyeler arasında oylama yapılacağını, kabul edilmesi durumunda elektronik ortamın hemen hazırlanacağını belirtti. Dizdar, manyetik kartla salona girileceğini vurguladı. 

Protokol yapılacak 
BUNA göre üyeler için şeffaf bir camekan hazırlanacak. Kişiler görünmesine rağmen butonların bulunduğu bölüm gizli kalacak. Beş düğmenin dördü, başkan adayları konusunda programlanırken, biri de boş oy kullanacaklar için hazırlanacak. Statüye göre bugün olarak görünen oylama, çoğunluk sağlanamaması durumunda 30 Mayıs'ta yapılacak. Çarşamba günü 4 başkan adayıyla seçim şartları ilgili olarak protokol yapılacak. 

Hazırlıklar son sürat 
SEÇİM çalışmalarını sürdüren adaylardan Yıldırım Demirören, Tuzla ve Kocaeli'nde üyelerle görüştü. Affan Keçeci ise Başkent'te kongre üyeleriyle buluştu, üç yılda üçüncü yıldız sözü verdi. İstanbul'da kalan Fikret Orman ise liste hazırlıklarını sürdürürken, bugün Çatalca'da bir bruncha katılacak. Anadolu'nun birçok şehrini gezen her adayın benzer ilgiyi görmesi de dikkatlerden kaçmadı. 

Kim gitsin 

Yabancı bilmecesi 
KARTAL'IN seçiminin ardından yabancılarla kulüp arasında kriz yaşanacak. Sözleşmesi sona eren İlie, Zago ve Giunti ile sözleşme yenilemeyen Siyah - Beyazlılar, sözleşmesi süren Cordoba, Pancu, Ahmed Hassan ve Ronaldo'dan en az ikisini göndermeyi düşünüyor. Adaylardan Yıldırım Demirören, Hassan ile Pancu'nun kalmasını istediğini ifade etti. 

Tazminat maddesi 
DİĞER başkan adayları ise yabancı konusunda teknik adamlarla görüşme yaptıktan sonra açıklama yapmayı uygun buluyor. Ancak mukaveleleri devam eden bu yabancılardan gitmek istemeyen olursa, o zaman Beşiktaş'ın başı çok ağrıyacak. Çünkü, bu durumda oyuncular sözleşmelerine göre çok yüksek tazminat almaya hak kazanacak. 

Kamp işi kaos oldu 
LİGİN bitiminin ardından Teknik Direktör Lucescu'nun ayrılması, yönetimin de henüz seçilmemesi, Beşiktaş'ın yeni sezon hazırlıklarını planlamasına engel oldu. Futbol koordinatörü Erdil Arpacı çalışmaları sürdürmesine rağmen, kulüpteki boşluk nedeniyle tekliflere resmiyet kazandıramıyor. Galatasaray'ın ABD'de katılacağı turnuvaya ilk olarak Beşiktaş'ın davet edildiği, ancak cevap verilmemesi yüzünden Cim - Bom'un buraya gittiği öğrenildi. 

1 Haziran'ı bekliyorlar 
BAŞKAN Serdar Bilgili'nin ekibiyle anlaşma sağlayan Gençlerbirliği'nden Veysel, Galatasaray'dan Berkant ile Altay'dan İbrahim Akın, 1 Haziran'ı bekliyor. Ayrıca Fikret Orman'ın listesinde yer alan Muzaffer Nasıroğlu'nun işini bitirdiği Konyasporlu Zafer ile Sedat'ın kaderi de, diğer oyuncular gibi 30 Mayıs'taki kongre sonrasında belli olacak. 



</TEXT>
</DOC>
