<DOC>
<DOCNO> 216734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun17.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da seçim... Katılım oranı 2000 yılına göre düşük... 
</HEADLINE>
<TEXT>

     İran'da muhafazakarlar, 7'nci meclis seçiminde halktan büyük destek gördüklerini iddia etse de ilk sonuçlar, dünkü seçime katılım oranının 2000 yılındaki seçime göre düşük seyrettiğini gösteriyor. 
     İran resmi haber ajansı İRNA'nın haberine göre, muhafazakar kesim, seçime yüksek katılım olduğunu öne sürüyor, ancak İçişleri Bakanlığı'nın yaptığı bazı açıklamalar, seçime katılımın 2000 yılındaki yüzde 67,2'lik katılımdan çok daha az olduğuna işaret ediyor. İçişleri Bakanlığı, 207 seçim bölgesinden 125'inde yapılan oy sayımı sonucu yaklaşık 10 milyon 500 bin kişinin oy kullandığını açıklarken, bu, 46 milyon seçmenin bulunduğu ülkede yüzde 22'lik bir katılıma denk düşüyor. 
     Bu arada muhafazakar Anayasayı Koruyucular Konseyi AKK tarafından yapılan açıklamada, halkın dünkü meclis seçimine güçlü katılımının ulusal itibar ve güvenliği daha fazla pekiştireceği belirtilerek, ''İran'ın dinci, devrimci, cesur ve asil halkının seçime güçlü katılımı, ülkenin tarihine öncekilere göre daha muhteşem ve parlak başka bir destan olarak yazılmıştır'' denildi. 
     Dünkü seçimin manevi olarak rehberlik edecek güçlü ve etkili bir meclis yarattığı ifade edilen açıklamada, ''7'nci meclisin, çabalarını İslam dinini yukarıda tutmak, halkın sorunlarını çözmek, maneviyat ve ahlakı cesaretlendirmek, günah ve yozlaşmanın her türlüsüne karşı savaşmak ve ülkenin ilerlemesi için yoğunlaştıracağını umuyoruz'' ifadesi kullanıldı. 
     Öte yandan meclise girmeye hak kazanan 106 milletvekili belli olurken, bunlardan 55'i muhafazakar, 29'u bağımsız, 22'si de reformculardan oluşuyor. Ayrıca şimdiye kadar milletvekilliği kesinleşenlerden 43'ü, 6'ncı mecliste de milletvekili olarak görevlerini sürdürüyordu. 
     5 milletvekili çıkaran azınlıklardan, Asuri ve Keldaniler, Yahudiler, Zerdüştler ve Kuzey Ermenilerinin milletvekilleri belli olurken, Güney Ermenilerinin milletvekili henüz belli olmadı. 
     
</TEXT>
</DOC>
