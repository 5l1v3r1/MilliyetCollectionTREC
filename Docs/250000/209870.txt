<DOC>
<DOCNO> 209870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun23.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk asker kullanımı azalmadan devam ediyor 
</HEADLINE>
<TEXT>

     Dünyadaki çatışmalarda çocukların asker, seks kölesi, işçi, ulak ve casus olarak kullanılmasına devam edildiği bildirildi. 
     ''Çocuk Asker Kullanılmasına Son Koalisyonu'' tarafından hazırlanan raporda, ''dünyanın çeşitli bölgelerindeki çatışmalarda, hükümetlerin ve silahlı grupların çocukları askere aldığına ve kullandığına dair kanıtlar'' yer aldı. 
     BM Güvenlik Konseyi'nin ''çocuklar ve silahlı çatışmalar'' konulu açık toplantılarından dördüncüsü bugün yapılırken, Koalisyon, BM Güvenlik Konseyi'ne ''çocukların askere alınmasının sona erdirilmesi için zorlayıcı önlemler alması'' çağrısında bulundu. 
     Koalisyon Koordinatörü Casey Kelso, ''Genel Sekreter, savaşlarda çocukları kullanan hükümetlerin ve silahlı grupların adlarını açıklamıştır. Güvenlik Konseyi, bu hükümet ve silahlı grupları eylemlerinden dolayı sorumlu tutup tutmayacağı bir imtihandan geçecektir'' dedi. 
     ''Çocuk Asker Kullanımı 2003'' başlıklı 50 sayfalık Koalisyon raporunda, ''çocuk asker konusunun silahlı çatışmalar veya sonrasında yaşanan ağır insan hakları ihlallerinin bir parçası olduğu'' belirtiliyor ve Afrika, Asya, Latin Amerika ve Ortadoğu'dan 18 ülke hakkında bilgi veriliyor. 
     Koalisyon'un raporunda Fildişi Sahili, Demokratik Kongo Cumhuriyeti'nin DKC bazı bölgeleri ve Liberya gibi birçok çatışma bölgelerinde 2003 yılı içinde çocuk asker alımında çok büyük bir artış gözlendiği de ifade edildi. 
     Koalisyon, Güvenlik Konseyi üyelerine aşağıdaki tavsiyelerde de bulundu 
     -Silahlı çatışmalarda çocuk asker kullanan tüm tarafların güncelleşmiş yıllık bir listesinin hazırlanması, -Bu listenin takibini yaparak, çocuk asker kullanan tarafların -90 gün içinde- çocukları askere alma ve kullanma uygulamasını sona erdirme konusunda atılan adımlarla ilgili bilgi vermelerini istemek, -Çocuk asker kullananlarla konuşmalara başlamak ve bu tür uygulamaların sona ermesi için onlarla birlikte eylem planları hazırlanmasına yardım etmekle görevli bir BM temsilcisi görevlendirmek, -Silahlı grupların ve kuvvetlerin bu tip eylem planları uygulayıp uygulamadığını kontrol etmek, -Çocukları askere alan ve kullananlara silah akışını sona erdirmek, -Çocuk asker kullanımının uluslararası alanda yasaklanmasının uygulanması için, ordularında çocuk asker kullanan liderlere seyahat kısıtlaması, uluslararası etkinlik ve organizasyonlara katılmalarının yasaklanması, hükümetleri veya gruplarına askeri yardımın sona ermesi ve ilgili taraflara mali kaynak akışının kısıtlanması gibi yaptırımlar kullanmak. 
     ''Çocuk Asker Kullanılmasına Son Koalisyonu'', Afrika, Asya, Avrupa, Latin Amerika ve Ortadoğu'daki ulusal, bölgesel ve uluslararası örgütlerin biraraya gelmesiyle oluşturuldu. 
     
</TEXT>
</DOC>
