<DOC>
<DOCNO> 248762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo10.html </URL>
<DATE> 2004/06/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Diyarbakırspor'da 3. Kayıhan dönemi... 
</HEADLINE>
<TEXT>

     Diyarbakırspor, teknik direktör Ümit Kayıhan ile sözleşme imzaladı. 
     Kulüp asbaşkanı Selahattin Altındağ'ın Ankara'daki işyerinde yapılan imza törenine Diyarbakırspor Kulübü Başkanı Ahmet Göksu, asbaşkan Selahhattin Altındağ ile teknik direktör Ümit Kayıhan katıldı. 
     Başkan Ahmet Göksu, imza töreninden sonra yaptığı açıklamada, Ümit Kayıhan'ın, daha önce de Diyarbakırspor'u çalıştırdığını ve Diyarbakır halkının kendisine çok güvendiğini belirterek, ''Ümit hoca hem Diyarbakırspor ile hem de Diyarbakır halkıyla bütünleştiği için yeniden anlaştık. Ümit hocamızla başarı çıtamızı daha da yükseltmeyi hedefliyoruz. Bu arada bir ilke daha imza atarak, hem yönetimde hem de hocamızla uzun süreli çalışmayı istiyoruz. Biliyoruz ki ancak yönetimde ve hocada uzun süreli devamlılık sağlanırsa başarı gelir. Bunu Türkiye'de yönetim kademesinde yapan Gençlerbirliği ve Gaziantepspor kulüpleri, şayet hocada da bu sürekliliği sağlayabilseydi, daha başarılı olurlardı'' diye konuştu. 
     Göksu, altyapı ve tesisleşme için 100 dönümlük bir arazi aldıklarını ve bunun temelini önümüzde günlerde Ümit Kayıhan ile atacaklarını da sözlerine ekledi. 
     Kariyerinde 3. kez Diyarbakırspor'un başına gelen teknik direktör Ümit Kayıhan ise bir teknik adam için gittiği kulübe geri dönmenin çok anlamlı olduğunu ifade ederek, şöyle konuştu 
     ''Bu benim üçüncü Diyarbakırspor teknik direktörlüğüm. Bizim için bir kulübü 3. kez çalıştırabilmek, o ilde ve takımda bıraktığımız itibarın göstergesidir. Bu sezon lig çok daha zorlu geçecek. Yapacağımız transferlerle Diyarbakırspor'un gücüne güç katacağız.'' 
     
</TEXT>
</DOC>
