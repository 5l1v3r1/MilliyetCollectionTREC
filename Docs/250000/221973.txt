<DOC>
<DOCNO> 221973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 2.Dünya Savaşı'ndan bu yana en büyük rotasyona hazır 
</HEADLINE>
<TEXT>

     ABD, 2. Dünya Savaşı'ndan bu yana en büyük askeri rotasyona hazırlanıyor. 
     Irak'taki 130 bin Amerikan askeri evlerine dönmeye hazırlanırken, yaklaşık 120 bin asker de Irak'ta yeni görevine başlamak üzere bu ülkeye gidiyor. 
     Amerikalı askeri kaynaklar, ABD'nin Irak'taki ikinci yılında görev alacak yeni birliklerin büyük bölümünün Dover Hava Üssü'nden sevk edileceğini, yeni birlikler arasında Ulusal Muhafız Gücü ile yedeklerin önemli rol oynayacaklarını belirttiler. 
     Rotasyonun, Nisan'dan Haziran ayı sonuna kadar tamamlanmasının planlandığını belirten askeri yetkililer, Irak'ta görev yapan askerlerin, özellikle savaşın başından beri burada bulunan 82. Hava İndirme Tugayı'na bağlı olanların, evlerine dönmeye başladıklarını bildirdiler. 
     Dover Üssü'nden yapılacak sevkıyatın büyüklüğü dolayısıyla 7 askeri üsten destek gönderildiği belirtilirken, Irak'a gidecek yeni askerlerle birlikte tonlarca kargo ve teçhizatın da uçaklara yükleneceği kaydediliyor. 
     Hazirana kadar dev C-5 nakliye uçaklarıyla günde 250 ton askeri malzemenin, Irak'a gönderileceği bildiriliyor. 
     
</TEXT>
</DOC>
