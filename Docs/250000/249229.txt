<DOC>
<DOCNO> 249229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun18.html </URL>
<DATE> 2004/06/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Amerikan uçağından Felluce'ye 2 füze atıldı 2 ev enkaza dönüştü 
</HEADLINE>
<TEXT>

     Irak'ın Felluce kentinde 20 kişinin öldüğü açıklanan olayda, bir Amerikan uçağından en az 2 füze atıldığı ve ölü sayısının 22'ye yükseldiği bildirildi. 
     Felluce polis şefi Sabbar El Cenabi, olay yerinde yaptığı açıklamada, yerel saatle 09.30'da bir Amerikan uçağından 2 füze atıldığını, çok sayıda ölü ve yaralı olduğunu söyledi. 
     Daha önceki haberlerde, saldırının dün gece olduğu ve 1 evin isabet aldığı belirtilmişti. 
     Arama kurtarma ekiplerinin gelerek enkaz altında kalanlar olup olmadığına ilişkin çalışmalar yaptığı, yıkılan evlerden birinin önünde 6 metrelik bir çukur oluştuğu belirtiliyor. 
     Görgü tanıkları, saldırıda 2 evin isabet alarak enkaza dönüştüğünü, 6 evin hasar gördüğünü açıkladı. 
     Tanıklar ve hastane kaynakları, enkaz altında kalan 22 kişinin öldüğünü, ölenler arasında 3 kadın ile 5 çocuğun bulunduğunu aktardı. Saldırıda ölenlerin defnedilmek üzere kent mezarlığına götürüldüğü kaydedildi. 
     Amerikan ordusu, olayla ilgili henüz bir açıklama yapmadı. 
     
</TEXT>
</DOC>
