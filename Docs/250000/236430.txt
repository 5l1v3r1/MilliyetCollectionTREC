<DOC>
<DOCNO> 236430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun23.html </URL>
<DATE> 2004/05/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AB'nin genişlemesi Brüksel'de sönük kutlandı... 
</HEADLINE>
<TEXT>

     AB'nin genişlemesine ilişkin kutlamaların en sönük geçtiği başkent Brüksel oldu. 
     Şehir merkezindeki ''Grand Place'' meydanında toplanan ve çoğunluğu Polonyalılardan oluşan birkaç yüz kişi, Polonya Filarmoni Orkestrası'nın ve Polonyalı bir şarkıcının konserini dinledi. Polonyalılar, ulusal marşlarını söylediler. 
     Tören, geceyarısı Beethoven'in 9. senfonisinin banttan çalınması ve 10 yeni üye ülkenin bayraklarının Brüksel Belediyesi binasına çekilmesiyle son buldu. 
     Basın, ''Avrupa'nın başkenti'' olarak nitelendirilen ve AB kurumlarını barındıran Brüksel'de özel törenler düzenlenmemesini ''şaşırtıcı'' bulurken, Belçika kamuoyunun konuya hiç ilgi göstermemesine, aksine, gelişmeleri ''şüphe ve endişeyle'' izlemesine de dikkat çekiyor. 
     Öte yandan, Belçika'da yayın yapan RTL televizyonu, dün gece haberlerinde Kıbrıs sorununa yer verirken ekranda gösterdiği haritada, KKTC'nin bulunduğu bölgeyi, ''Kuzey Kıbrıs Türk Cumhuriyeti'' yazısıyla tanımladı. 
     
</TEXT>
</DOC>
