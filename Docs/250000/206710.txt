<DOC>
<DOCNO> 206710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/ayas.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklık 8-10 derece düşecek 
</HEADLINE>
<TEXT>
   TİPİ GELİYOR 
   Ilık havanın hüküm sürdüğü yurt geneli, dün geceden itibaren soğuk ve yağışlı havanın etkisine girdi. Bugün ve yarın kar yağışı, zaman zaman tipiye dönüşecek 
      İSTANBUL Milliyet 
   
   Poyraz etkili olacak 
   BALKANLAR üzerinden gelen soğuk ve yağışlı hava, yurt genelinde etkili olacak. Trakya'da dün başlayan kar yağışı, bugün ve yarın yurdun büyük bölümünde etkili olacak. Kar yağışı bugün Marmara'nın doğusu, Batı Karadeniz ve İç Anadolu'nun kuzeyinde, yarın da yurdun kuzey ve doğu kesimlerinde zaman zaman saatte 70 - 80 derece kilometre hızla esecek poyrazla birlikte yer yer etkili olacak. 
   
   İstanbul'da da kar var 
   HAVA sıcaklığı hafta sonuna kadar bütün yurtta 8 - 10 derecede azalacak. Sıcaklıktaki düşüşle yağışların yurdun tamamında kara dönüşmesi bekleniyor. İstanbul da dün geceden itibaren yağışlı havanın etkisine girdi. Karla karışık yağmur ve kar şeklinde görülen yağışlar, perşembeye kadar sürecek. Gece sıcaklıkları sıfırın altında 2, 3 dereceye kadar düşecek. 
   
   Yurtta kış...    Edirne ve Kırklareli'nde önceki gece başlayan kar yağışı ve yer yer tipi, ulaşımı olumsuz etkiliyor. Marmara Denizi'ndeki fırtına nedeniyle 26 gemi, Tekirdağ'ın Şarköy ilçesi açıklarında demirledi.Doğu Anadolu Bölgesi'nde, yoğun kar yağışı nedeniyle 794 köy yolu ulaşıma kapandı. Erzurum'da 79, Ağrı'da 67, Ardahan'da 8, Erzincan'da 12, Muş'ta 300, Tunceli'de 298 köy ile ulaşım sağlanamıyor.Konya Seydişehir - Antalya Karayolu'nda kar yağışı trafik akışını olumsuz etkiliyor. Konya'nın Derebucak ilçesinde ise yoğun kar yağışı nedeniyle ilk ve orta dereceli okullar bir gün süreyle tatil edildi.Bitlis'te kar yağışı nedeniyle 10 köy yolu ulaşıma kapandı. İl merkezinde kar kalınlığının dün sabah itibariyle 27 santimetre olarak ölçüldüğü, bu oranın yüksek kesimlerde 40 santimetreyi bulduğu açıklandı. 
   
   Sıkı tutunun, düşmeyelim    BARIŞ DURAK Şanlıurfa DHA 
   ŞANLIURFA'NIN Siverek ilçesine bağlı Karacadağ'da kayak sezonu açılışına katılan şalvarlı, poşulu köylüler, ilginç figürleriyle izleyenleri kendilerine hayran bıraktı. Köylüler, kar motoruna üçlü gruplar halinde binerek ilginç görüntüler oluşturdu. Açılışa katılan Şanlıurfa Valisi Şükrü Kocatepe, kar motoruyla gezinti yaparken, korumaları kar üstünde peşinden koştu. Bazı köylüler de yukarıdaki fotoğrafta olduğu gibi kendilerini sağlama alarak el ele tutuşup kaydılar. 
   
   
</TEXT>
</DOC>
