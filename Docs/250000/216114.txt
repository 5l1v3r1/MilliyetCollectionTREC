<DOC>
<DOCNO> 216114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/magazin/mag01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıtım filmi Hollywood'dan 
</HEADLINE>
<TEXT>

   Kültür ve Turizm Bakanı Erkan Mumcu, en iyi 10 yönetmenden birine, Türkiye için bir sinema filmi çektirileceğini söyledi... 
      GÜNSELİ ÖNAL Ankara 
   
   Kültür ve Turizm Bakanı Erkan Mumcu, Türkiye'nin, bir Hollywood yapımı sinema filmiyle dünyaya tanıtılacağını söyledi. Mumcu, dünyadaki en iyi 10 yönetmenden birine çektirilecek film de, dünyaca tanınmış oyuncuların oynacağını da kaydetti. 
   AKP Bursa Milletvekili Faruk Anbarcıoğlu, dün TBMM'de, Mısır Turizm Bakanı'nın, tüm dünyada ses getiren "Mummy" Mumya adlı filmi finanse ettikten sonra turist sayısında büyük bir patlama yaşandığını söyledi ve Mumcu'ya "Bakanlık olarak siz de böyle bir filmi destekleyebilirsiniz" dedi. Anbarcıoğlu'nun fikrinin güzel olduğunu söyleyen Mumcu, bakanlığının desteklemeyi düşündüğü benzer bir proje olup olmadığının sorulması üzerine, şöyle konuştu "Böyle bir filmin bütün dünyada izlenebilmesi ve promosyon amacına hizmet edebilmesi, dünyaya pazarlanabilmesi için Hollywood yapımı olması gerekir. Hollywood'un da böyle bir projeyi kabul etmesi için de çok iyi bir proje olması lazım." 
   
   Tanınmış oyuncular olacak 
   Dünya'daki en iyi 10 yönetmenden birine çektirilecek film de yine dünyaca tanınmış oyuncuların oynayacağını da belirten Mumcu, projenin bakanlık tarafından değil, girişimciler tarafından gündeme getirildiğini söyledi. 
   Daha önce yönetmenliğini Tarquin Olivier'nin başrol oyunculuğunu da Antonio Banderas'ın üstleneceği "Atatürk" filmi gündeme gelmiş ancak Türkiye aleyhtarı lobilerin girişimi nedeniyle gerçekleşememişti. 
   
</TEXT>
</DOC>
