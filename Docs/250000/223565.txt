<DOC>
<DOCNO> 223565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak şirketi, Alzheimer'li hastayı kaybetti 
</HEADLINE>
<TEXT>

     Amerikan Delta havayolları, şirkete emanet edilen Alzheimer hastası bir kişiyi Atlanta havaalanında kaybetti. 
     80 yaşındaki Antonio Ayala adlı hastanın New York'tan Texas'ın El Paso kentine gitmekte olduğu belirtildi. 
     Aynı zamanda böbreklerinden rahatsız olan ve diyaliz makinesine bağlanmak üzere El Paso'ya gitmekte olan hasta, Atlanta'da uçak değiştirecekti ve Delta havayollarının bu iş için hastaya refakatçı vermesi gerekiyordu. 
     Ayala, 24 saat sonra Atlanta kentinin güneyindeki bir mahallede, otobüs durağı yakınında bulundu. Polis, Grady Memorial hastanesine kaldırdığı yaşlı adamın diyaliz makinesine bağlanmasını sağladı. 
     Ayala'nın yakınları, ''makineye bağlanmakta biraz daha gecikilseydi hastanın komaya girebileceğini'' söylediler. 
     Delta şirketi, Ayala'nın yakınlarını da ücretsiz olarak El Paso'dan Atlanta'ya getirdi. 
     ''Olayın nasıl meydana geldiğinin araştırıldığını'' kaydeden Delta havayolları sözcüsü Peggy Estes, ''Ayala ailesinin fertlerinin yeniden bir araya gelmiş olmasından memnuniyet duyduklarını'' ifade etti. 
     Havayolu şirketlerinin Alzheimer'li hastaları kaybetmeleri ilk kez olmuyor. American Airlines şirketi de 2001 yılında 70 yaşındaki Margie Dabney'i Dallas havaalanında kaybetmişti. 
     Daha sonra bulunamayan Margie'nin kocası Joe Dabney, uçak şirketi hakkında 10 milyon dolarlık tazminat davası açtı ve taraflar daha sonra açıklanmayan bir miktar üzerinde anlaştı. 
     
</TEXT>
</DOC>
