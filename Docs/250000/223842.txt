<DOC>
<DOCNO> 223842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur08.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aralarında Yahya'nın katili olan 4 kişi DGM'ye sevkedildi 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırıya ilişkin soruşturma kapsamında gözaltına alınanlardan 4 kişi, DGM'ye sevk edildi. 
     Alınan bilgiye göre, diş hekimi Yasef Yahya'yı öldürdüğünü itiraf ettiği belirtilen Adem Ç'nin de aralarında bulunduğu 4 kişinin, Terörle Mücadele Şube Müdürlüğü'ndeki işlemleri tamamlandı. 
     İstanbul DGM'ye sevk edilen bu kişiler, sağlık kontrollerinin ardından savcılıkça sorgulanacak. 
     Kartal'da bombalı saldırının meydana geldiği olay yerinden elde edilen silahlardan birinin, diş hekimi Yasef Yahya'nın 21 Ağustos 2003 tarihinde Şişli Abide-i Hürriyet Caddesi'ndeki muayenehanesinde öldürülmesi olayında kullanıldığı belirlenmişti. 
     Soruşturma kapsamında gözaltına alınanlardan Adem Ç'nin Yahya'yı öldürdüğünü itiraf ettiği belirtilmiş ve bu zanlıya dün olay yerinde tatbikat yaptırılmıştı. 
     
</TEXT>
</DOC>
