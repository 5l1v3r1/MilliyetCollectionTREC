<DOC>
<DOCNO> 245148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/dunya/dun01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği Ankara'dan memnun 
</HEADLINE>
<TEXT>


GÜVEN ÖZALP Brüksel 


Avrupa Birliği'nin AB 17-18 Haziran tarihlerinde Brüksel'de gerçekleştireceği zirvenin sonuç bildirisinde yer alacak olan Türkiye'ye ilişkin bölümün taslak hali oluşturuldu. Üzerinde büyük değişiklik yapılması beklenmeyen ve "müzakereye ilişkin karar öncesi liderlerin Türkiye konusunda çekecekleri son fotoğraf" olma üzelliği de taşıyan belgede, Ankara'nın kararlı tutumu övülüyor. Birlik önümüzdeki aylarda ortaya konacak çabanın önemine de dikkat çekiyor. 
AB'nin reform sürecinde Türkiye'nin kaydettiği önemli gelişmeyi memnuniyetle karşıladığının altının çizildiği belgede, mayıs ayında gerçekleştirilen anayasa değişikliklerinin "önemli" ve "geniş kapsamlı" olduğuna vurgu yapılıyor. AB, Türk hükümetini kararlılığından dolayı överken, Birlik'in önümüzdeki aylarda kalan yasal düzenlemelerin gerçekleştirilmesi ve uygulamanın tüm ülkeye yayılmasına verdiği önemin altı da çiziliyor. AB'nin Türkiye'nin Kopenhag kriterlerini yerine getirmesi halinde müzakere sürecine gecikmeksizin başlayacağı yönündeki taahhüdünü tekrarladığı belgede, Komisyon'un yapacağı tavsiyeye net atıfta bulunulması da dikkat çekiyor. 


</TEXT>
</DOC>
