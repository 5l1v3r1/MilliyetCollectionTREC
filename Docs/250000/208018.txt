<DOC>
<DOCNO> 208018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo06.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda terapi dönemi 
</HEADLINE>
<TEXT>

   Genel Müdür Mehmet Atalay, başta voleybol olmak üzere, futbol, basketbol ve atletizmde final stresini kaldıramadıklarını belirtti, "Bunu aşmak için psikologların katılacağı konferans düzenleyeceğiz" dedi 
      ZEKİ KUBAN 

   
   'Önlem alınmalı' 
   GENÇLİK ve Spor Genel Müdürü Mehmet Atalay, Türk sporunun psikolojik yardıma ihtiyacı bulunduğunu söyledi. Yarışmaların sonuna kadar çok iyi mücadele ettiğimizi, ancak son hamleye yaklaşıldığında sporcularda büyük bir düşüş gözlendiğini kaydeden Atalay, "Bu negatif değişikliğe karşı önlem almak zorundayız. Futbolda İngiltere ve Letonya maçlarında, atletizmde Süreyya Ayhan'da, basketbol takımlarımızdan sonra şimdi de Bakü'de son anda kaybettik" dedi. 
   
   Medya da çağrılacak 
   SPORCULARIN final döneminde çok hassaslaştığını vurgulayan Gençlik ve Spor Genel Müdürü, "Bunu aşmak için ilk işimiz psikolog konferansı tarzında bir toplantı düzenlemek" ifadesini kullandı. Mehmet Atalay, sözlerini şöyle sürdürdü "Toplantıya yönetici, antrenör ve basın mensuplarını da davet edeceğiz, fikirleri dinleyeceğiz. Nasıl davranılması gerektiğine hep birlikte karar verip, kritik zamanlarda müşterek hareket ederek, başarı yolunu açmaya çalışacağız." 
   
   
</TEXT>
</DOC>
