<DOC>
<DOCNO> 246246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy09.html </URL>
<DATE> 2004/06/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erdoğan ''Türkiye ekonomisi için yeni bir sayfa açılmıştır'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye ekonomisi için yeni bir sayfa açıldığını söyleyerek, ''Bu sayfanın lekelenmesine, kirletilmesine, yarım kalmasına izin vermeyeceğimizin bilinmesini özellikle istiyorum'' dedi. 
     Başbakan Erdoğan, partisinin grup toplantısında ekonomik gelişmelere ilişkin değerlendirmelerde bulundu. ''Türkiye ekonomisi için hiç şüphesiz, hiç tartışmasız yeni bir sayfa açılmıştır. Bu sayfanın lekelenmesine, kirletilmesine, yarım kalmasına izin vermeyeceğimizin bilinmesini özellikle istiyorum'' diyen Erdoğan, enflasyon rakamlarından örnekler vererek Türk ekonomisin gelişmesini anlattı. Özellikle 1980 sonrası dönemde yüksek ve belirsiz enflasyonla kaynakların heba edildiğini kaydeden Başbakan Erdoğan, enflasyonun bu dönemde Türkiye'nin en büyük sorunu haline geldiğini ve sofradaki ekmeğe, fabrikadaki emeğe ve cepteki paraya tam anlamıyla musallat olduğunu söyledi. 
     Enflasyonun siyasal istikrarsızlığı da körüklediğini, yolsuzluğun, yoksulluğun ve çürümenin en temel sebebi olduğunu vurgulayan Erdoğan, çalışma hayatının da enflasyondan olumsuz şekilde etkilendiğini ve işçi ile işverenin sözleşme dönemlerinde karşı karşıya geldiğini hatırlattı. Erdoğan, ''Hedefimiz enflasyonda AB standartlarını yakalamak, yüksek ve belirsiz enflasyona ebediyen veda etmektir. Bunu da önümüzdeki yıllarda inşallah başaracağız'' şeklinde konuştu. Erdoğan, sözlerini şöyle sürdürdü 
     ''Şimdi çarşıda, pazarda bazı vatandaşlarımız çıkıp soruyor. Diyorlar ki Enflasyon düştü, fiyatlar neden düşmedi Enflasyonun düşmesi, fiyatların değil fiyat artışlarının düşmesidir. Geçmişte fiyatlardaki artış yıllık yüzde 130, yüzde 100, yüzde 60 seviyelerinde olmuş. Şimdi bakıyorsunuz ev kiralarına 20 milyon, 30 milyon zam yapılıyor. Çarşıda, pazarda, markette etiketler artık kolay kolay değişmiyor. Cebimizdeki para, soframızdaki zeytin, fabrikamızdaki emek artık durduğu yerde eriyip gitmiyor.'' 
     
     ''AYAKLARIMIZ YERDEN KESİLMEMELİ'' 

     Tek haneli enflasyon oranının Türkiye için hayırlı ve bereketli olmasını dileyen Erdoğan, şunları söyledi 
     ''Ama bu mücadelenin burada bitmeyeceği de bilinmelidir. Enflasyona ilişkin daha uzun bir yolumuzun olduğu unutulmamalıdır. Daha açık konuşuyorum. Ayaklarımız yerden kesilmemelidir. Temkini elden bırakmayacağız. İstikrarlı bir gidişi tam ve sağlıklı bir demokraside, tam ve sağlıklı bir ekonomide görüyoruz. Bunu yakalamanın gayreti içindeyiz. Bu süreç aynı ciddiyetle devam edecektir. Biz Bu noktaya geldik, enflasyonda tarihi başarı elde ettik deyip yan gelip yatacak değiliz. Kimse bizden bunu ummasın. Hedefimiz bu yıl sonu için tüfede yüzde 12.'' Erdoğan, sözlerine şöyle devam etti 
     ''Türkiye için yeni bir dönem AK Parti hükümetiyle başlamıştır. Bu bir gerçektir. Bu yeni döneme her kesim hazırlıklı olmalıdır. Artık yüksek ve belirsiz enflasyon ortamındaki alışkanlıklarını herkes terk etmelidir. Türkiye artık önünü görebilmekte, plan program yapabilmekte, geleceğe güvenle bakabilmektedir. Türkiye için artık kaos dönemi, istikrarsızlık dönemi, belirsizlik dönemi kapanmıştır. Türkiye artık geri dönülmez bir sürece girmiştir. Bu yeni sürecin en somut belirtisi de enflasyonla mücadelede elde ettiğimiz başarı olmuştur.'' Erdoğan, Türkiye'nin, içinde bulunduğu coğrafyadaki açılım, demokratikleştirme ve refah üretme stratejilerini belli ana prensiplerle desteklediğini belirterek, ''Dışarıdan dayatma olarak algılanabilecek yaklaşımlar, acı ve yorgunlukla yoğrulmuş bölge halkları üzerinde ters etki yapacaktır'' dedi. 
     Erdoğan, partisinin TBMM grup toplantısında, dış politika konularına değindi. Grup toplantısının ardından G-8 zirvesine katılmak üzere ABD'ye gideceğini hatırlatan Erdoğan, ''demokratik ortak'' sıfatıyla bu zirveye çağırılan Türkiye'nin, dünyada ve bölgesinde ciddi açılımlara katkıda bulunmaya devam ettiğini kaydetti. 
     Bu ziyaret vesilesiyle ''Büyük Ortadoğu ve Afrika'' coğrafyasına dönük yeni açılımların ve projelerin tartışıldığı dönemde, ABD'de yapılacak zirvede Türkiye'nin görüşlerini en etkili biçimde anlatma fırsatı bulacağına işaret eden Erdoğan, ''Biz bu coğrafyadaki açılımları, demokratikleşmeyi, refah üretme stratejilerini destekliyoruz, desteklemeye devam edeceğiz'' dedi. 
     Bu desteğin belli ana prensiplere dayandığını, ülke ve Hükümet'in ''değişimin dışarıdan empoze edilemeyeceği'' ve ''her ülkenin koşullarının ve farklılıklarının dikkate alınması gerektiği'' şeklindeki prensipleri vazgeçilmez saydığını belirten Erdoğan, ''Bizim için esas olan bölge halklarının huzur ve esenliğidir. Bunun bölgenin yerli dinamikleri yoluyla yürütülecek reform çalışmaları sayesinde mümkün olacağını düşünüyoruz. İç dinamikleri hesaba katmayan ya da dışlayan her değişim projesinin sanal kalmaya mahkum olduğunu biliyoruz ve herkese her ortamda anlatıyoruz'' diye konuştu. 
     Dışarıdan dayatma olarak algılanabilecek yaklaşımların, acı ve yorgunlukla yoğrulmuş bölge halkları üzerinde ters etki yapacağını herkese söylediklerini ve söylemeye devam edeceklerini bildiren Erdoğan, gelişmiş ülkelerin, bölge ülkelerinin kendi iç dinamiklerini çalıştırarak gerçekleştirecekleri reform çabalarına katkı sağlamasını ve yardımcı olmasını ise önemsediklerini ve desteklediklerini kaydetti. 
     
     ''İSRAİL'İN İZLEMEKTE OLDUĞU ŞİDDET POLİTİKALARI'' 

     ''İçinde bulunduğumuz zaman diliminde Ortadoğu, insanlık adına acı ve üzüntü verici gelişmelerin vuku bulduğu bir dönemden geçiyor'' diyen Erdoğan, dünyanın ise bu olanlar karşısında etkili adımlar atmadığını veya atamadığını kaydederek, konuşmasını şöyle sürdürdü 
     ''Biz hem ulusal çıkarlarımız, hem bağlı olduğumuz değerler ve hem de manevi sorumluluğumuz gereği daha etkili adımların atılmasını istiyoruz. Bu meyanda İsrail'in izlemekte olduğu şiddet politikalarının kabul edilebilir bir yanı yoktur. Ne İsrail tarafından, ne de Filistin tarafından herhangi odağın masum insanların hayatını riske sokacak girişimleri meşru kabul edilebilir. Masum insanların hayatını tehlikeye atan her girişim, hangi taraftan ve inançtan olursa olsun insanlık vicdanı ve meşruluk ölçüleri ışığından reddedilir ve tarafımızdan en köklü biçimde reddedilecektir. İsrail ve Filistin'deki kimi odaklar arasındaki şiddet kısırdöngüsü, şiddeti her geçen gün artırmaktadır. İsrail tarafından ve Filistin tarafından ortaya çıkan, sivillerin ve masum insanların ölümüne yol açan şiddet ve karşı şiddet politikaları durmalıdır.'' 
     
     IRAK'TAKİ DURUM 

     Başbakan Erdoğan, Irak'taki gelişmelere de işaret ederek, ''Irak'ta durum bir türlü normale dönmemekte ve Irak halkının esenliği için daha aydınlık bir yol haritasının ortaya konulması, kendisini dayatmaktadır. Bu olumsuz durumlar, geniş Ortadoğu ve Kuzey Afrika'da tepkileri çoğaltmaktadır. Eğer Ortadoğu ve Kuzey Afrika coğrafyasına gerçek bir demokrasi perspektifi ve reform stratejisi sunulmak isteniyorsa, İsrail-Filistin ihtilafında şiddet politikalarına son verdiren ve Irak'ta durumun normale dönmesini kolaylaştıran açılımlar tüm hızıyla ve kalıcılığıyla hayata geçirilmek zorundadır'' diye konuştu. 
     Başta Arap-İsrail ihtilafı olmak üzere, bölgedeki sorunların çözümü yolunda ilerlemeler sağlanabilmesi halinde Büyük Ortadoğu Projesi olarak anılan sürecin gerçek bir anlam kazanacağına dikkati çeken Erdoğan, aksi halde bu sürecin, vicdanlarda ve akıllarda karşılık bulmadan masa basında kalmaya mahkum olacağını vurguladı. 
     ''Tüm bu tablo ve daha ötesi Türkiye'nin sorumluluğunu artırmaktadır. Biz bu sorumluğun bilincinde olarak gerekli çalışmaları sürdürüyoruz'' diyen Erdoğan, küresel ve bölgesel düzeyde vazgeçilmez bir referans ve güç olan Türkiye'nin, geleceğin tarihini belirleyecek adımlara gerçekçi kazanımı üretmeye devam edeceğini kaydetti. Erdoğan, bölgesinde daima barışın, güvenliğin ve demokrasinin teminatı olan Türkiye'nin, bu misyonu çerçevesinde bütün uluslararası teşebbüslerde, her türlü katkıyı sağlayacağını belirterek, ''Onun için masa başı ya da tribünden izlenen politikalar değil, masa başı politikalara katkıda bulunmak suretiyle bu sürece hizmet vermeye gayret edeceğiz'' dedi. 
     
</TEXT>
</DOC>
