<DOC>
<DOCNO> 214414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/yas01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu, bacağını nasıl kurtardı 
</HEADLINE>
<TEXT>

   Geçirdiği kaza sonrası sekiz ameliyat olan Adalet Ağaoğlu, 'Keseceğiz' denen bacağını Almanya'da nasıl kurtardıklarını, sadece Milliyet'e anlattı... 
      ÜMRAN AVCI İstanbul 
   
   'Ölmeye yatmak' romanını yazarken, 67'sinde derin bir uykuya yatacağını kendisi de bilmiyordu elbette. 1996'da sahilde yürürken bir otomobilin çarpması sonucu Boğaz'ın sularına savrulan bedeni aylar sonra yeniden yaşama tutunduğunda, Azrail'e karşı kazanılmış bir zaferdi bu. Ardından Ağaoğlu, birbiri ardına gelen ameliyatlara karşı yaşamını savundu. Tam sekiz ameliyatı ve çektiği acıları yazmadığı gibi anlatmadı da. Ama sonunda suskunluğunu, Milliyet'e bozdu... 
   
   Bacağınızın kangren olduğunu nasıl öğrendiniz    Şişli Etfal'de hiçbir zaman 'Bu olmaz artık, kangren' demediler. Habire ameliyatlara sokup çıkarıyorlar. Dokuzuncu ameliyatı teklif ettiklerinde 'Artık bıktım' dedim. İlk başkaldırıyı yapıp, 'Bacağımı yurtdışında göstereceğim' diye karşı çıktım. İnanın yoksul bir vatandaş olsa o bacak çoktan gitmişti. Yazar olduğum için çok özen gösterdiler. Üstüme titrediler. 
   
   Bir 'buluşu' denedi 
   Tedavi nerede sürdü    - Frankfurt'taki Giessen Üniversite Hastanesi'ne yatırıldım. 'Bu bacak kesilir başka çaresi yok, enfekte, kangren' dediler. Ama bir doktor, 'Bir buluşum var, denemek istiyorum' dedi. O olsa da olmasa da bacak nasıl olsa gidecek, 'Deneyin' dedim. 
   
   Bu buluş neydi    - Bir dizi ameliyatla, her damarın başına tesbih gibi antibiyotik bir zincir yerleştirildi. Gribi iyileştirir gibi buna cevap verdi ve bacağım kurtuldu. 
   
   'Vuran ziyaret etti' 
   Sürücüyle hiç karşılaştınız mı    - Hastanedeyken her pazar birisi geliyor, yatağımın yanında diz çöküyor. 'Çok geçmiş olsun' diyor okurum sanıyorum. Bir başka pazar geldiğinde Halim eşi odadaydı. 'Senin ne işin var burada, çık dışarı ' dedi. 'Sen okuruma nasıl böyle dersin' dedim. 'O senin katilin' dedi. Tatbikatta gördüğü sürücüyü tanımış. 
   
   Kaza pahalıya patladı mı    Bir evimi sattım. Ailem çok yardım etti. Bir de 1997 Aydın Doğan Vakfı'nın Roman Ödülü'nü kazandım. 7 milyar aldım. 
   
   Beklenen kitap yolda mı    Okuyucuya karşı tek suçum, eğer suçsa, bekledikleri kitabı asla yazmamış olmam. Ancak şimdi 'Dar Zamanlar' adlı üçlemenin dördüncüsünü yazıyorum. 
   
   Hastane Bacakta enfeksiyon yoktu    Adalet Ağaoğlu'na tedaviyi uygulayan Şişli Etfal Hastanesi yetkilileri ise, yazarın yukarıdaki iddialarına ilişkin şu açıklamayı yaptı "Sağ bacağında kırık kaynamasında gecikme olmuş. Hastaneden taburcu olurken hiçbir enfeksiyon mevcut değildi. Kırık kaynamasındaki gecikme nedeniyle tedavisini Almanya'da yaptırmayı arzu etmiş." 
   
   
</TEXT>
</DOC>
