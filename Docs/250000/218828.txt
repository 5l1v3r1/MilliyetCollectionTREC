<DOC>
<DOCNO> 218828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/dunya/dun00a.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen kutlamasına Kürt ateşi 5 yaralı 
</HEADLINE>
<TEXT>

   Azınlık güvencesi verilmesi üzerine Kerkük'te sevinç gösterisi yapan Türkmenler, Kürtlerin engellemesiyle karşılaştı... 
   NAMIK DURUKAN Ankara 

   
   Irak Geçici Hükümet Konseyi tarafından hazırlanan yeni anayasa taslağında kendilerine azınlık statüsünün verileceği yönünde güvence alan Türkmenlerin Kerkük'te yaptığı kutlamalar, Kürt grupların engellemesi sonucu çatışmaya dönüştü. 
   
   Kent girişinde engellendi 
   Ellerinde Türkmen bayrakları, Irak Türmen Cephesi Başkanı Faruk Abdullah Abdurrahman ve Şii lider Ali Sistani'nin posterleriyle Bağdat yolundan kent merkezine doğru yürüyen ve sayıları 400 civarında olduğu bildirilen Türkmen grup, kent girişinde silahlı Kürt gruplar tarafından engellendi. 
   Çıkan silahlı çatışmada 5 kişi yaralandı. Kent merkezine dağılan göstericilerle de yer yer silahlı çatışmaya giren Kürt gruplar, Cumhuriyet Caddesi'nde bulunan Türkmen cephesine ait binayı basıp, bilgisayar, masa ve camları kırdı. Bir başka grup da, Türkmenlerin denetimindeki insan hakları örgütüne ait binayı tahrip etti. 
   
   Sokağa çıkma yasağı 
   Yerel polisle birlikte olaya müdahale eden ve kentin giriş - çıkışlarını kontrol eden ABD askerleri, saat 17.00'den itibaren sokağa çıkma yasağı ilan etti. Akşam saatlerinde durum normale dönerken, bazı semtlerden zaman zaman silah sesleri duyuldu. 
   Temaslarda bulunmak üzere Londra'ya giden Irak Türkmen Cephesi Başkanı Faruk Abdullah Abdurrahman, Kerkük'te yaşanan kanlı olayların Türkmen sevincini bastırmaya yönelik olduğunu açıkladı. 
   
   
   
</TEXT>
</DOC>
