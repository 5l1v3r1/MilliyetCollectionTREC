<DOC>
<DOCNO> 205334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun11.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş, Güney Kıbrıs Rum Kesimi'nde... 
</HEADLINE>
<TEXT>

     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Kıbrıs sorununun çözümü konusunda Rum siyasilerin net görüşünü almak amacıyla Güney Kıbrıs'a gitti. 
     Serdar Denktaş, bu çerçevede ilk olarak komünist AKEL partisini ziyaret etti. DP yetkilileri Kutret Akay ve Ata Atun'un eşlik ettiği Serdar Denktaş'ı, AKEL merkez binasının girişinde Parti Genel Sekreteri ve Rum Meclis Başkanı Dimitris Hristofyas karşıladı. Görüşme öncesinde, açıklama yapılmadı. 
     Serdar Denktaş, AKEL'in ardından, Rum yönetimi lideri Tasos Papadopulos'un partisi Demokratik Parti'yi DİKO ziyaret edecek. 
     Serdar Denktaş ve beraberindeki heyeti, Metehan sınır kapısının Rum barikatında AKEL yetkilileri karşılayarak parti genel merkez binasına kadar eşlik etti. Denktaş-Hristofyas görüşmesine, Türk ve Rum gazeteciler büyük ilgi gösterdi. 
     DP Genel Başkanı Serdar Denktaş, geçen hafta yaptığı açıklamada, ''çözümün ne olduğunu saptama çalışmaları çerçevesinde Rum siyasi partileriyle görüşeceğini ve Rum siyasilerin görüşlerini net olarak almaya çalışacağını'' bildirmişti. 
     
</TEXT>
</DOC>
