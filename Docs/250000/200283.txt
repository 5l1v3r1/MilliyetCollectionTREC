<DOC>
<DOCNO> 200283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/magazin/amag.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakola gidince hatasını anladı... 
</HEADLINE>
<TEXT>

   Muhabirimizin telefonda sorduğu soruya sinirlenen İbrahim Tatlıses önce tehdit etti, sonra 4 adamıyla gazetenin önüne geldi. Polis gözaltına alınca, özür diledi 
      Ali Eyüboğlu 
   
   Haber yapalım derken biz haber olduk... Dünkü Yazı İşleri toplantısında, İbrahim Tatlıses'in önceki gece Show TV'de yayımlanan "Tek Tek İbo Show" programında Kürtçe türkü söyleyip, ardından "Yıllardır istediğimiz şey buydu. Biz başka bir şey istemiyorduk. Birinci adımı attık, sıra geldi ikinci adıma. Onu da attık mı, tamamdır" sözü de gündeme geldi. Toplantıda, Tatlıses'e, Kürtçe konusundaki "İkinci adım"la neyi kastettiğini sorup, haberleştirmeye karar verdik. 
   Arkadaşımız Yaşar Çakmak'tan Tatlıses'e ulaşıp Arif Sağ, gelini Pınar Sağ, Sebahat Akkiraz ve avukat Rahmi Özkan'ın konuk ettiği programda söylediği Kürtçe türkünün adını ve "ikinci adım"la neyi kastettiğini araştırmasını istedim. 
   
      'Sana saygım sonsuz' 
   Yaşar Çakmak'ın Tatlıses'e ulaşma çabası 16.00 sıralarında son buldu. Ancak, Tatlıses, yıllardır tanıdığı Çakmak'ın ne için aradığını bile dinlemeden, hakaret ve tehditlerini sıralayıp telefonu kapattı. 
   Yaşar Çakmak'ın teybe kaydettiği Tatlıses'in söylediklerini dinledikten sonra bu kez şarkıcıyı cep telefonundan ben aradım. "Sana saygım sonsuz" deyip, az önce Çakmak'a söylediklerini bana da tekrarladı. "İsterseniz, söylediklerimi teybe kaydedin" deyip, telefonu kapattı. 
   Tatlıses, gönderdiğim mesaj üzerine aradı, "Birazdan Milliyet'in önüne geleceğim. Yaşar Çakmak, dışarı çıksın. Onunla işim var" dedi. 10 - 15 dakika sonra Tatlıses yine aradı. Milliyet'in önünde olduğunu söyledi. 
   Binanın girişine indim. Bina giriş kapısında otomobilinden inen Tatlıses'e seslenip, el - kol işaretleriyle içeri girmesini istedim ama bir sonuç çıkmadı. 
   Servise çıkıp, cep telefonundan birkaç kez aradım, yanıt vermedi. 
   Çok geçmeden Tatlıses aradı. 
   Davetimi yineledim ama nafile... 
   Binanın güvenlik görevlileri, Tatlıses'in indiği otomobilde birkaç kişi beklediğini şarkıcının içeri girmeye yanaşmadığını bildirdi. 
   Bina güvenlik amirinin çağrısı üzerine gazete önüne polisler gelince Tatlıses, geldiği otomobille gazetenin önünden ayrıldı. 
   
   Polisler götürdü 
   Tatlıses, birkaç dakika sonra aynı yere geri gelince kapıdaki polis sayısı da arttı. 
   Arkadaşımız Tatlıses'ten şik yetçi olduğunu söyleyince, şarkıcının içinde bulunduğu otomobil, polisler eşliğinde Yüzyıl Polis Karakolu'na, ardından da Bağcılar Emniyet Müdürlüğü'ne götürüldü. 
   Tanık sıfatıyla Bağcılar Emniyet Müdürlüğü'ne gittim. Arkadaşımız Yaşar Çakmak, olayla ilgili ifadesini verirken, bir başka odada Tatlıses'le karşılaştım. 
   Merhabalaştık. 
   Haber yapalım derken, bizi haberlik yapan Tatlıses'e, yaptığının yanlış olduğunu söyledim. "Haklısın" dedi. 
   Yenik düştüğü öfkesinin önce Milliyet'in önüne, oradan da Bağcılar Emniyet Amirliği'ne sürüklediği Tatlıses, arkadaşımız Yaşar Çakmak'tan özür diledi. Arkadaşımız da ifadesini Tatlıses'ten şik yetçi olmadığını söyleyerek tamamladı. Kapıya çıktığımda karşımda basın ordusu vardı. Uzatılan mikrofonlara, Tatlıses'in canlı yayında bahsettiği "ikinci adım"la neyi kastettiğini öğrenebilme adına, yaşadıklarımızı anlattım. 
   
   
</TEXT>
</DOC>
