<DOC>
<DOCNO> 232915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur12.html </URL>
<DATE> 2004/04/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İmamlara camide bankacılık dersi... 
</HEADLINE>
<TEXT>

     Malatya'nın Darende İlçesi'nde imamlara, cemaatten gelebilecek sorulara yönelik, bankacılık ve ticari konularda bilgi verildi. 
     Darende Müftüsü Ünal Tan'ın davetlisi olarak ilçeye gelen bir finans şirketinin müdürü Musa Akarsu, Çarşı Camii'nde ilçede görev yapan imamlara bankacılık, finans kurumlarının çalışma sistemleri ve ticari konularda bilgiler verdi. 
     Din görevlilerine faiz konusunda da aydınlatıcı bilgiler veren Akarsu, günlük hayatta ticaret yapanların uygulamalarının, dine uygun olup olmadığını soran cemaate, imamların sahip oldukları doğru bilgileri vermesinin yön gösterme açısından oldukça faydalı olduğunu söyledi. 
     İmamların toplumda genel olarak güvenilir kişiler olarak tanındıklarını belirten Akarsu, helal para ile yapılan kazanç ve toplumun bu yöne sevkedilerek genel anlamda, ahlak değeri yüksek ticari anlayışın yerine gelmesinin önemli olduğunu kaydetti. 
     İmamların yaptığı vaaz, hutbe ve konuşmalarla halka en iyi ve doğru şekilde ulaşma, bilgi aktarma konusunda aracı bir kurum olarak görüldüğünü ifade eden Akarsu, ticaretini düzgün yapan toplumların, her yönden geliştiğini ve dolayısıyla müreffeh bir yapıya kavuştuklarının tarihte ve günümüzde rahatça görülebileceğini vurguladı. 
     Akarsu, daha sonra, banka ve finans kurumları ile çalışan insanların ticari ilişkilerine ilişkin imamlardan gelen soruları yanıtladı. 

     
</TEXT>
</DOC>
