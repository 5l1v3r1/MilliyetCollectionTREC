<DOC>
<DOCNO> 245922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun16.html </URL>
<DATE> 2004/06/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Camide patlama 
</HEADLINE>
<TEXT>

     Irak'ın Kufe kentinde Şii lideri Mukteda Sadr'ın cuma hutbelerini verdiği camide meydana gelen patlamada en az 3 kişinin öldüğü 12 kişinin yaralandığı bildirildi. 
     Kufe hastanesi yetkilileri, ölenlerin siviller olduğunu açıkladılar. Görgü tanıkları, bu kişilerin Sadr'ın Mehdi Ordusu'na bağlı milisler olduklarını bildirdiler. 
     Kufe camisine bitişik altın kubbeli İmam Müslim İbni Akil Türbesi yanındaki bir silah deposuna bir füzenin isabet etmesi sonucu patlama oldu. 
     Furat al-Awsat hastanesinden bir hemşire, hastaneye getirilen 9 kişinin çoğunda yanıklar bulunduğunu söyledi. 
     Mehdi ordusu milislerinin genellikle yaralılarını hastaneye kaldırmaması nedeniyle yaralı sayısının fazla olabileceği belirtildi. 
     Bu arada, görgü tanıkları caminin bir kısmının alevler içinde olduğunu, bölgeye ambulansların gittiğini belirtti. 
     Sadr'a bağlı milislerin ise kimseyi camiye yaklaştırmadığı, patlamadan sonra camiye yaklaşmak isteyen Irak polisinin üzerine hafif silahlarla ateş açıldığı bildirildi. 
     Mehdi ordusuna bağlı milislerden biri camideki mühimmat deposuna bir roket isabet ettiğini, bunun ''Amerikanın işi'' olduğunu ileri sürerken, başka bir milis de bir Amerikan uçağından roket atıldığını iddia etti. 
     Amerikan ordusundan bir sözcü ise patlama sırasında cami yakınlarında herhangi bir askerlerinin olmadığını öne sürdü. 
     
</TEXT>
</DOC>
