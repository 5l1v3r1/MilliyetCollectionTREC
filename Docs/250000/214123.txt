<DOC>
<DOCNO> 214123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur10.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 aylık kız kalbinden bıçaklandı 
</HEADLINE>
<TEXT>

     MUSTAFA KURTARAN İstanbul 

Avcılar'da 3,5 yaşındaki bir çocuğun, 11 aylık üvey kardeşini kalbinden bıçaklayarak öldürdüğü iddia edildi. 
     Alınan bilgiye göre, Denizköşkler Mahallesi Erişir Çıkmazı Sokak 10 numarada oturan Bahar Yaman Karabacak ile müzisyen Gökhan Karabacak'ın, 11 aylık çocukları A.K, dün saat 16.30 sıraları kalbinden bıçaklandı. Anne Karabacak tarafından Özel Hayat Hastanesi'ne götürülmek istenen A.K yolda hayatını kaybetti. İfadesine başvurulan anne Bahar Yaman Karabacak'ın, kızı A.K'yı eşi Gökhan Karabacak'ın vefat eden eşinden olan 3,5 yaşındaki kızı D.A'nın öldürdüğünü söylediği öne sürüldü. Bunun üzerine D.K, polis tarafından babası ve üvey annesi ile Avcılar ilçe Emniyet Müdürlüğü, Araştırma Büro Amirliği'ne götürüldü. 
     Polis yetkililerinden alınan bilgiye göre, soruşturmaya yardımcı olması amacıyla D.K bir psikolog ile görüştürüldü 
     
     DEDESİNE TESLİM EDİLECEK 

     Avcılar'daki evlerinde 11 aylık üvey kardeşini bıçakla öldürdüğü öne sürülen 3.5 yaşındaki D.K, anne ve babası kendisini istemediği için Antalya'dan gelecek dedesine teslim edilecek. 
     AA muhabirinin aldığı bilgiye göre, Denizköşkler Mahallesi Erişir Sokak'taki bir evde oturan ve şarkıcılık yapan Bahar Yaman Karabacak'ın 11 aylık kızı Aleyna, dün akşam evde kalbinden bıçaklanarak öldürüldü. 
     Bunun üzerine gözaltına alınarak ifadesine başvurulan anne Karabacak, temizlik yaptığı odadan oturma odasına girdiğinde Aleyna'yı kanlar içinde bulduğunu, hastaneye götürmek istediğini, ancak bebeğinin öldüğünü söyledi. 
     Bahar Yaman Karabacak, 11 aylık kızı Aleyna'yı, temizlik yaptığı sırada üvey kızı olan 3.5 yaşındaki D'nin kıskançlık sonucu öldürdüğünü öne sürdü. 
     Bunun üzerine 3.5 yaşındaki D. ile müzisyen olan babası Gökhan Karabacak da, Avcılar İlçe Emniyet Müdürlüğü Asayiş Büro Amirliği'ne götürüldü. 
     Baba Gökhan Karabacak da, poliste verdiği ifadesinde, eşinin öz kızını öldürmesinin mümkün olmadığını belirterek, ilk eşinden olan kızı D'nin kardeşine sürekli zarar verdiğini, hatta 1 hafta önce çekerek bacağını çıkarttığını bildirdi. 
     Olayı duyarak polis merkezine gelen Bahar Yaman Karabacak'ın babası Siyami Yaman da, D'nin Aleyna'yı çok kıskandığını söyledi. 
     Polisteki işlemleri tamamlandıktan sonra bugün Küçükçekmece Cumhuriyet Başsavcılığı'na sevk edilen Gökhan ve Bahar Yaman Karabacak çifti, savcı tarafından ifadeleri alındıktan sonra serbest bırakıldı. 
     
     AİLE İSTEMEDİ 

     Avcılar İlçe Emniyet Müdürlüğü Asayiş Büro Amirliği'nden Çocuk Büro Amirliği'ne gönderilen 3.5 yaşındaki D.K. hakkında, cezai ehliyeti bulunmadığı için yasal olarak hiçbir işlem yapılmadı. 
     Ailesine teslim edilmesi gereken D.K, üvey annesi ve babası ile diğer yakınları tarafından istenmedi. 
     D.K, Antalya'dan gelecek diğer dedesine teslim edilmek üzere Çocuk Büro Amirliği'nde misafir ediliyor. 
     
</TEXT>
</DOC>
