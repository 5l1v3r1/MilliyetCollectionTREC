<DOC>
<DOCNO> 215826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur40.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukattan müvekkiline uyarı Doğruları anlat 
</HEADLINE>
<TEXT>

     Sivas'ın Yıldızeli İlçesi'nde arazi meselesi nedeniyle tartıştığı 2 akrabasını öldürdüğü iddiasıyla yargılanan sanığa, duruşmada avukatı ''doğruları anlat'' uyarısında bulundu. 
     Sivas 2. Ağır Ceza Mahkemesi'ndeki duruşmaya tutuklu olarak yargılanan sanık Halil İbrahim Çam 50 ve avukatı Naci Muslu katıldı. Duruşmada, müşteki sıfatıyla sanığın amcasının oğlu ve maktuller Yunis ile Bekir Çam'ın babası Gani Çam 71 da hazır bulundu. 
     Duruşmada söz alan sanık Çam, akrabaları ile aralarında tarla sınırı yüzünden tartışma çıktığını ve küskün olduklarını belirterek, olay günü evinin yakınlarındaki arı kovanlarını kontrol etmeye gittiğini, o sırada silah sesleri duyduğunu söyledi. 
     Eve doğru geldiğinde kardeşi Refik Çam'ı av tüfeğiyle gördüğünü ifade eden sanık Çam, olayla bir ilgisinin olmadığını, silahının da bulunmadığını kaydetti. 
     Bu sözler üzerine sanık avukatı Naci Muslu, ayağa kalkarak, müvekkilinden, mahkeme heyetini yanıltacak bir ifadede bulunmamasını ve doğruları anlatmasını istedi. 
     Tekrar söz alan sanık Çam, akrabalarından Turan Çam'ın kendisine av tüfeğiyle ateş etmesi üzerine, kendisinin de tabanca ile karşılık verdiğini ifade etti. Ama ölen kişileri kendisinin vurmadığını öne sürdü. 
     Mahkeme heyeti, hakkında gıyabi tutuklama kararı çıkarıldıktan sonra İstanbul'da yakalanan sanık Refik Çam'ın dinlenmesi amacıyla duruşmayı erteledi. 
     
     OLAY 
     Yıldızeli İlçesi İnbey Köyü'nde 13 kasım 2003'te meydana gelen olayda, Halil İbrahim ve kardeşi Refik Çam ile akrabaları Yunis, Bekir ve Ahmet Turan Çam kardeşler arasında çıkan silahlı çatışmada Yunis ve Bekir Çam kardeşler hayatını kaybetmişti. 
     
</TEXT>
</DOC>
