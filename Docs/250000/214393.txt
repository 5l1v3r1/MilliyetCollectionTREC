<DOC>
<DOCNO> 214393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy10.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Kürt uyarısı 
</HEADLINE>
<TEXT>

   Dışişleri Bakanı, Polonya'dan seslendi "Kuzey Irak'ta Kürtlerin ayrı bir yapıya kavuşması bölgede endişe kaynağı olur. Irak'ta da kaos ve iç savaş çıkar. Ortadoğu bunu kaldıramaz." 
      
   Dışişleri Bakanı Abdullah Gül, Kuzey Irak'ta Kürtlerin ayrı bir yapıya kavuşmasının hem Türkiye ile bölge ülkeler için büyük bir endişeye yol açacağını hem de Irak'ta kaosa ve iç savaşa neden olacağını belirtti. 
   Gül, Polonya ziyareti sırasında Varşova'da Natolin Avrupa Koleji'nde "Türkiye'nin Avrupa Birliği'ne Yaklaşımları" konulu bir konuşma yaptı. 
   Konuşmasının ardından soruları yanıtlayan Gül, Türkiye'deki Kürtlerle ilgili bir soruya, "Artık Kürtçe kitaplar var, sinemalarda filmler var. Bunların olacağını düşünemezdiniz, ama biz her şeyi demokratik yollardan gerçekleştirdik. Ayrıca Türkiye'de yaşayan çok çeşitli kökenlere mensup insanların hiçbir sorunu yok. Bunlar isterlerse cumhurbaşkanı, başbakan, dışişleri bakanı ve milletvekili olabilirler. Kimseye bir ayrıcalık tanımıyoruz. Hep birlikte barış içinde yaşıyoruz" yanıtını verdi. 
   
   Kuzey Irark sorusu 
   Türkiye'nin Kuzey Irak Kürtleriyle neden yakından ilgilendiği sorusunu yanıtlarken de Gül, şunları söyledi 
   "Kuzey Irak'ta Kürtlerin ayrı bir yapıya kavuşması sadece bizim için değil, bölgedeki diğer tüm ülkeler için de büyük bir endişe kaynağıdır. Bu endişenin kaynağı ise Irak'ta kaos olur, kan akar, iç savaş çıkar ve arzu ettiğimiz istikrarı sağlayamayız düşüncesidir. Ortadoğu bölgesi yeni bir ihtilafı kaldıramaz." Gül, Irak'ta istikrar için siyasi birlik ve toprak bütünlüğünün şart olduğuna da dikkat çekti. 
   
   
   
</TEXT>
</DOC>
