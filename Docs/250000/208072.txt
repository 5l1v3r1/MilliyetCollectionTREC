<DOC>
<DOCNO> 208072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun25.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Yunan'ın Anadolu'dan kovulmasını soykırım günü ilan etti 
</HEADLINE>
<TEXT>

     Kıbrıs Rum yönetimi, 82 yıl önce işgalci Yunanın Anadolu'dan kovulmasını, ''soykırım günü'' olarak anacak. 
     Rumlar, ''Küçük Asya'' diye niteledikleri Anadolu'dan Yunanların kovulması nedeniyle her 14 Eylül'de resmi törenler düzenlenmesini öngören bir yasa çıkardı. 
     Rum yönetimi tarafından hazırlanan ve 14 Eylül'ü ''Küçük Asya Yunanlığı ve Küçük Asya Yıkımı Günü'' olarak kabul eden yasa, Rum Resmi Gazetesi'nde yayımlanarak yürürlüğe girdi. 
     Rum Resmi Gazetesi'nin 5 Aralık 2003 tarihli sayısında yer alan yasanın giriş cümlesinde, ''Kıbrıs, Yunanlığın bir parçası olarak Türk boyunduruğunu hissetmekte ve Yunanlarla aynı acıyı paylaşmaktadır'' denildi. Resmi gazetede, ''Türk devletinin ulusal hedefinin Yunan topraklarının azaltılması olduğu'' da ileri sürüldü. 
     Rum Resmi Gazetesi'ne göre, söz konusu yasa şu ifadeleri içeriyor 
     ''1-Mevcut yasa, 14 Eylül tarihinin resmi olarak 'Küçük Asya Yıkımı Anı ve Şeref Günü' olarak kabulünü 2003 yasası olarak kabul eder. 
     2-Bu gerçekliği kabul eden 'Kıbrıs' Rum halkı, 14 Eylül 1922'de yerlerinden edilen ve haksız yere soykırıma maruz kalan Küçük Asya Yunanlarının bu gününü resmen anı ve şeref günü olarak kabul eder. 
     3-14 Eylül günü her yıl 'Kıbrıs' halkı tarafından Bakanlar Kurulu'nun kararı ve resmi gazetede yayımlanmasından sonraki bir ay içerisinde, 14 Eylül 1922 tarihinde Türkler tarafından Küçük Asya'da yerlerinden edilen Yunanlar için konuşmalar, etkinlikler, anma törenleri ve başka tür etkinlikler yapmayı onaylar.'' 
     
</TEXT>
</DOC>
