<DOC>
<DOCNO> 249587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun22.html </URL>
<DATE> 2004/06/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
El Kaide'nin yeni lideri bir polis 
</HEADLINE>
<TEXT>

     Terör örgütü El Kaide'nin Suudi Arabistan'daki üst düzey sorumlusu olduğu iddia edilen ve Suudi güvenlik güçlerince öldürülen Abdülaziz El Mukrin'in yerine eski bir polis olan Salih Muhammed El Ufi'nin geçtiği ileri sürüldü. 
     Suudi Arap sermayesiyle Londra'da basılan Eş Şark El Avsat gazetesi, Suudi Arabistan polisinin en çok arananlar listesinde yer alan 38 yaşındaki El Ufi'nin El Mukrin'in yerine ''El Kaide'nin Suudi Arabistan'daki lideri'' olduğunu yazdı. 
     Gazete, söz konusu bilgiyi El Kaide'nin yaptığı ileri sürülen yazılı bir açıklamadan edindiğini belirtti, ancak başka ayrıntı vermedi. 
     Bu arada, El Ufi'nin El Kaide'nin Suudi Arabistan liderliğine getirildiği, merkezi Washington'da bulunan bir Suudi Arap kuruluşu olan ve kendisini bağımsız kuruluş olarak tanıtan ''The Saudi Institute'' Suudi Enstitüsü tarafından da duyuruldu. 
     Kuruluş, bir elektronik posta mesajında, ''El Kaide, 38 yaşındaki El Ufi'yi yeni lideri olarak atadı'' ifadesini kullandı. 
     Yine Suudi sermayeli olan ve Londra'da basılan El Hayat gazetesi de, ''Salih El Ufi, Suudi Arabistan'daki Al Kaide kadrolarında en tehlikeli olan kişi'' ifadesine yer verdi. 
     El Kaide ise henüz bu konuda bir doğralama yayınlamadı. 
     Mart 2004'te öldürülen Yemenli Halid Ali Hac'ın yerine geçen El Mukrin'in, Amerikalı rehine Paul M. Johnson'ın başının kesilerek öldürülmesi olayının sorumluluğunu üstlenen, ''Arap Yarımadasında El Kaide'' adlı grubun lideri olduğuna inanılıyordu. Söz konusu grup, Suudi Arabistan'daki Batılılara yönelik saldırıların çoğunun sorumluluğunu üstlenmişti. 
     
</TEXT>
</DOC>
