<DOC>
<DOCNO> 221633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/dunya/dun04.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   ABD, Afganistan için Türkiye'den asker istiyor 
   ABD Dışişleri Afganistan Koordinatörü Büyükelçi William Taylor, Türkiye'den Afganistan'daki istikrarın sağlanmasına ek katkı yapmasını talep etmek için dün Ankara'ya geldi. Dışişleri Bakanlığı yetkilileriyle bugün bir araya gelecek Taylor'ın gündeminde, Türkiye'nin Afganistan'a katkısını artırması talebinin yer aldığı bildirildi. ABD'nin, barış gücü ISAF'ın yanı sıra ilk kez, Afganistada yürüttüğü "Sınırsız Özgürlük Operasyonu"na OEF da destek istemesinin gündemde olduğu öğrenildi. OEF'e sadece İncirlik Üssü'nü açarak lojistik destek veren Türkiye, talebi kabul etmesi halinde çok sayıda asker ve teçhizatı bölgeye sevketmek durumunda kalacak. 
   
   Kuzey Birliği lideri kalp krizi geçirdi 
   İtalya'da, aşırı sağcı Kuzey Birliği Partisi lideri ve Reformlardan Sorumlu Devlet Bakanı Umberto Bossi kalp krizi geçirdi. Umberto Bossi'nin kaldırıldığı Varese kentindeki hastaneden yapılan açıklamaya göre, Bossi'nin sağlık durumu ciddi, ancak çok ağır değil. 
   
   Bakü-Ceyhan boru hattına sanal koruma 
   Türkiye, Azerbaycan ve Gürcistan, Bakü - Ceyhan petrol boru hattına düzenlenebilecek terör eylemlerine karşı ortak tatbikat düzenleyecek. "Eternity" adındaki tatbikat haziranda Azerbaycan'da yapılacak. Gürcü ordu sözcüsü Albay İrakliy Batkuaşvili, bilgisayar ortamındaki tatbikatın Bakü - Ceyhan boru hattının tamamlanmak üzere olduğu bir dönemde yapılmasının önemli olduğunu belirtti. 2005'te hizmete girmesi beklenen hattan yılda 50 milyon ton petrol taşınması planlanıyor. Hattın 235 kilometresi Gürcistan, 449 kilometresi Azerbaycan, 1059 kilometrelik bölümü de Türkiye'den geçiyor. 
   
   Blair NYT'da başka yalancılar da var 
   ABD'de yalan haber ürettiği ortaya çıkınca New York Times'tan istifa eden eski muhabir Jayson Blair, gazetede h l uydurma haber yazan muhabirler olduğunu iddia etti. Otobiyografisi geçtiğimiz günlerde piyasaya çıkan Blair, gazetede kendisini örnek alan muhabirler olduğunu ileri sürdü. 
   
   Türkiye'de hapisteki gazeteci sayısı azaldı 
   Gazetecileri Koruma Komitesi CPJ , tüm dünyadaki gazetecilerin durumunu değerlendirmek amacıyla hazırladığı 2003 yılı raporunda, Türkiye'de hapisteki gazetecilerin sayısında önemli düşüş olduğunu bildirdi. CPJ raporunda, 2003 yılında 136 gazetecinin demir parmaklıklar arkasında bulunduğu, hapishanelerinde en fazla gazeteci olan ülkenin Çin olduğu belirtildi. CPJ, 2003'te 36 gazetecinin görev başında öldürüldüğünü, bunların 13'ünün Irak savaşını takip ederken öldüğünü duyurdu. Uluslararası Basın Enstitüsü IPI raporunda ise, 2003 yılında öldürülen gazeteci sayısının 64 olduğu belirtildi. 
   
   
   
</TEXT>
</DOC>
