<DOC>
<DOCNO> 242544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/siyaset/siy03.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'liler Altındağlı olacak 
</HEADLINE>
<TEXT>


Yeni yönetmeliğe göre Kıbrıslı Türklerin Türk vatandaşı olması için başvurmaları yeterli olacak. Kayıtlar Ankara'nın Altındağ Nüfus Müdürlüğü'nde tutulacak 

ANKARA Milliyet 


İçişleri Bakanlığı'nın, evlenme nedeniyle Türk vatandaşlığını kazanacak yabancılarla Türk vatandaşlığına geçmek isteyen KKTC'liler için hazırladığı yönetmelik yürürlüğe girdi. Yeni düzenlemeye göre, yabancıların en az 3 yıl boyunca evli kalması koşuluyla Türk vatandaşlığına izin verilirken, KKTC'lilerin başvuru dilekçeleri yeterli olacak ve doğrudan Ankara'nın Altındağ Nüfus Müdürlüğü'ne kayıtları yapılacak. 
İçişleri Bakanlığı'nın yönetmeliğine göre, Türk vatandaşlığına geçmek isteyen KKTC'liler için işlemler basitleştirildi. KKTC'liler konsolosluk veya valiliklere Türk vatandaşı olmak istediklerini beyan ettikleri takdirde vatandaşlığı kendiliğinden kazanacak. KKTC'lilerin sadece, hangi tarihte ve nerede KKTC vatandaşı oldukları, evliyseler eşinin, varsa reşit olmayan çocuklarının kimlikleri ve aile bağlarını kanıtlayan resmi belge örneklerini dilekçe ekinde sunmaları gerekiyor. 
KKTC'lilerin tamamlanan dosyaları Nüfus ve Vatandaşlık İşleri Genel Müdürlüğü'ne gönderilecek. İnceleme sonucu Türk vatandaşlığını kazandığı anlaşılan kişilerle birlikte işlem gören küçük çocuklarının adına yasa yoluyla Türk Vatandaşlığını Kazanma Bildirim Formu düzenlenecek. Daha sonra bu kişiler, Ankara Altındağ İlçesi Nüfus Müdürlüğü'nde tutulan, "Konsolosluklar Kütüğü"ne tescil edilecek. Bir Türk'le evli olan KKTC'liler de eşlerinin kayıtlı olduğu yere tescillenecek. 


</TEXT>
</DOC>
