<DOC>
<DOCNO> 241804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonyas19.html </URL>
<DATE> 2004/05/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
'Yılın düğünü'nde 23 bin polis ve 5 uçak 
</HEADLINE>
<TEXT>

     İspanya Veliaht Prensi Felipe ile eski gazeteci Letizia Ortiz'in yarınki evlilik töreninde, 23 bin polis, F-18 tipi 4 uçak ve NATO'dan gelen AWACS uçağıyla güvenliğin sağlanmasına çalışılacak. 
     İspanya'da ''yılın olayı'' olarak nitelendirilen düğüne katılmak için, çoğunluğu Latin Amerika ülkeleri olmak üzere 30 ülkeden devlet ve hükümet başkanları ile dünyanın dört bir yanındaki 40 kraliyet ailesinin üyeleri başkent Madrid'e geldi. 
     Kent merkezindeki 12 büyük caddeyi ve bazı metro duraklarını kapatan polis, araçların park etmesine izin vermiyor. Kentin giriş ve çıkış noktalarında güvenlik görevlileri sürekli kontroller yaparken, belirli noktalarda keskin nişancılar bekletiliyor. 
     Özellikle havadan gelecek bir saldırıya karşı önlemler alan İspanya, yarın Madrid hava sahasını sivil ulaşıma kapatacak. 
     La Razon gazetesi, radikal İslami terör örgütlerinin veya İspanya'daki terör örgütü ETA'nın yarın Madrid'in çevresindeki bölgelerde terörist saldırıda bulunması olasılığına karşı, polis ve jandarmanın tetikte olduğunu yazdı. 
     Bu arada, yaklaşık 20 milyon euroya mal olacak düğüne İspanyolların büyük ilgi gösterdiği gözleniyor. 
     Kentin önemli meydanları ve binaları pembe, sarı, beyaz renklerle ışıklandırılırken, binlerce Madridli bunları görmek için akşamları sokaklara dökülüyor. Kaos ve izdiham yüzünden güvenliğin sağlanmasında sorun olacağını düşünen polis, bu akşam ışıklandırma yapılmayacağını da halka duyurdu. 
     Madrid Belediyesi'nin, meydanları süslemek için 1 milyon 200 bin çiçek kullandığı bildirildi. Düğün kortejinin geçeceği sokaklardaki evlerin balkonlarına asılması için 6 bin bayrak dağıtılırken, 455 gönüllü, Prens Felipe ve Letizia'nın selamlanması için yarın halka 180 bin yelpaze, kurdele ve çiçek dağıtacak. 
     
     NİKAH 

     36 yaşındaki Prens Felipe ile 32 yaşındaki Letizia, yarın sabah 11.00'de Almudena Katedrali'nde yapılacak dini nikahtan sonra kraliyet ailesine ait 1952 model Rolls Royce Phantom IV marka üstü açık otomobille Atocha Kilisesi'ne gidecek ve İspanyol kraliyet ailesinin geleneğine uygun olarak yeni Prenses Letizia, kilise içindeki Meryem Ana heykelciği önüne düğün çiçeğini bırakacak. 
     Yeni evli çift, daha sonra kraliyet sarayına dönerek, burada 1400 özel davetli için verilen öğle yemeğine katılacak. 
     Yemeğin mönüsünde Navarra, Ribera del Duero, Malaga, Somontano ve Barbera şaraplarının sunulacağı, düğün pastasının 170 kilogram ağırlığında ve 2 metre uzunluğunda olacağı bildirildi. 
     Öte yandan, düğünü canlı yayınlayacak İspanyol devlet televizyonu, haftalardır devam eden çalışmalarını tamamlarken, dünyada 1 milyara yakın kişinin yarın televizyonlardan düğünü izleyeceği tahmin ediliyor. 
     
     YAĞMUR BEKLENİYOR 

     Bu arada Madrid'de son 10 yıldır 22 mayıs günleri yağmur yağmamasına rağmen, meteoroloji uzmanları, yarın yüzde 80 olasılıkla yağmur yağacağını tahmin ediyor. 
     Düğün kortejini izlemek için sokaklara dökülecek Madridliler yağmurun düğünün atmosferini bozmasından endişe ediyor. Madrid Belediyesi ise yağış olasılığının göz önüne alındığını ve gerekli hazırlıkların yapıldığını açıkladı. 
     
</TEXT>
</DOC>
