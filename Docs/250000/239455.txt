<DOC>
<DOCNO> 239455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur08.html </URL>
<DATE> 2004/05/12/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkbank komisyonu, yarın Mesut Yılmaz'ı dinleyecek 
</HEADLINE>
<TEXT>

     Türkbank ihalesine fesat karıştırıldığı iddialarını soruşturan Meclis Komisyonu, yarın eski Başbakan Mesut Yılmaz'ı dinleyecek. 
     Türkbank ihalesine fesat karıştırarak devlet zararı oluşmasına yol açtıkları iddialarıyla ilgili olarak Yılmaz ve eski Devlet Bakanı Güneş Taner hakkında kurulan Meclis Soruşturma Komisyonu, bugüne kadar işadamı, bankacı, Emniyet, Maliye ve Hazine bürokratlarının da aralarında bulunduğu 49 kişinin bilgisine başvurmuştu. Komisyon, yarın da eski Başbakan Mesut Yılmaz'ı dinleyecek. Eski Devlet Bakanı Güneş Taner'in ise önümüzdeki hafta komisyona bilgi vermesi bekleniyor. 
     Çalışma süresi 25 Haziran 2004'e kadar uzatılan Meclis Soruşturma Komisyonu, dinleme çalışmalarının ardından değerlendirmesini yaparak TBMM Başkanlığı'na sunacağı raporu hazırlayacak. 
     
</TEXT>
</DOC>
