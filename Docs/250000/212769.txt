<DOC>
<DOCNO> 212769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur28.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Süha Arın vefat etti 
</HEADLINE>
<TEXT>

     Yönetmen Süha Arın, bir süredir tedavi gördüğü İstanbul Haseki Kardiyoloji Enstitüsü'nde vefat etti. 
     Alınan bilgiye göre, kalp yetmezliği tanısıyla 9 Ocak'ta hastaneye yatırılarak yoğun bakım ünitesinde kontrol altına alınan Arın, dün geceyarısına doğru yaşamını yitirdi. 
     Türk belgesel sinemasının ünlü yönetmenlerinden olan Arın'ın, ulusal ve uluslararası ödüle layık görülen 30'un üzerinde belgesel filmi bulunuyor. 
     Arın, ''Safranbolu'da Zaman'', ''Hattiler'den Hititler'e'', ''Midas'ın Dünyası'', ''Eski Evler, Eski Ustalar'', ''Mimar Sinan'' gibi birçok belgesel filmin yönetmenliğini yaptı. 
     Ankara Üniversitesi Basın Yayın Yüksekokulu'nda 1973-1983 yılları arasında öğretim görevlisi olarak ders veren Arın, son olarak İstanbul Yeditepe ve Beytepe üniversitelerinin iletişim fakültelerinde öğretim görevlisi olarak çalıştı. 
     Süha Arın'ın cenazesi, 4 Şubat Çarşamba günü öğleyin Teşvikiye Camii'nde kılınacak cenaze namazının ardından Aşiyan Mezarlığı'nda toprağa verilecek. 
     
</TEXT>
</DOC>
