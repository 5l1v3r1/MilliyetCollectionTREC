<DOC>
<DOCNO> 207710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun16.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarışmacıları "uyutmayan" TV programı hakkında soruşturma 
</HEADLINE>
<TEXT>

     İngiltere İletişim Üst Kurulu Ofcom, yarışmacılarından bir hafta boyunca uyumamasını isteyen televizyon programı hakkında soruşturma başlattı. 
     Ofcom sözcüsü, en dayanıklı yarışmacıya 172 bin 500 dolar ödül veren ''Shattered'' Mahvolmuş adlı yarışmayla ilgili soruşturmanın, halktan gelen tepkiler üzerine başlatıldığını söyledi. 
     Yarışmanın yayınlandığı Kanal 4 yetkilileri, katılımcıların sağlık durumunun kendileri için en önemli şey olduğunu ve gerekli önlemleri aldıklarını belirtirken, Birmingham Üniversitesi'nden sosyal psikolog Dr. Gary Wood, ''programın eğlence sınırlarını aştığını'' söyledi. 
     Programda, yarışmacılar 6 hafta boyunca çeşitli dayanıklılık testlerinden geçiriliyor. Son hafta uykunun da yasaklandığı programın yapımcıları, yalnızca yorgunluk, halüsinasyon ve paranoyadan şikayet ederek doktor muayenesinden geçen yarışmacıların ara sıra ''kestirmesine'' izin veriyor. 
     Katılımcıların sağlığını tehlikeye attığı için eleştiri alan ve her gün, kötü performans sergileyen 1 katılımcının elendiği yarışmanın birincisi, gelecek cumartesi günü belli olacak. 
     
</TEXT>
</DOC>
