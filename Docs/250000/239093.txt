<DOC>
<DOCNO> 239093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy24.html </URL>
<DATE> 2004/05/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Çiçek ''Kişisel olarak başkanlık sistemini isterim" 
</HEADLINE>
<TEXT>

     Adalet Bakanı Cemil Çiçek, ''10. değişikliği yapıp, Anayasa'yı bir süre gündemimizden çıkarmamız lazım'' dedi. 
     Çiçek, TBMM'de gazetecilerin sorusu üzerine, Anayasa değişikliği çalışmalarının yapıldığı Meclis Uzlaşma Komisyonu'nun, CHP'nin üye vermemesi nedeniyle henüz çalışmalarına başlayamadığını söyledi. 
     1982 Anayasası'nın 9 kez değiştirildiğini ve değiştirilmesi gereken daha birçok maddesi bulunduğunu ifade eden Çiçek, bu konuda başta yargı olmak üzere çeşitli çevrelerden talep geldiğini kaydetti. 
     CHP'nin de katkısı ile Anayasa'da geniş kapsamlı bir değişikliğe ihtiyaç olduğunu bildiren Adalet Bakanı Çiçek, ''10. değişikliği yapıp, Anayasa'yı bir süre gündemimizden çıkarmamız lazım'' diye konuştu. 
     Adalet Bakanı Çiçek, ''Anayasa'da değişiklik yapılarak başkanlık sistemine geçilmesini arzu eder misiniz '' şeklindeki soruyu özetle şöyle yanıtladı 
     ''Kişisel olarak başkanlık sistemini isterim. Orada kuvvetler ayrımı ortaya çıkardı, orada herkesin sorumluluk alanı belirlenmiştir. Bugün tek parti iktidarda, istisnai bir durum var. Oysa başkanlık sisteminde sürekli olarak istikrar da sağlanmış olur. İdare daha az politize olur. Bugünkü sistemde doğru olan değil, politik olanlar yapılıyor. Türkiye'nin zamanını politik olandan değil, doğru olandan yana kullanması lazım.'' 
     
</TEXT>
</DOC>
