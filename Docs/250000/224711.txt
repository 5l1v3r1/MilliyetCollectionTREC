<DOC>
<DOCNO> 224711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/kohen.html </URL>
<DATE> 2004/03/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Tehlikeli gidiş... 
</HEADLINE>
<TEXT>

   
   FELÇLİ olması nedeniyle tekerlekli sandalye ile dolaşan ve gözü görmeyen Şeyh Ahmet Yasin'in aslında bir terörist görünümü yoktu. HAMAS'ın kurucusu ve ruhani lideri, İsrail'e karşı giriştiği mücadelede, bu yolda teşvik ettiği birçok genç militanları gibi, bir gün şehit olmayı arzuladığını söylüyordu. 
   İsrail'in dün Gazze'de giriştiği saldırı, onu bu arzusuna kavuşturdu. Hayatının bu şekilde son bulması, onu Filistin direnişinin sembolü olarak gören geniş kitleleri ayağa kaldırdı. 
   İsrail'in Şeyh Yasin'i ortadan kaldırma niyeti yeni değil. Geçen eylülde İsrail ordusunun giriştiği benzer bir saldırı, HAMAS liderinin hafif yaralanması ile sonuçlanmıştı. 
   Şaron hükümetinin bu konudaki kararlılığının nedeni açık İsrail her zaman Şeyh Yasin'i kendisine karşı yönelik terör hareketinin "Bin Ladin"i olarak görmüştür. HAMAS'ın Filistin otoritesinin de zayıf olduğu Gazze'de iyice yerleşmesi ve son zamanlarda büyük saldırılarda bulunması sonuncusu Aşdot Limanı'na karşı İsrail'in sabrını taşırmıştır. Şaron hükümeti Şeyh Yasin'i yok etme planını yaşama geçirirken, bunun kısa vadede misillemelere yol açacağını, ama daha uzun vadede HAMAS'ı zayıflatacağını hesaplamıştır. Ne var ki, bu hesabın çarşıya hiç uymaması ve tamamen ters tepmesi ihtimali de büyüktür. 
   
   ŞİDDETE başvuran örgütlerin "başsız" kaldığı bazı hallerde, zayıfladıkları veya dağıldıkları görülmüştür ama bunun HAMAS'ın başına geleceği şüphelidir. 
   Şeyh Yasin ruhani sıfatı ile birlikte, bir sembol olmuştu. Onun bu şekilde ortadan kaldırılması sadece örgütü değil, aynı yöntemlerle mücadele eden ama HAMAS'tan ideolojik bakımdan ayrılan diğer örgütleri ve daha önemlisi halk kitlelerini harekete geçirmiştir. Diğer bir deyişle İsrail'in giriştiği operasyon, HAMAS'ı güçlendiriyor ve korktuğu terörizmi daha da ateşliyor... 
   
   BUNDAN sonra neler olabileceğini tahmin etmek zor değil... 
   HAMAS ve onunla beraber diğer örgütler çok şiddetli bir intikam kampanyası açacak. İsrail halkının özlemini çektiği barış ve güvenlik, şimdi büsbütün hayal olacak. Şiddet kısır döngüsü daha da tehlikeli boyutlar alacak. 
   İsrail ile Filistin yönetimi arasında planlanan görüşmeler gerçekleşmeyecek, barış için düşünülen "yol haritası" tamamen rafa kalkacak. 
   Şeyh Yasin'in öldürülmesinin Arap dünyasında yarattığı öfke ve infial, İsrail'in Mısır, Ürdün, Kuveyt gibi ılımlı ülkelerle ilişkilerini de bozacak. Bir yandan Arap alemi radikalleşirken, diğer yandan İsrail de daha izole olacak. 
   İsrail - Filistin çatışmasının tırmanırken tüm bölgede ve hatta küresel çapta sürtüşmelere ve gerginliklere yol açması olasılığı büyük. Arap ve İslam dünyasındaki öfke, İsrail'in hamisi olarak görünen ABD'ye karşı da yönlenecek. Seçim yılı içinde Bush yönetiminin hele Irak'ta başının iyice dertte olduğu bir dönemde bu krizi yatıştırması çok zor olacak... 
   Nihayet bölgede şiddetin tırmanması halinde, "El Kaide"nin de devreye girmesi ve böylece bu yeni dalganın küresel boyutlar alması da mümkün... 
   İşte bölge ve dünya, şimdi böyle büyük bir tehlikeye doğru gidiyor... 
   
      
   
   
</TEXT>
</DOC>
