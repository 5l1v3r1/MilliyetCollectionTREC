<DOC>
<DOCNO> 248943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun26.html </URL>
<DATE> 2004/06/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
KKTC'de koalisyon için ilk adım... 
</HEADLINE>
<TEXT>

     KKTC Cumhuriyetçi Türk Partisi CTP Genel Başkanı ve Başbakan Mehmet Ali Talat, ''üçlü koalisyonun güçlü bir koalisyon olacağını'' belirterek, ''Bu hükümetin oluşması için çalışma başlatıyoruz'' dedi. 
     KKTC'de 13 Ocak'ta kurulan CTP-Demokrat Parti DP koalisyon hükümetinin mecliste azınlığa düşmesinin ardından başlatılan yeni hükümet arayışları çerçevesinde, Talat, DP Genel Başkanı, Dışişleri Bakanı ve Başbakan Yardımcısı Serdar Denktaş, Barış ve Demokrasi Hareketi BDH Genel Başkanı Mustafa Akıncı, Cumhuriyet Meclisi'nde bir araya geldi. 
     Liderler başkanlığında bir araya gelen heyetler, CTP-DP-BDH üçlü koalisyonu kurulması çalışmalara başladı. 
     Talat, görüşme öncesinde yaptığı açıklamada, CTP-DP koalisyonunun ''toplumsal uzlaşı ve barış vizyonuyla kurulduğuna'' işaret ederek, hükümetin bu hedefe ulaştığına inandığını söyledi. Çok çalışmalarına rağmen Kıbrıs sorununa çözüm bulunamadığını, ancak bunun sorumlusunun kendileri olmadığını kaydeden Talat, ayrılmalar nedeniyle hükümetin azınlığa düştüğünü söyledi. 
     İlk kez bugün üçlü görüşme yaptıklarını ve hükümet çalışmasını başlattıklarını ifade eden Talat, şöyle konuştu 
     ''Bana göre hükümetimiz çözüm vizyonunu kaybetmeden, artık yeni şartlarda izolasyonu ortadan kaldırmak için, Kıbrıslı Türklerin ekonomik geriliğinin nedeni olan ekonomik, siyasal, sosyal, kültürel izolasyonu ortadan kaldırma hedefini önüne koymak durumundadır. Ve tabii ki hükümetimiz Avrupa Birliği ile başlamış olan harmanizasyon sürecini sonuçlandırmak, Kıbrıs Türklerini Avrupa standartlarına çıkarmak, böylece demokratik, sivil bir iradeyi hayata geçirmek hedefiyle hareket etmelidir ve edecektir.'' Demokratikleşme ve sivilleşmenin Kıbrıs Türkünün hakkı olduğunu vurgulayan Talat, AB normlarının zaten bunu gerektirdiğini belirtti ve şöyle devam etti 
     ''Bu hedeflerimizi şaşmadan ileriye götürmek durumundayız. Üçlü bir koalisyon, sanıyorum ki güçlü bir koalisyon olacaktır. Çünkü değişik görüşlere sahip üç partinin bir araya gelerek oluşturacağı bir koalisyon, toplumun daha geniş kesimlerine hitap etmesi açısından ve belki birbirlerinin sivri yanlarını, sıkıntılarını, sorunlu yanlarını ortadan kaldırabilecek çeşitli düzenlemeleri de içermesi bakımından toplumsal barışı daha da sağlama doğrultusunda hareket edebilecek bir hükümet olacaktır.'' 
     
     SERDAR DENKTAŞ ''RUMLARIN YAKLAŞIMI ÇÖZÜMÜ ENGELLEDİ'' 
     DP Genel Başkanı Denktaş da CTP-DP hükümetinin ocak ayından beri uyumlu bir çalışma sürdürdüğünü anlattı. 
     CTP-DP hükümetinin, dış politikada yapılması gerekenleri yerine getirdiğini, çözüme ulaşılmamasının nedeninin Kıbrıslı Türkler olmadığını ifade eden Denktaş, Rum tarafının yaklaşımının çözümü engellediğini vurguladı. 
     Dünyanın anladığı dilde hareket eden bir hükümet olduklarını, ancak bazı milletvekillerinin ayrılmasıyla hükümetin azınlık durumuna düştüğünü kaydeden Denktaş, üç partinin katılımıyla yeni bir ortaklık denemesine başladıklarını söyledi. 
     Dış temaslar nedeniyle hükümet oluşturma çalışmalarının geciktiğine işaret eden Denktaş, üçlü koalisyon kurulsa da dış temasların artarak devam edeceğini, ancak içeride de halkın icraat beklediğini belirtti ve ''Hayırlı olsun'' dedi. 
     BDH Genel Başkanı Akıncı ise, 24 Nisan'dan sonra yeni bir sürecin başladığına işaret ederek, Rumların referandumda ''hayır'' demesinin, Kıbrıs Türklerinin çözüm perspektifini bertaraf etmemesi gerektiğini kaydetti. 
     Yeni kurulacak hükümetin çözüm vizyonunu göz ardı etmemesi gerektiğini ifade eden Akıncı, üçlü hükümetin, halkın beklentilerine uygun olacağını söyledi ve şöyle konuştu 
     ''Eğer biz tek bir rehbere, iyi yol göstericiye kulak verirsek arada bir sıkıntı olmaz. Uyumlu ortaklık, uyumsuz bir ortakla bozulmaz. Ama yeter ki rehberimiz halk olsun, halkın iradesi olsun. Biz, halkımızın 24 Nisan'da bu rehberliği yaptığına inanıyoruz.'' Bu arada görüşmenin başlamasından yaklaşık yarım saat sonra Talat, görüşmeden ayrıldı. Talat, ''toplantıdan neden ayrıldığının'' sorulması üzerine gülerek, ''İçeride kavga çıktı'' dedi. 
     
</TEXT>
</DOC>
