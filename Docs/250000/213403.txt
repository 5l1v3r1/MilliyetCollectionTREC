<DOC>
<DOCNO> 213403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/ekonomi/eko03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fiyat artışı ve vergi ayarlamasına gerek yok' 
</HEADLINE>
<TEXT>

   Merkez Bankası faizleri 2 puan indirdi. Bankadan yapılan açıklamada, IMF'nin aksine "Asgari ücret ve emekli maaşlarının yarattığı maliyet, fiyat ve vergi ayarlamalarından ziyade diğer harcamaların kısılmasına yönelik olmalı" denildi 
   
   Merkez Bankası dün yaptığı açıklamada, özellikle son dönemde, asgari ücret ve emekli maaşlarının enflasyon hedefinin üzerinde belirlenmesinin, gelecek dönem enflasyonu ve bütçe disiplini çerçevesinde kamuoyunda geniş biçimde tartışıldığı hatırlatılarak, "9 Ocak 2004 tarihli duyuruda belirtildiği gibi, bu gelişmelerin, son dönemlerdeki verimlilik artışları dikkate alındığında ve bu artışların yakın gelecekte de sürmesi halinde, alınacak tedbirlerin kamu fiyat ayarlamaları ve maliyet artırıcı vergi ayarlamalarından ziyade diğer harcamaların kısılmasına yönelik olması kaydıyla, maliyetler kanalıyla enflasyon açısından bir sorun yaratmasını uzak ihtimal olarak görmektedir" denildi. 
   
   Bütçede ek yük 
   Bu uygulamanın bütçe üzerine getirdiği ek yükün ortadan kaldırılması gerektiği, böylelikle alt gelir gruplarını gözeten, ancak büyüme ve enflasyonla mücadelede elde edilen başarının arkasındaki temel unsurlardan birisi olan mali disiplini de tehlikeye düşürmeyen bir politika izlenmiş olacağı vurgulandığı hatırlatılan açıklamada, bu önlemlerin bir yararının da talep artışı yoluyla oluşabilecek enflasyonist etkilerin önemli ölçüde bertaraf edilmesi olacağı üzerinde duruldu. 
   
   Mali disiplin 
   Mali disiplinin, Türkiye'de son iki yılda hem yüksek bir büyüme hızına ulaşmakta hem de enflasyonla mücadelede elde edilen başarının arkasındaki temel unsurların başında geldiğinin belirtildiği açıklamada, "Dolayısıyla, mali disiplinden ödün verilmekte olduğu ya da orta vadede bu ödünün verilebileceği yönündeki sinyaller, oluşturulması son derece güç olan, ancak bozulması da son derece kolay olan güven ortamını olumsuz etkileyecek, büyüme ve enflasyonla mücadelede elde edilen başarı kalıcı olmayacaktır" denildi. 
   
   Beklenen faiz indirimi gerçekleşti    Merkez Bankası, dün piyasada beklenen gecelik ve bir haftalık faiz oranlarının yüzde 26'dan yüzde 24'e düşürdü. İnterbank'ta saat 16.00 - 16.30 arası gecelik vadede uygulanan MB borç verme faiz oranı yüzde 36'dan yüzde 34'e düşürülürken, yüzde 5 olan borçlanma faizi değiştirilmedi. Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve 1 haftalık vadelerde tanınan borçlanma imkanının faiz oranları da yüzde 28'den yüzde 26'ya çekildi. 
   Ayrıca, yüzde 6'ya düşürülen MB Döviz ve Efektif Piyasaları'nda bankalara borç alabilme limitleri çerçevesinde sağlanan bir hafta vadeli döviz depolarına uygulanan faiz, bankaların döviz likiditesindeki olumlu gelişmeler dikkate alınarak yüzde 10'a çıkarıldı. 
   
   Kontrollü canlanma    Açıklamaya göre, son altı aylık dönemde mevsimsellikten arındırılmış aylık enflasyonun, ortalama olarak, tarım dışı TEFE'de yüzde 0,5, gıda dışı TÜFE'de ise yüzde 0,7 olması, genel enflasyon eğiliminin yıl sonu hedefi ile tutarlı bir düzeyde bulunduğuna işaret ediyor. 
   Hizmet sektörü fiyat artışlarında gözlenen göreli yavaşlama ve bu sektörde ocak ayı fiyat artışının yıl sonu hedefi ile uyumlu gerçekleşmesinin 2004 yılı enflasyonu açısından olumlu bir sinyal olduğu bildirilen açıklamada, "Yine de mevcut veriler ışığında iç talepteki canlanmanın kontrollü bir şekilde gerçekleşmesi ve bekleyişlerin doğru yönetilmesi h l kritik önem taşımaktadır" denildi. 
   
   'Rehavete kapılmayın'    Merkez Bankası'nın açıklamasında, enflasyonla mücadelede sağlanan başarıya karşın, kalıcı fiyat istikrarına ulaşılabilmesi açısından alınması gereken daha çok mesafe olduğunun gözden kaçırılmaması gerektiği belirtildi. Açıklamada, şöyle denildi "2004 yılında enflasyona ve diğer temel makroekonomik büyüklüklere ilişkin hedeflere ulaşılması açısından oluşabilecek en büyük risk, bugüne kadar elde edinilen kazanımlar karşısında rehavete kapılıp ekonomik programın gevşetilme eğilimine girilmesidir. Yaşanan tecrübeler, ekonomik programların temel ilkelerinden verilen ödünlerin uzun vadeli istikrarı tehdit ettiğini ve ekonomik maliyetleri artırdığını defalarca göstermiştir.'' 
   
   Gelişmeler izlenecek    Enflasyonun genel eğilimindeki düşüşüne paralel olarak faizlerin de kademeli olarak düşmesinin sürpriz olmayacağının belirtildiği açıklamada, "Ancak, Merkez Bankası'nın bu öngörüsü 'koşullu' bir öngörüdür" denildi. 
   O koşulun da bütçe disiplini ve yapısal reformların sürdürülmesi olduğu ifade edilen açıklamada, "Merkez Bankası bundan sonra da enflasyonu belirleyen temel faktörlere ilişkin gelişmeleri yakından izleyecek kısa vadeli faiz oranlarını, olumlu gelişmelerde olduğu gibi, enflasyon bekleyişlerini bozacak ve fiyat istikrarını tehdit edecek gelişmelerin ortaya çıkması halinde de etkin olarak kullanacaktır" denildi. 
   
   
</TEXT>
</DOC>
