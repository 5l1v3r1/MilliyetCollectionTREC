<DOC>
<DOCNO> 219434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun01.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Müzakerelere Türkiye'nin ricası ile girdim'' 
</HEADLINE>
<TEXT>

     KKTC Cumhurbaşkanı Rauf Denktaş, kendisinin Annan planına inanmayan ve planın ne denli zararlı olduğunu bilen bir kişi olduğunu belirterek, ''Kıbrıs müzakerelerine Türkiye'nin ricası üzerine girdiğini'' açıkladı. 
     Bayrak Televizyonu'nda BRT bu akşam canlı yayımlanan Akis programında Mete Tümerkan'ın sorularını yanıtlayan Denktaş, '' Siz bu sürece istemeden girdiniz, süreci bozmak için girdiniz, bozamayacağınız bir şey görürseniz bir şekilde çekilirsiniz diye iddialar var. Böyle bir şey var mı'' sorusuna şu yanıtı verdi 
     ''Ben açık söyledim. Ben Annan planını kabul etmeyen insanım. Annan planının ne denli zararlı olduğunu bilen insanım, Annan planını olduğu şekliyle 'Kabul et' diyecek insan değilim. Ama Türkiye bize dedi ki 'Bizim olmazsa olmazlarımızı biliyorsunuz, bunları Annan planına koymak mümkündür. Biz bunun desteğini aldık' kabilinden sözler söylemiştir. Biz de o görevi yapmak için Annan planını halkımızı ezmeyecek, halkımıza yararlı olacak, Kıbrıs'ı uzlaşmaya getirecek, Avrupa Birliği kapısını açacak bir duruma getirebilir miyiz diye girdik. Getirmemek için değil, getirebilmek için girdik ve samimiyetle çalışıyoruz.'' Annan planında istediği değişiklikleri yapabilirse bunu halka söyleyeceğini, istenen değişikliklerin olmaması halinde de özür dileyip plandaki tehlikelerin devam ettiğini anlatacağını kaydeden Denktaş, bu durumda bir vatandaş olarak Annan planına oy vermeyeceğini belirtti. 
     Denktaş, ''Onun için, 'Yıkmak için gitti, yapmamak için gitti...' Bunlar manasız şeyler. Yapmamak isteseydim, girmezdim bu işe. Yapabilir miyim diye girdim, yapılacak bir iş vardır diye girdim ve Türkiye'nin de ricası üzerine girdim. 'Aman gir' dedikleri için girdim'' dedi. 
     
     ''AÇIKLAMALARIM, 'HAYIR' KAMPANYASI DEĞİL'' 

     Her gün görüşmelerin ardından yaptığı açıklamaların ''referanduma yönelik 'hayır' kampanyası'' olarak nitelendiğinin anımsatılması üzerine Denktaş, şimdiye kadar alkışlandığı veya küfredildiği için yolunu değiştirmediğini belirterek, yaptığı açıklamanın ''referanduma 'hayır' kampanyası olmadığını'' kaydetti. 
     Annan planında istenen değişikliği yapamazsa, halkından referandumda ''hayır'' demesini isteyeceğini bildiren Denktaş, ''Çünkü olduğu şekliyle Annan planı, bizi kısa bir zaman içerisinde ortadan kaldıracak. Rumun azınlığı yapıp perişan edecek bir plandır'' dedi. Görüşmelere, Türkiye ''Annan planı görüşülebilir, değişmesi lazımdır'' dedikten sonra katıldığını anlatan Denktaş, ''Eğer ben görüşmelere katılmasaydım, o zaman yine 'Türk tarafı masadan kaçtı' diye damga yiyecektik. İkincisi, görüşmelere katılacak olan kim olursa olsun, nereye götüreceğini de bilemezdik, ben de bilemezdim, halk da bilemezdi'' diye konuştu. 
     Denktaş, Ankara'da yapılan görüşmelerde ''olmazsa olmazların plana sokulması konusunda mutabık kaldıktan sonra New York'a gittiklerini'' belirtti. 
     
     ''HERKES SUSTURMAYA ÇALIŞIYOR'' 

     Karşılarında ''Annan planı vardır, Annan planı değişmez'' diyen bir dünya olduğunu, direnişleri karşısında ''değişebilir'' denmeye başlandığını kaydeden Denktaş, Türkiye'de ''değişebilir ve görüşülebilir'' dedikten sonra, görevlerini yapmaktan başka çareleri olmadığını söyledi. 
     Denktaş, görevlerinin, kendilerinin ve Türkiye'nin istediği değişiklikleri Annan planının içine koymak olduğuna, görüşmelerde bugüne kadar bunun yapılamadığına işaret ederek, mücadeleyi esneklikle sürdürdüklerini, Rumların da aynı esnekliği göstermesi gerektiğini belirtti. 
     Görüşmelerle ilgili açıklama yaptığı için eleştirilmesine tepki gösteren Denktaş, Rum basınının görüşmeleri tüm detaylarına kadar yazdığına dikkati çekerek, ''Ama ben bu işi erkekçe yapıyorum diye, halka verdiğim bir sözü tutuyorum diye ben göze batıyorum. Herkes susturmaya çalışıyor. Mümkün değil'' diye konuştu. 
     
     1 MAYISA KADAR BİTEN DİYENLERE ŞAŞIYORUM 

     Denktaş, Kıbrıs müzakerelerinin 1 mayısa kadar bitmeyebileceğini belirterek, '' 1 mayısa kadar bu iş biter diyenlere şaşıyorum'' dedi. 
     Denktaş, Bayrak Televizyonu'nda yayımlanan Akis programında, 1 mayısa kadar anlaşma sağlanmaması halinde AB kapısının kapanmayacağını ifade ederek, ''Yeter ki biz sağlam duralım'' diye konuştu. 
     ''Türkiye'yle birlikte iyi niyetle, işin halledilmesi için uğraştıklarını'' anlatan Denktaş, Türkiye'nin, kendileri kadar zorluğu bilmediği için, sağa sola, ''1 mayısa kadar bu iş biter sözü verdiğini'' kaydetti. Denktaş, bunun beklentileri artıracağını ve kendilerini büyük tavize zorlayacağını vurguladı. 
     Müzakere masasında Türkiye'yle birlikte hazırlanan ''olmazsa olmazları'' savunduklarını kaydeden Denktaş, ''Kıbrıs'ta yaşamayacak olan başkalarının hazırladığı bir planı masada bulduklarını ve planın görüşülmesi için büyük baskı olduğunu'' söyledi. 
     Denktaş, AB'ye girmenin rahatlığı içinde olan Rumların, Türk tarafının egemenliğini ve iki kesimliliği tanıması gerektiğini kaydetti. 
     Müzakere masasında meydana gelenlere de değinen Denktaş, görüşmelerde hava elektriklenince gergin havayı dağıtmak için zaman zaman eski görüşmelerden anılarını anlattığını aktardı ve ''Havayı yumuşak tutmak görevimiz'' dedi. 
     Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın görüşmelerdeki tutumundan gayet memnun olduğunu belirten Rauf Denktaş, bazılarının, kendisinin ''ak'' dediğine Talat'ın ''kara'' demesi beklentisi içinde olduğunu söyledi. 
     Denktaş, bir soru üzerine, perşembe günü gideceği Ankara'da Başbakan Recep Tayyip Erdoğan ile yapacağı görüşmede, gelinen durumu ve zorlukları anlatacağını belirterek, ''Gitmekte olduğumuz yerleri görüşeceğiz'' dedi. 
     Denktaş, BM Genel Sekreteri Kofi Annan'ın Yardımcısı Sir Kieran Prendergast'ın ziyaretiyle ilgili bir soruya karşılık da ziyaretin, Annan'ın konuya ilgisini gösterdiğini söyledi. Denktaş, '' Aman son fırsattır, acele edin mesajıyla gelmiş olabilir'' diye konuştu. 

     
</TEXT>
</DOC>
