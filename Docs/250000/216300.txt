<DOC>
<DOCNO> 216300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo16.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'a "özel prim" dopingi... 
</HEADLINE>
<TEXT>

     Konyaspor Kulübü Yönetim Kurulu, Galatasaray maçında alınacak galibiyete 3 milyar liranın üzerinde özel bir prim vermeyi planlıyor. 
     Kulüp Başkanı Mehmet Köseoğlu, ligde ikinci yarıdan çok umutlu olduklarını ve sıralamada hedefledikleri ilk 10'a mutlaka gireceklerini kaydetti. 
     Takımda uyumun tam anlamıyla yakalandığını ve antrenmanların çok keyifli geçtiğini ifade eden Köseoğlu, Galatasaray maçı hazırlıklarının da oldukça istekli devam ettiğini anlattı. 
     Köseoğlu, Galatasaray maçında Ogün ve Niyazi'den yoksun sahaya çıkacaklarını belirterek, şunları söyledi 
     ''Bu maç bizim için büyük önem taşıyor. İlk yarı kendi sahamızda yendiğimiz sarı-kırmızılı ekibi İstanbul'da mağlup etmek istiyoruz. İkinci yarıda ortaya koyduğumuz futbolla gücümüzü gösterdik. İyi gidişi sürdürmek için Galatasaray'ı deplasmanda yenmek zorundayız.'' Bu nedenle futbolculara özel prim vermeyi düşündüklerini ifade eden Köseoğlu, ''Normalde deplasman maçlarına 3 milyar lira prim veriyoruz. Galatasaray maçı primi bu rakamın üzerinde olacak. Belirleyeceğimiz özel primi, maçtan hemen önce soyunma odasında futbolculara açıklayacağız'' diye konuştu. 
     
</TEXT>
</DOC>
