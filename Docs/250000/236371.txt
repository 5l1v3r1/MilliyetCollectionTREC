<DOC>
<DOCNO> 236371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/siyaset/siy08.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurultay rüzg rı 
</HEADLINE>
<TEXT>


CHP muhaliflerini oluşturan 82 İstanbul delegesi, olağanüstü kurultayı toplamak için çalışmalara başladı. Muhalifler il il dolaşarak destek arayacak 

İSTANBUL Milliyet 


CHP'nin 82 İstanbul delegesi, olağanüstü kurultayın toplanması amacıyla 81 ildeki delegeleri ikna turuna çıkıyor. İstanbul Olağanüstü Kurultay Çalışma Komitesi Sözcüsü Ali Cihat Işık, "Bu bir taban hareketidir. Delegelerin planladığı bir iktidar hareketinin başlangıcıdır" dedi. 
Merter'deki Green Park Otel'de dün düzenlenen basın toplantısında konuşan Işık, İstanbul'daki 140 delegeden 82'sinin girişime destek verdiği söyledi. Delegeler adına kurulan 12 kişilik komitenin, olağanüstü kurultayı toplamak için çalışmalara başladığını belirten Işık, 81 ildeki kurultay delegeleriyle kolektif anlayış içinde hareket etme kararında olduklarını belirtti. 
Komite tarafından hazırlanan açıklamayı da okuyan Işık, son yerel seçimler CHP ve genel Türkiye solu için başarısızlıkla sonuçlandığını söyledi. CHP'nin sosyal demokrat ve çağdaş bir anlayışla çözümler üretemediğini belirten Işık şöyle devam etti 
"Toplum içinde adı kirliliğe çıkmış kişi veya kadrolar etkin konuma getirilmiştir. Parti yönetimi düzenli olarak hayatın her alanında çifte standartlı bir politika izlemiş, dürüst - emekçi kadrolarına ve topluma güven vermemiştir. Partiye inanan tüm kadrolar mağdur edilmiş. Parti yönetim kadroları ise, kendilerini bir şekilde var edecek yolları bulmuşlardır. Hedefimiz, merkezinde insan olan çağdaş ve üretken bir CHP'dir." CHP'yi kuruluşundan gelen hak ettiği yere taşıyabilmek için tepeden tırnağa yeniden yapılanmaya ihtiyaç bulunduğunu savunan Işık, "Anti demokratik tüzük maddelerinin değiştirilmesiyle birlikte klasik kast haline gelmiş tüm yönetim kadrolarının değiştirilmesini ve dolayısıyla seçimli olağanüstü kurultayın toplanmasını talep ediyoruz" dedi. 

İstifa istemiyoruz 
Işık, bir soru üzerine, CHP Genel Başkanı Deniz Baykal ile bu konuda görüşmediklerini ve istifasını istemediklerini söyledi. Işık, Kemal Derviş'in bu hareketle bir ilgisi olup olmadığı sorusu üzerine de, "Sayın Derviş partimizin milletvekilidir. Kendisiyle sadece o düzlemde arkadaşlarımızın ilişkisi vardır. Sorduğunuz biçimiyle değil" dedi. 
Işık, bir genel başkan adayları olmadığını ancak, CHP'nin çok zengin bir kadroya sahip olduğunu ve çok sayıda aday çıkarabileceğini sözlerine ekledi. 



</TEXT>
</DOC>
