<DOC>
<DOCNO> 205744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko07.html </URL>
<DATE> 2004/12/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Motorlu taşıtlar vergisi artıyor.. İşte yeni yılda vergiler... 
</HEADLINE>
<TEXT>

     Bazı mal ve hizmetlerin katma değer vergilerinde yapılan indirimler ile çeşitli vergi ve harçlardaki yıllık artışlar yarın yürürlüğe girecek. 
     Bazı gıda maddeleri ile eğitim ve sağlık hizmetlerindeki 10 puanlık KDV indirimi, yarından itibaren uygulanmaya başlanacak. 
     Bu çerçevede süt tozu, yumurta, reçel, pekmez, pestil, tahin helva, su ve maden suyunun da aralarında bulunduğu gıda maddelerinden yüzde 18 yerine yüzde 8 KDV alınacak. 
     Aynı şekilde irmik, erişte, her nevi ekmek Buğday unu ekmekler ve yufka hariç , simit, poğaça, galeta, kadayıf ile hububat, bakliyat, pirinç ve bulgurdan elde edilen un ve irmikler de yarından itibaren yüzde 18 yerine, yüzde 8 KDV'ye tabi olacak. 
     Taze meyve ve sebzeler ile bunların konserve, turşu, salamura ve kurutulmuşları da yüzde 8'lik KDV grubu içinde yer alacak. 
     Öğrenci taşıma servis hizmetleri ile yurtlarda verilen hizmetlere de yarından geçerli olmak üzere yüzde 18 yerine yüzde 8 uygulanacak. 
     Kurşun kalem, boya kalemleri, sulu boya ve pastel boyaları, okul defterleri, silgi, kalemtraş, cetvel, pergel, gönye ve iletki de yüzde 8 KDV uygulanan mallar arasına girecek. 
     Sağlık Bakanlığı tarafından ruhsatlandırılan ya da ithaline izin verilen beşeri tıbbi ürünler, koruyucu hekimlik, teşhis, tedavi ve rehabilitasyon hizmetleri ile ambulans hizmetlerinde de KDV, yarın yüzde 18'den 8'e inecek. 
     Tıbbi cihazlar ve bunların kiralanması hizmetleri ile belediyeler veya bunların iktisadi işletmeleri tarafından verilen atık su hizmetlerine de yüzde 8 oranında KDV uygulanacak. 
     
     MOTORLU TAŞITLAR VERGİSİ ARTIYOR 

     Çeşitli vergi ve harç tutarları da, yarından itibaren yüzde 11.2'lik yeniden değerleme oranı çerçevesinde artış görecek. Emlak vergisine tabi değerler ise yeniden değerleme oranının yarısı kadar zamlanacak. 
     Bu çerçevede otomobillerin motorlu taşıtlar vergisinde en düşük tutar 33 Yeni Türk Lirası, en yüksek tutar da 10 bin 8 YTL olacak. 
     Ocak ve Temmuz aylarında 2 eşit taksitte ödenen motorlu taşıtlar vergisinde yıllık tutar, 1-3 yaş grubunda yeralan ve motor silindir hacmi 1300 cm3'ü geçmeyen otomobillerde YTL cinsinden 250 liradan 278 YTL'ye çıkarken, 16 yaş ve yukarısı otomobil sahipleri de yeni yılda 33 YTL motorlu taşıtlar vergisi ödeyecek. 
     Motor silindir hacmi 1301 ile 1600 cm3 arasındaki otomobiller için 333 YTL yerine 444 YTL motorlu taşıt vergisi verilecek. Lüks otomobiller grubunda yer alan ve motor silindir hacmi 4001 cm3 ve daha yukarı olan otomobillere uygulanan en yüksek vergi de, 7 bin 506 YTL'den 10 bin 8 YTL'ye yükselecek. 
     1-6 yaş grubundaki minibüsler için 333 YTL olarak belirlenen motorlu taşıtlar vergisi, 46 kişi ve daha üstü koltuğu bulanan otobüsler için de bin 334 YTL olacak. 

     
</TEXT>
</DOC>
