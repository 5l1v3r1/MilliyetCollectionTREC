<DOC>
<DOCNO> 206153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/spo03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon durduruldu 
</HEADLINE>
<TEXT>

   Galatasaray'da Bülent, Hakan Ünsal, Arif ve Baliç'in gönderilmesi sözleşmelerindeki şartlar nedeniyle sezon sonuna ertelendi. Dört oyuncu kadroya giremese bile idmanlara çıkacak 
      HALİL ÖZER 

   
   Neşter vurulmuyor 
   LİGİN ilk yarısında alınan kötü sonuçlar nedeniyle takım içinde revizyon yapmaya hazırlanan Galatasaray'da operasyon sezon sonuna bırakıldı. Fatih Terim'in gönderilmesini istediği iddia edilen Bülent, Hakan Ünsal, Arif ve Baliç gibi yıldızların sözleşmelerindeki tazminat hakları, yönetime fren yaptırdı. Yıldızların ancak teklif gelmesi durumunda gönderileceği bildirildi. 
   
   Forma şansı yok 
   FATİH Terim'in, büyük umutlar bağlayıp, verim alamadığı bu oyuncuları ligin ikinci yarısında sakatlık ve cezalılar olmadığı takdirde kadroya almayacağı öğrenildi. Bülent, Hakan Ünsal, Arif ve Baliç'in takımla birlikte Antalya kampına gidecekleri de belirtildi. Bu arada emektar Kaptan Bülent Korkmaz'a sezon sonunda jübile yapması teklif edilecek. 
   
   Başınız dik olsun    Galatasaray Teknik Direktörü Fatih Terim, taraftarlara umut dolu mesajlar gönderdi, "Sadece değişim yaşıyoruz. Gelecek 10 yılın takımını hazırlıyoruz" diye konuştu 
   'Karamsar olmayın' 
   SÜPER Lig'in ilk yarısında kariyerinin en sıkıntılı günlerini geçiren Galatasaray Teknik Direktörü Fatih Terim, kulübün resmi dergisinden taraftarlara seslendi, umut dolu mesajlar verdi. Terim, gelecek 10 yıla damgasını vuracak Galatasaray'ı hazırladıklarını belirtip, "Karamsar olmayın. Sadece değişim yaşıyoruz. Başımızı dik tutmak için birçok nedenimiz var. Galatasaraylılık kültürünü korumalı, camia olarak kenetlenmeliyiz" dedi. 
   
   'Başarı modeliyiz' 
   TERİM, Galatasaray'ın bugüne kadar hep başarı modeli olarak alındığını hatırlattı. Terim şu görüşleri savundu "Galatasaray, Türkiye'nin UEFA'daki puanını yükselterek, tek başına 6 takımın Avrupa kupalarına katılmasını sağlamış, orta sıradaki takımlara da hedef kazandırmış, dolasıyla ligin kalitesini yükseltmiştir. Bize yüklendiğimiz sorumluluğu sonuna kadar taşımak yakışır. Galatasaray'ın başarısı için elbirliğiyle çalışıyoruz." 
   
   Eleştiriye teşekkür 
   GALATASARAY Teknik Direktörü, kötü sonuçlar nedeniyle medyada doruk noktaya tırmanan eleştiriler için de teşekkür etti. Teknik Direktör Fatih Terim, "Basının yorum ve eleştirilerine gözümüz ve yüreğimiz açık. Haklı olmadığına inandığımız yorumlardan dahi yararlanıyoruz. Basınımızın Galatasaray üzerinde sıklıkla durmasını, bizlere gösterilen ilginin bir göstergesi olarak görüyor ve tüm eleştiriler için teşekkür ediyoruz" yorumunu yaptı. 
   
   Florya'da iş başı    GALATASARAY'DA ikinci yarı hazırlıkları yıldızların da katılımıyla bugün tam kadro başlayacak. Pazar gününe kadar Florya Metin Oktay Tesisleri'nde çalışacak olan Galatasaray, ardından Antalya'da Efes Cup Turnuvası'na katılacak. Sarı - Kırmızılılar, 12 Ocak'ta Kaiserslautern ve 14 Ocak'ta Spartak Moskova ile karşılaşacak. Bu arada dün ailesiyle birlikte İstanbul'a gelen Frank de Boer, "Galatasaray'dan ayrılmayı düşünmüyorum"dedi. 
   
   Hakan Ünsal'a Rennes takibi    M.ALİ SABUNCU 

   FRANSA Ligi takımlarından Rennes, Galatasaray ile yol ayrımına gelen Hakan Ünsal için devreye girdi. Rennes'in Rumen hocası Laszlo Boloni'nin, Lucescu'yu arayıp, eski öğrencisiyle ilgili bilgi aldığı öğrenildi. Hakan Ünsal ile ön görüşmenin yapıldığı açıklanırken, Fransız kulübü yöneticilerinin Galatasaray ile masaya oturmak için önümüzdeki hafta İstanbul'a geleceği bildirildi. 
   
   
</TEXT>
</DOC>
