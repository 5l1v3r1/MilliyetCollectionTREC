<DOC>
<DOCNO> 220092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur06.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de karaya oturan patlayıcı yüklü gemi korkuttu 
</HEADLINE>
<TEXT>

     Çanakkale Boğazı'nda karaya oturan Ukrayna bayraklı patlayıcı yüklü gemi, Kıyı Emniyeti ve Gemi Kurtarma İşletmeleri Genel Müdürlüğü KEGKİ ekiplerince kurtarıldı. 
     KEGKİ yetkililerinden alınan bilgiye göre, Ukrayna'dan Beyrut Limanı'na giderken Çanakkale Boğazı Çamburnu mevkiinde karaya oturan 33 metre boyundaki 19 ton barut yüklü ''Delpin-1'' adlı Ukrayna bayraklı gemi, saat 23.30 sıralarında kurtarılarak yüzdürüldü. 
     Gemi, römorkörler eşliğinde Çanakkale demir yerine çekildi. 
     
     ŞÜPHELİ GEMİ 

     ''Delfin-1'' adlı gemi, Denizcilik Müsteşarlığı tarafından ''şüpheli gemi'' olarak değerlendirildi. Denizcilik Müsteşarlığı Ana Arama Kurtarma Koordinasyon Merkezi tarafından yapılan yazılı açıklamada, geminin, Montrö Boğazlar Sözleşmesi kapsamında Kuzey-Güney istikametinde Türk boğazlarından ''uğraksız geçiş'' yaparken, Çanakkale Boğazı Kilitbahir mevkiine yakın bir yerde karaya oturduğu ve boğazlara girmeden verdiği ''Seyir Planı-1'' raporunda boş olduğunu beyan ettiği kaydedildi. 
     Açıklamada, ''Yapmış olduğu hatalı seyir neticesinde karaya oturması nedeniyle uğraksız geçişi bozulan gemiye, Denizcilik Müsteşarlığı Çanakkale Liman Başkanlığı yetkilileri çıkarak ilk incelemelerini yapmış ve gemi konşimentosunda gemi yükünün patlayıcı olduğunu tespit etmişlerdir. Gemide, 391 kutu kapsül 10 bin 49 kilogram ve 88 tahta kutu içerisinde barut yükü 9 bin 245 kilogram olduğu görülmüştür'' denildi. 
     Geminin, Kıyı Emniyeti ve Gemi Kurtarma İşletmeleri Genel Müdürlüğü'nün ''Kurtaran-2'' römorkörü ile dalgıç daldırılması ve gemide sörvey yapılmasını müteakip saat 23.30'da yüzdürülerek Sahil Güvenlik nezaretinde emniyetli bir mevkiide demirletilmek üzere hareket ettirildiği belirtilen açıklamada, geminin Türk Boğazları Deniz Trafik Düzeni Tüzüğü'nü ihlal etmiş olması nedeniyle Çanakkale Liman Başkanlığı tarafından idari para cezası kesildiği kaydedildi. 
     Gemi kaptanının yanlış beyanı, geminin ve yükünün niteliği dikkate alınarak geminin, ''şüpheli gemi'' olarak değerlendirildiği bildirilen açıklamada, ''Geminin uğraksız geçişinin bozularak Montrö Boğazlar Sözleşmesi kapsamından çıkmış olması ve Türkiye'nin ulusal düzenlemeleri kapsamına girmesi nedeniyle ilgili makamlara olay rapor edilmiştir'' denildi. 
     
</TEXT>
</DOC>
