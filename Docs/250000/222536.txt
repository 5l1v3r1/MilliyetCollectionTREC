<DOC>
<DOCNO> 222536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo19.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Eksikler nedeniyle ideal kadroyu oluşturamıyoruz... 
</HEADLINE>
<TEXT>

     Birinci Süper Lig'de, hafta sonu deplasmanda Konyaspor ile karşılaşacak Adanaspor'da yöneticiler, eksikler nedeniyle ideal kadroyu oluşturamamaktan yakınıyor. 
     Adanaspor Teknik Sorumlusu Ahmet Ziya Yüce, Konyaspor'un iyi bir ekip olduğunu ancak şiddetle puana ihtiyaçları bulunduğunu, bununla birlikte sakat ve cezalı sporculardan dolayı son haftalarda sıkıntı yaşadıklarını söyledi. 
     Konyaspor karşılaşmasından puanla dönmeleri halinde, sahalarında üst üste yapacakları 3 maçı da kazanacaklarına inandıklarını belirten Yüce, şunları kaydetti 
     ''Konyaspor maçı bizim için çok önemli. Mutlaka puan almamız gerekiyor. Çünkü, ardından Fenerbahçe, Gençlerbirliği ve Bursaspor'u da sahamızda yenip, rakiplerimizle puan farkını kapatmayı arzuluyoruz. 
     Geçen hafta UEFA Kupası'ndan dolayı Gençlerbirliği maçının ertelenmesi nedeniyle Osmaniyespor ile yaptığımız özel maçta bazı oyuncularımıza şans tanıdım. Sakat ve cezalı sporculardan dolayı ideal kadromuzla maçlara çıkamıyoruz. Bu nedenle gerçek gücümüzü ve kapasitemizi sahaya yansıtamıyoruz.'' Yüce, İlker ve İbrahim'in kart cezalısı, Güngör'ün de sakat olduğunu belirterek, bu futbolcuların Konyaspor maçında forma giyemeyeceğini sözlerine ekledi. 
     
</TEXT>
</DOC>
