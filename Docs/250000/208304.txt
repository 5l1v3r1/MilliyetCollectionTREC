<DOC>
<DOCNO> 208304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun09.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den bir ilk... Uçak yolcularına ''risk rengi''... 
</HEADLINE>
<TEXT>

     Amerikan yönetimi, eşi görülmemiş bir uygulamaya imza atıyor. Hava güvenliği için uçak yolcularına, ''risk potansiyellerine göre'' renk verilecek. 
     Ulaşım güvenliği yönetiminden Mark Hatfield, dün akşam yaptığı basın toplantısında, hava güvenliği için yolculara üç renkten oluşan ''güvenlik merdiveni'' uygulayacaklarını bildirdi. 
     Buna göre, ABD'ye gitmek için bilet ayırtan her yolcuya yeşil, sarı ve kırmızı renklerinden biri ''tahsis edilecek'', bu renkler müşterinin güvenlik bakımından taşıdığı riski gösterecek ve müşteriye buna göre davranılacak. 
     ''Bu, tamamen kimlik kontrol mekanizması'' diyen Amerikalı yetkili, uygulamanın, insanların özel yaşamlarına saygısızlık olup olmayacağı yolundaki sorulara kaçamak yanıt verdi. 
     Açıklamaya göre, CAPPS-2 adı verilen yeni sistem, iki aya kadar bazı havaalanlarında uygulamaya konacak. Kongre'nin isteği üzerine hazırlanan sistem uyarınca, ''yeşil'' alan yolculara normal, ''sarı'' verilen yolculara sıkı denetim uygulanacak. ''Kırmızılar'' ise uçaklara alınmayacak. 
     Müstakbel uygulama, açıklanır açıklanmaz insan hakları örgütlerince eleştiri konusu yapıldı. American Civil Liberties Union adlı örgütün yöneticilerinden Barry Steinhardt, eleştirisini yaparken alaylı bir dille ''Baldırı çıplak güvenliği. Her yolcu elekten geçirilecek. Kimlikler istihbarat verilerinden hareketle süzgeçten geçirilecek'' dedi. 
     ABD, bu uygulamaya geçebilmek için geçen ayın ortalarında AB ile anlaşma yapmıştı. Anlaşmada, Avrupa'daki havaalanlarından ABD'ye havalanan uçaklara binecek yolcularla ilgili bilgilerin ABD'ye verilmesi öngörülüyor. Ancak anlaşma henüz Avrupa Parlamentosu'nca onaylanmadı. 
     Amerikan yönetimi, aynı sistemi iç hat seferlerinde de uygulamayı tasarlıyor. 
     Havayoluyla ABD'ye giren yabancı yolcular, 5 Ocak'tan bu yana havaalanlarında ''fişleniyor.'' 
     
</TEXT>
</DOC>
