<DOC>
<DOCNO> 208749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yazar/sazak.html </URL>
<DATE> 2004/01/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yeni sol kimlik 
</HEADLINE>
<TEXT>

   
   AKP'nin başlattığı 'muhafazakar demokrat' kimlik tartışmasına CHP İstanbul milletvekili Kemal Derviş de 'sol' kulvardan katıldı. 
   Radikal'e bir makale yazan Derviş'in 'solun zaman zaman değişimi yönetemediği' düşüncesinden hareketle CHP'yi, 3 Kasım seçimlerinde AKP'nin 'kapsama alanı'na giren sosyal kesimlere yönlendirme çabası içine girdiği gözleniyor. Derviş makalesinde Avrupa Parlamentosu üyesi Ozan Ceyhun'un Brüksel'deki odasının da yer aldığı koridordaki bir afişe dikkat çekiyor. 
   Alman, Türk ve Brezilya doğumlu üç kız. 
   Afişte şu slogan yazılıymış Tipik Alman 
   AB Parlamentosu'ndaki bu afişin 'Yeni Avrupalı' kimliğini ortaya koyduğunu ancak solun bu 'eşitlikçi' bakış açısına karşın Avrupalı muhafazakar partilerin hala bu noktaya gelemediklerini savunuyor. Derviş'e göre bu direncin kökeninde çeşitliliğin, değişimin farklı yaşayan insanların toplumun 'aidiyet' duygusunu, bütünlüğünü bozacağı kaygısı bulunuyor 
   "Muhafazakar siyasi gelenek ve hareketler dünyada büyük ölçüde aidiyet duygularından, değişim ve çeşitlilik korkusundan güç almaktadır. Bunu ekonomide de mevcut düzeni muhafaza etmek ve dolayısıyla mevcut düzende güçlü olanları temsil etmek boyutuyla birleştirdiğimiz zaman, politikada sağ kanadı tanımlamış oluyoruz. Sadece ekonomik gücü temsil eden bir sağ, hiçbir ülkede seçim kazanamaz. Sağ, ekonomik gücü toplumdaki geleneksel değerler, aidiyet duygusu ve hızlı değişimle ilgili endişelerle birleştirebildiği ölçüde seçim kazanabiliyor." 
   AKP zaten bunu yaptığı için 3 Kasım'da iktidar oldu. Düzen karşıtlığına, değişime oynadı. Gücünü 'merkez sağ' seçmenden çok, solun boşalttığı alanlardan aldı. Orta, alt sınıflara dayandı. Aslında AKP'nin 'Müslüman demokrat' niteliğini gizlemek üzere kendi özgün kimliğinin üzerine 'muhafazakarlık' şalı örtmesi de bugünkü duruşuna tam oturmuyor. 
   AKP daha reformist CHP daha muhafazakar Derviş bunu gördüğü için 'Gerçek sol özünde, muhafazakar demokratlardan her zaman daha özgürlükçü ve daha değişimcidir. Gerçek sosyal demokrat, çeşitlilikten, farklılıktan korkmaz' sözlerinde CHP'ye solun 'ilerici' misyonunu anımsatmaya çalışıyor. 
   AB koridorundaki afişin mesajını Türkiye'ye uyarlıyor "Bizim sosyal demokrat koridorlarda da Türkiye'nin hem birliğini hem çeşitliliğini simgeleyen afişler bulunabilir, bulunmalıdır. Bu çeşitlilikte Süreyya gibi bir sporcumuz da olabilir, bireysel tercih olarak başörtüsü takan bir kardeşimiz de olabilir, Kürtçe şarkı söyleyen sanatçı bir arkadaşımız da olabilir." 
   Derviş'e göre 'muhafazakar içgüdü' bazen yararlı olsa bile özgürlüklerin gelişimine sol öncülük etmelidir. 
   CHP'nin 'AB ile sınavı' gerçek kimliğinin göstergesi olacak. 
   
      
   
</TEXT>
</DOC>
