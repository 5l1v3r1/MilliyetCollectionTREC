<DOC>
<DOCNO> 203783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur20.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon girişimcilerin gözü Kastamonu'da... 
</HEADLINE>
<TEXT>

     Japon girişimciler Türk ortaklarıyla birlikte Kastamonu'da otel ve restoran işletmek için incelemelerde bulundular. 
     Alınan bilgiye göre, 1881 yılında inşa edilen Kırkodalı Konağı, Kastamonu Özel İdare Müdürlüğü tarafından restorasyonunun yapılmasının ardından yabancı girişimcilerin de ilgisini çekmeye başladı. 
     Japonya'nın başkenti Tokyo'da Turizm İşletmeciliği yapan E. Bazaar-Co.Ltd şirketi yetkilileri, Türk ortakları Güney Yılmaz ve Hamit Gürbüz ile Kastamonu'ya gelerek tarihi Kırkodalı Konağı'nda incelemelerde bulundular. 
     Japon ortakları ile birlikte Kastamonu'da otel ve restoran işletmeciliği yapmak istediklerini belirten Hamit Gürbüz, ''Bizim amacımız Asya ülkelerinden Türkiye'ye gelen turistleri Tokya-İstanbul- Kastamonu üçgeninde gezmelerini sağlamak ve Kırkodalı Konağı'nda konaklamalarını sağlamak'' dedi. 
     Kırkodalı Konağı'nın kiralanması için önce Vakıflar Bölge Müdürü Yavuz Yücebıyık ile ardından da Kastamonu Valisi Mustafa Kara ile görüşen Japon girişimcilerin teklifine yapılacak değerlendirmelerden sonra cevap verileceği öğrenildi. 
     
</TEXT>
</DOC>
