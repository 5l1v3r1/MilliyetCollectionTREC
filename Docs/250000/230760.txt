<DOC>
<DOCNO> 230760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas09.html </URL>
<DATE> 2004/04/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngilizler, çocuklara tokat atılmasının yasaklanmasına karşı 
</HEADLINE>
<TEXT>

     İngiltere'de halkın, çocukların tokatla ''terbiye'' edilmesine devlet tarafından yasak konulmasına karşı olduğu açıklandı. 
     The Times gazetesinin, araştırma kuruluşu Populus'a yaptırdığı ankete göre, halkın yüzde 59'u, devletin yeni bir yasal düzenleme yaparak, ailelerin çocuklarını tokatla ''terbiye'' etmesinin önüne geçmesine karşı çıktı. 
     İngiltere'de halen ailelerin çocuklarına tokat atmasına olanak tanıyan Victoria döneminde çıkartılmış yasanın değişmesi için, 300'e yakın vakıf ve gönüllü grup kampanya yapıyor. Bu vakıf ve grupların oluşturduğu ''Çocuklar Dövülmesin İttifakı''nın hükümet üzerindeki baskılarını artırdığına dikkat çeken The Times gazetesi, yasanın çıkmasının an meselesi olduğunu bildirdi. 
     Anket sonuçlarına göre, halkın yüzde 35'i, yasanın değişmesi ve ailelerin çocuklarına tokat atmasının önüne geçilmesini istiyor. 
     Bu arada, kısa süre önce konuyu oylayan İskoç Parlamentosu, çocukların sarsılması, başlarına vurularak cezalandırılması ve herhangi bir ''alet'' kullanılarak dövülmesini yasaklarken, dövülme biçimlerini bu kadar açık biçimde tarif ederek, bir anlamda küçük tokatları ve benzeri fiziksel cezaları yasaklamamış oldu. 
     
</TEXT>
</DOC>
