<DOC>
<DOCNO> 214610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki değil çarşıdaki hesaba bakılacak... 
</HEADLINE>
<TEXT>

   'Artık benden 'Babalar gibi satarım' gibi laflar duymayacaksınız' diyen Bakan Unakıtan 2004 özelleştirme programını gelir hedefi olmadan açıkladı 
      ANKARA Milliyet 
   
   Maliye Bakanı Kemal Unakıtan, 2004 özelleştirme programını gelir hedefi vermeden açıkladı. 
   Özelleştirme İdaresi'nde basın toplantısı düzenleyen Unakıtan, hedefleri olduğunu ama açıklamak istemediklerini söyledi. 2003'te 4 milyar dolar hedefi açıklandığını hatırlatan Unakıtan, "Sonra hedefle karşılaştırma yapılarak özelleştirme başarısız denildi. Arkadaşlara da 'Rakam söylemeyin' diye talimat verdim" dedi. Kendisine ait "Babalar gibi satarım" deyişine gönderme yapan Unakıtan "Benden böyle laflar duymayacaksınız" diye konuştu. İptal edilen özelleştirme ihalelerinde yöntem değişikliğine gidilip gidilmeyeceği sorusu üzerine Unakıtan, "Evdeki hesabımızı yapıyoruz ama bir de çarşının hesabına bakıyoruz. Gerçek alıcıların durumuna göre strateji belirliyoruz" dedi. 
   Unakıtan 2003'te, 2.2 milyar dolar tutarında uygulama yapıldığını ve 248 milyon dolar nakit girişi sağlandığını anlattı. Bir gazetecinin 31 Aralık'a kadar olan rakamları sorması üzerine Unakıtan, "Tüpraş gibi büyük bir özelleştirme 2004'e sarktı. Başarılı görünmek için de Tüpraş'ı da kattım. Tüpraş'ı çıkar, rakamı bulursun" dedi. Unakıtan, Özelleştirme Yüksek Kurulu'nun ÖYK özelleştirme ihalesini onayladığı Tüpraş'ta, devir öncesi hiçbir işçinin iş aktinin feshedilmeyeceğini de söyledi. Gazetecilerin 4 milyar dolarlık uygulama hedefinin yakalanamadığını hatırlatması üzerine, Özelleştirme İdaresi Başkanı Metin Kilci, Unakıtan'a bir not uzattı. Notu gazetecilere okuyan Unakıtan, "İptal edilen Tekel ve Petkim gibi ihalelerle arkadaşlar uygulama rakamının 4 milyar doları bulduğunu söylüyor" diye konuştu. 
   
   'Ah vah etmeyin' 
   Yatırımcıları özelleştirme ihalelerine girmeye çağıran Unakıtan, "Sonra ihale bittikten sonra ah vah edip 'Ben şu kadar verecektim, şu kadar artıracaktım' demeyin. Teklifinizi ona göre verin" dedi. 
   Unakıtan, özelleştirme sürecinde sıkça gündeme gelen gelir paylaşımı modelini de araç muayene istasyonlarının özelleştirmesinde gündeme getirdi. 
   
   'Büyük vergiler ve zamlar olmayacak'    Bakan Unakıtan IMF ile yürütülen yedinci gözden geçirme çalışmalarında millete herhangi bir yük getirmemeye, zamlar altında ezmemeye gayret gösterdiklerini söyledi. Unakıtan, "Gelsinler, IMF heyetiyle müzakere yapalım. O zaman ne olacağı ortaya çıkar. Ama burada büyük vergiler, büyük zamlar olmayacağı düşüncesindeyim" dedi. Unakıtan, "Bu sözleriniz küçük zamların olacağı anlamına mı geliyor Elektrikte yüzde 10 zamdan söz ediliyor" sorusuna da "Herhangi bir şey söylemiyorum. Yüzde 10 - 12 de büyük zam. Merkez Bankası Başkanı da açıkladı. Rakamlar değişiyor. Artık cebinizde milyonlar göremeyeceksiniz. Bundan sonra kuruşun hesabını yapacaksınız" yanıtını verdi. 
   
   
</TEXT>
</DOC>
