<DOC>
<DOCNO> 219833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo29.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme basınından Okan'a geçer not 
</HEADLINE>
<TEXT>

     FC Inter'in UEFA Kupası 3. tur rövanş maçında Fransız ekibi Sochaux ile golsüz berabere kalarak 4. tura yükselmesinin ardından İtalyan basını, sahaya ilk 11'de çıkan ve 68 dakika oyunda kalan milli futbolcu Okan Buruk'a da geçer not verdi. 
     La Gazzetta dello Sport, ''Yoruldu, acı çekti, titredi, ama ayakta kalmayı başardı'' diye bir başlık kullanarak, FC Inter'in zor da olsa turu geçtiğini vurguladı. Corriere dello Sport ise ''Inter'in yüreği ağzına geldi'' dedi. 
     Tuttosport ise maç sırasında FC Inter'in golcüsü Vieri'nin kırmızı kart gördüğüne de dikkati çekerek, ''Inter turu geçti ama Vieri'yi kaybetti'' dedi. 
     
     ÖNÜNDE OTOBAN GİBİ YOL AÇILMIŞTI AMA... 
     La Gazetta dello Sport ve Corriere dello Sport, oyunculara ilişkin değerlendirmede, Okan Buruk'a 6 vermeyi yeğledi. 
     Corriere dello Sport, ''Okan, orta alanda oynatılan sürpriz isimdi. Sağ tarafta oynadı, terledi, acı çekti ama yılmaksızın mücade etti'' diye yazdı. 
     La Gazzetta dello Sport ise Okan'ın performansını şu sözlerle değerlendirdi 
     ''Okan, bu yıl genelde 6., ilk 11'de de ilk kez forma giydi. Kimi zaman boş yere de olsa çok koştu. İkinci yarının 6. dakikasında golü bulmak için önünde otoban gibi bir yol açılmıştı, ama anlaşılmaz bir biçimde şut çekmekte gecikti.'' Tuttosport Gazetesi ise Okan'a 5.5 not vererek şunları yazdı 
     ''Teknik direktör Alberto Zaccheroni, sürpriz bir biçimde Okan'ı Van der Meyde'ye tercih etti. Küçük Türk, özellikle savunmayla orta alan arasındaki boşlukları doldurmak için çalıştı. Zaman zaman sağ taraftan ileriye de yöneldi. Çok hareketli olmasına karşın ikinci yarının 5. dakikasına dek kayda değer bir oyun çıkaramadı. O sırada istenilen yerde olmayı başarmış olmakla birlikte, şut konusunda zaman yitirdi.'' 
     
</TEXT>
</DOC>
