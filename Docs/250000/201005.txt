<DOC>
<DOCNO> 201005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/ekonomi/eko03.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank'ta 'zimmet ve dolandırıcılık' yokmuş 
</HEADLINE>
<TEXT>

   Bilirkişi raporu, Etibank'ın içini boşalttığı iddiasıyla yargılanan Bilgin ve Çağlar'ın 'dolandırıcılık, zimmet' suçunu işlemediği sonucuna vardı 
      Nedim Şener 
   
   Sahibi olduğu Etibank'tan usulsüz kullandığı ve halen geri ödemediği 588 milyon dolar kredi nedeniyle İstanbul 5. Ağır Ceza Mahkemesi'nde, 'zimmet, nitelikli dolandırıcılık, cürüm işlemek amacıyla teşekkül oluşturmak' iddiasıyla yargılanan Dinç Bilgin ile Cavit Çağlar ve 22 kişi hakkında hazırlanan bilirkişi raporu sanıkların lehine çıktı. 
   Daha önce, Toprakbank, İktisat Bankası ve Egebank dava ve soruşturmalarında sanıklar lehine hazırladığı raporlarla tanınan Prof. Dr. Kayıhan İçel yanında Afet Başaran ve Doç Dr. Mehmet Helvacı'dan oluşan bilirkişi heyeti, olay üzerinde yaptıkları değerlendirmelerde Etibank yolsuzluğunda zimmet ve dolandırıcılık suçunun olmadığı sonucuna vardı. 123 sayfalık bilirkişi raporunda Etibank'ın özelleştirme taksitlerinin ödenmesindeki usulsüzlüklerden, off shore hesaplara kadar her ayrıntı ile ilgili sonuçlara varıldı. Bugün görülecek Etibank davasında ele alınması beklenen bilirkişi raporunda şunlar dile getirildi 
   2 Ekim 1997 tarihinde 115 milyon dolara Özelleştirme İdaresi'nden Cavit Çağlar'ın başında bulunduğu İpek Ortak Girişim Grubu tarafından satın alınan Etibank'ın bedelinin yüzde 40'ı peşin yüzde 60'ı ise iki yıl içinde yüzde 10 faizle ödenecekti. 
   
   Taahhüde aykırı işlem 
   Özelleştirme işlemini onaylayan Özelleştirme Yüksek Kurulu ÖYK kararı öncesinde Medya Holding yüzde 35 ve Dinç Bilgin yüzde 14 payla girişime dahil oldu. 13 Ocak 1998 tarihinde Özelleştime İdaresi'ne taahhütname veren Bilgin ve Çağlar, banka taksitlerinin ödenmesinde kesinlikle Etibank kaynaklarının kullanılmayacağını bildirdiler. Bu taahhüde karşın, Etibank hisselerinin 1999 yılının ilk taksidine ilişkin ödemelerde banka kaynakları kullanıldı. 
   Bunun için seçilen yol bankanın üç grup şirketine ortak edilmesiydi. Etibank üç şirkete 29 milyon dolar karşılığında ortak edildi. Bankadan çıkan para da taahhütnameye aykırı biçimde özelleştirme taksidinin ödenmesinde kullanıldı. Bilgin, Turgay Ciner'in Park Elektrik aldı şirketine de 9 Şubat 1999 tarihinde 10 milyon dolarlık kredi açtı. Ciner'e açılan bu kredi daha sonra Dinç Bilgin'in Etibank için Özelleştirme İdaresine yaptığı taksit ödemelerinde kullanıldı. Ancak bu krediler de geri ödenmedi. 
   Prof. Dr. Kayıhan İçel başkanlığındaki bilirkişi grubu ise bu durumun dolandırıcılık değil, Bankacılık Kanunu'na muhalefet olduğu sonucunu raporuna yazdı. 
   
   Tabela şirketleri de aklandı    Etibank davasının bir ayağı da Cavit Çağlar'ın kurdurduğu tabela şirketlerine açılan milyonlarca dolar tutarındaki kredilerdi. Çağlar Grubu'nda çalışanların üzerine kurulan ve hepsi aynı adreste faaliyet gösteren tabela şirketlerinden Girişim'e 805 milyar, Murat Konfeksiyon'a 537 milyar, Tüm - Kon Konfeksiyon'a 805 milyar, Güçlü Demir'e 731 milyar, Senipsan İplik'e 731 milyar lira kredi kullandırıldı. Bilirkişi heyeti, kullanabileceği kredi limitleri dolan Çağlar'ın kendi grubuna kaynak yaratmak için tamamen paravan olarak kurulan tabela şirketlere aktarılan kredileri geri ödediği için zimmet suçunun gerçekleşmediği tespitinde bulundu. 
   
   Kredi aktarma 
   Başkalarının üzerine kurulmasına rağmen açılan kredilerin Cavit Çağlar'ın hesaplarına aktarılmasını da, "mal ve borç para alışverişi" olarak değerlendiren bilirkişi raporu, 'bankayı aldatıcı hile ve desise' bulunmadığı sonucuna vardı. Etibank soruşturmasında, Çağlar ve Bilgin'in başka şirketler adına açılan kredileri kendi şirket hesaplarına geçirdiği belirtildi. Buna örnek olarak da Evcil Tekstil'e açılan 1.3 trilyon ile Rivali Tekstil adına açılan 453 milyar liralık kredinin Medya İpek Holding'in hesabına, yine Rivali Tekstil adına açılan 768 milyar liralık kredinin de Çağlar'ın şirketlerinin hesabına aktarıldığı tespit edildi. 
   Bilirkişi raporunda, bu işlemler muvazaalı olmasına rağmen, şirket hesaplarına aktarılan paraların gerçekte sanıklar Çağlar ve Bilgin'in olduğunun kesinleşmediği tespitine yer verildi. 
   Etibank'ta kredi limitleri dolmuş olan Bilgin Grubu Avrupa Elektronik Filmcilik AŞ adlı şirkete 2 trilyon 931 trilyon kredi açtı. Bu krediler de değişik tarihlerde yine Bilgin Grubu şirketlerine aktarıldı. Bilirkişi raporunda, halen geri ödemesi yapılmamış krediler ile ilgili olarak da zimmet suçunun oluşmadığı kanaatine ulaşıldı. 
   
   Bilirkişi Off shore yararlıdır    Bilirkişi, Bilgin Grubu'nun KKTC'de kurduğu New York Bank Off Shore'dan kullanıp geri ödenmediği 95 milyon dolar ve 66 milyon marklık kredi içinde de kusur bulmadı. Bilirkişi heyeti raporunda "Off shore yararlıdır" denildi. Yurtiçi şirketlerin off shore'dan kredi kullanmasının maliyetinin düşük olduğu belirtildi. Bilirkişi raporunda, Etibank'ta mevzuata uygun olarak yapılan kıyı bankacılığı off shore açısından zimmet suçunun oluşmadığı sonucuna vardı. 
   
   
</TEXT>
</DOC>
