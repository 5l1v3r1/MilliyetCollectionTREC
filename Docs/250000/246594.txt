<DOC>
<DOCNO> 246594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo35.html </URL>
<DATE> 2004/06/09/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Gökdeniz Yarın boş mukaveleye 5 yıllık imza atacağım... 
</HEADLINE>
<TEXT>

     Trabzonspor, Fatih'ten sonra yıldız oyuncusu Gökdeniz Karadeniz ile de prensipte anlaşma sağladı. 
     Bordo-mavili takımın futbolcusu, transfer komitesinde yer alan Nevzat Şakar ve Ömer Sarı'nın yanı sıra kulüp basın sözcüsü İbrahim Şahin ile görüşme yaparak her konuda anlaşma sağladı. 
     Gelecek sezon sözleşmesi sona erecek Gökdeniz, görüşmenin ardından kulüp basın sözcüsü Şahin ile yaptığı açıklamada, kulübüyle her konuda anlaştığını belirterek, ''Yarın boş mukaveleye 5 yıllık imza atacağım. Herkes nasıl Trabzonsporlu olduğumu görsün'' dedi. 
     Kendisinin bordo-mavili kulüple hiçbir probleminin olmadığını ifade eden Gökdeniz, ''Basının uydurma haberleri problem yarattı. Ben 10 yıllık da sözleşme imzalayabilirim. Ancak o zaman 34 yaşında olurum. Böyle bir jest yapılırsa onu da atarım'' diye konuştu. 
     Kulüp basın sözcüsü İbrahim Şahin ise yarın 11.30'da Fatih ve Gökdeniz ile sözleşme imzalayacaklarını söyledi. 
     Gökdeniz konusunda önceden beri bir sorunlarının bulunmadığını dile getiren Şahin, '' Gökdeniz, Trabzonspor'da sözleşme imzalayacak diyorduk ve öyle oldu. Herkese hayırlı olsun'' dedi. 
     Gökdeniz'in çeşitli kulüplerden transfer teklifleri aldığını belirten Şahin, yıldız oyuncunun büyük bir fedakarlık gösterdiğini de kaydetti. 
     Öte yandan, daha önce ''Gökdeniz ve Fatih ile son görüşmeyi ben yapacağım'' yönünde açıklama yapan kulüp başkanı Atay Aktuğ'un, hem Fatih hem de Gökdeniz'in görüşmelerinde yer almadığı görüldü. 
     
</TEXT>
</DOC>
