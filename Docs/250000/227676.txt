<DOC>
<DOCNO> 227676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo22.html </URL>
<DATE> 2004/04/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sağlam Ankaragücü'nü yenip, istirarlı bir çıkış yakalamak istiyoruz 
</HEADLINE>
<TEXT>

     Gaziantepspor, sahasında konuk edeceği Ankaragücü ile yapacağı maça mutlak galibiyet için hazırlanıyor. 
     Deplasmanda karşılaştığı güçlü rakibi Beşiktaş'a yenildikten sonra UEFA Kupası'na katılma şansını da zora sokan kırmızı-siyahlı ekip, kalan 7 maçını da kazanıp, rakiplerinin puan kaybetmesini bekleyecek. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, yoğun bir hazırlık döneminden geçtiklerini, saha ve seyirci avantajını da kullanarak Ankaragücü'nü yenip, istikrarlı bir çıkış yakalamak istediklerini söyledi. 
     Milli maçlar nedeniyle ülkelerinde bulunan Jaziri, Bouazizi, Lazorov ile milli maç için çağrılan Şevki, Bekir, Bülent, Ömer ve İbrahim'in yarın yapılacak Ankaragücü maçı hazırlıklarına katılacaklarını ifade eden Sağlam, şöyle konuştu 
     ''Milli maç sonrası futbolcularımız, bu akşam saatlerinde Gaziantep'e gelip, yarınki çalışmalara katılacaklar. Bu futbolcularımızın da çalışmalara başlaması ile birlikte, hazırlıklarımız daha keyifli bir ortamda sürecek. Ligin bitimine 7 maç kaldı. Hedefimiz kalan tüm maçları kazanmak. 
     Sahamızda konuk edeceğimiz Ankaragücü zorlu bir ekip, sahaya da 3 puan için çıkacaklar diye düşünüyorum. Bizim amacımız da galibiyet olacak. Kendi sahamızda puan kaybetmek istemiyoruz. Tüm hesaplarımız galibiyete yönelik. Futbolcularım hırslı ve istekli. Morallerimiz yerinde, güzel futbol oynayıp, hak ettiğimiz galibiyeti almak istiyoruz.'' Sağlam, zorlu Ankaragücü maçında galibiyete ulaşabilmek için taraftarlardan tam destek beklediklerini sözlerine ekledi. 
     
</TEXT>
</DOC>
