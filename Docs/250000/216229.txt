<DOC>
<DOCNO> 216229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hisseleri 20 Şubat'tan itibaren İMKB'de işlem görecek 
</HEADLINE>
<TEXT>

     Borsa Yönetim Kurulu, Fenerbahçe hisselerinin 20 Şubat Cuma gününden itibaren Ulusal Pazar'da işlem görmeye başlamasına karar verdi. 
     Borsa Yönetim Kurulu'nun toplantısında, Fenerbahçe Sportif Hizmetler Sanayi ve Ticaret A.Ş'nin halka arz edilen hisse senetlerinin, halka arz fiyatı olan 10 bin 500 lira baz alınarak, ''FENER'' koduyla 20 Şubat 2004 tarihinden itibaren Borsa Ulusal Pazarı'nda işlem görmeye başlamasına karar verildiği bildirildi. 
     Öte yandan, Fenerbahçe Sportif Hizmetler Sanayi ve Ticaret A.Ş ile ilgili olarak Deniz Yatırım'dan Borsa'ya gönderilen yazıda da, halka arz edilen hisselerin yüzde 5,33'üne tekabül eden 200 milyar lira nominal değerdeki hisselerin, İngiltere'de yerleşik Merrill Lynch International'ın kendi ve müşteri nam ve hesaplarına satıldığı kaydedildi. 
     
     ANADOLU EFES 
     Anadolu Efes Biracılık ve Malt Sanayi A.Ş'den Borsa'ya gönderilen yazıda, uluslararası derecelendirme kuruluşu Fitch'in Türkiye'nin uzun vadeli döviz ve TL cinsinden kredi notlarını B 'ya yükseltmek suretiyle yapmış olduğu değişiklik sonrasında bazı Türk şirketlerinin kredi notlarında da değişikliğe gittiği anımsatıldı. 
     Bu kapsamda, şirketin uzun vadeli TL cinsinden kredi notunun BB olarak korunduğu, uzun vadeli döviz cinsinden kredi notunun Türkiye'nin kredi notu doğrultusunda B 'ya yükseldiği bildirildi. Her iki kredi notunun görünümünün de durağan olduğu ifade edildi. 
     
     ÜLKER GIDA 
     Ülker Gıda Sanayi ve Ticaret A.Ş'den Borsa'ya gönderilen yazıda ise işletme sermayesi temini amacıyla Demir-Halk Bank Nederland N.V'den 10 milyon dolar tutarında 30 ay vadeli kredi anlaşması imzalandığı kaydedildi. 
     Krediyle ilgili faiz oranının libor artı 3 olarak uygulanacağı bildirildi. 
     Ülker Gıda, ayrıca, Garanti Bankası Bakırköy Kurumsal Şubesi'nden ihracat taahhütlü döviz kredisi olarak 1 yıl vadeli, yüzde 4 faizli 4 milyon dolar tutarında kredi temin edildiğini açıkladı. 
     
</TEXT>
</DOC>
