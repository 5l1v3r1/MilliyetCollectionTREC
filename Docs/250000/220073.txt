<DOC>
<DOCNO> 220073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo16.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tecavüz skandalı daha Leicester'lı 6 futbolcu hapse atıldı 
</HEADLINE>
<TEXT>

     İngiltere futbolunda rezalet serisi sürüyor. İspanya'nın güneyindeki Alicante kentinde 3 kıza tecavüz etmek suçundan gözaltına alınan İngiltere'nin Leicester City takımının 9 futbolcusundan 3'ünün serbest bırakıldığı, 6'sının hapiste olduğu bildirildi. 
     Afrikalı oldukları açıklanan 3 kızın, Alicante Havaalanı'nda yaptıkları suç duyurusu sonrasında tecavüz iddiasıyla gözaltına alınan Leicester City'li futbolcuların polemiği sürüyor. 
     Yapılan suç duyurusunu değerlendiren İspanyol savcı Pilar Perez, gözaltındaki futbolculardan yalnızca 3'ünün serbest bırakılmasına karar verdi. 
     Hapiste tutulan futbolcuların James Scowcroft, Paul Dickov, Frank Sinclair, Keith Gillespie, Lilian Nails ve Matt Elliot oldukları belirtildi. 
     Öte yandan verilen bilgilerde, Leicester City'nin 2000 yılında da Alicante yakınlarındaki başka bir otelde kamp yaptığı ve ilk gece otelin barında yaptıkları taşkınlıklardan dolayı kaldıkları otelden atıldıkları belirtildi. 
     
     LEICESTER KULÜBÜNDEN PROTESTO 

     İngiltere'nin Leicester City takımı, 9 futbolcusunun tecavüz suçlamasından İspanya'da gözaltına alınmasını protesto etti. 
     Kulüp başkanı Paul Mace, basına yaptığı açıklamada, suçlamaların son derece ciddiyetsiz olduğunu vurgulayarak, ''Bu olayı, İspanyol otoriteleriyle muhatap olmadan ve çekişmeye girmeden kendimiz araştıracağız. Farkettik ki suçlamalar bize çok zarar veriyor ve dışarıda bizim için çok yanlış giden birşeyler var'' dedi. 
     Mace, futbolcularının, yönetimden, kendilerine yapılan suçlamaları şiddetle protesto etmelerini istediklerini belirterek, ''Burada birşeyleri örtbas etmeye çalışmıyorum. Bir olayın her zaman 2 yüzü vardır ve ortadakilerden çok daha fazla bilinmesi gereken gerçek vardır. İnanıyorum ki adalet yerini bulacaktır'' diye konuştu. 
     İspanya'nın güneyindeki Alicante kentinde meydana gelen olayda, bir otelde kalan 3 Alman kadın, Leicester City'den 9 kişinin odalarına zorla girip kendilerine tecavüz ettiklerini savunmuşlardı. 
     
</TEXT>
</DOC>
