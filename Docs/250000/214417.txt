<DOC>
<DOCNO> 214417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/yas04.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düşük karbonhidrat, yüksek protein' rejimini bulmuştu 
</HEADLINE>
<TEXT>
   Diyet mucidi 'obez' çıktı 
   Dr. Robert Atkins'in geçtiğimiz yıl öldüğünde 116 kilogram ağırlığında olduğu öğrenildi... 
      NEW YORK Milliyet 
   
   Tartışmalı "düşük karbonhidrat, yüksek protein" diyetinin mucidi Amerikalı Dr. Robert Atkins'in 72 yaşında geçtiğimiz nisan ayında öldüğü zaman aşırı kilolu olduğu ve kalp rahatsızlığı bulunduğu ortaya çıktı. 
   ABD finans çevrelerinin etkin gazetesi The Wall Street Journal'ın haberine göre, bir doktorun, Tıbbi Sorumluluk İçin Doktorlar Komitesi'ne sunduğu raporda, Atkins'in kalp krizi geçirdiği ve hipertansiyon sorunu olduğu belirtildi. Atkins'in 1.80 boyunda ve 116 kilogram ağırlığında olduğu, kilosuyla ABD Hastalıkları Önleme ve Kontrol Merkezi'nce obez ya da aşırı şişman olarak değerlendirildiği kaydedildi. 
   
   Başkandan 'şişman' özrü 
   Atkins'in dul eşi Veronica, geçen ay New York Belediye Başkanı Michael Bloomberg'den, kocasının şişman olduğunu söylediği için özür dilemesini istemişti. Veronica, doktorların, kocasının sağlık sorunlarının onun diyetiyle ya da herhangi bir diyetle ilgisi olmadığı konusunda kendisini ikna ettiklerini söylemişti. 
   Atkins Doktorlar Konseyi Başkanı Stuart Trager, Atkins'in kalp rahatsızlığının miyokart kökenli olduğunu, bunun de viral enfeksiyondan kaynaklandığını düşündüklerini söyledi. Trager, Atkins'in aşırı kilolarının hastalık koşulları ve komada kalmasıyla ilgili olduğunu, yoksa yaşamının çoğunda ince olduğunu açıkladı. 
   
   Buzlu yolda düşmüştü 
   Dr. Atkins, geçen nisan ayında, buz tutan kaldırımda yürürken düşerek başını vurmuş, kaldırıldığı New York Weill Cornell Tıp Merkezi'nde ölmüştü. Dr. Atkins'in, 1970'li yıllarda ortaya attığı "düşük karbonhidrat, yüksek protein" diyeti, kolesterolü yükselttiği, böbrek sorunlarına neden olduğu ve kemiklerdeki kalsiyumu azalttığı gerekçeleriyle eleştirilmişti. 
   
   
</TEXT>
</DOC>
