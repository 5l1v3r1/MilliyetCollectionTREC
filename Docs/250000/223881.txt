<DOC>
<DOCNO> 223881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazıl Say, 'Kara Toprak'ını ABD'de tanıttı 
</HEADLINE>
<TEXT>

     Dünyaca ünlü Türk piyano virtüyözü Fazıl Say, New York'ta yeni albümü ''Black Earth''ün Kara Toprak tanıtımını yaptı. 
     Say, tanınmış kemancı Maxim Vengerov ile bu akşam New York'taki ünlü Carnegie Hall'da bir konser verecek. 
     Sıradışı piyanist Say'ın yeni albümünün tanıtımı, Türkiye'nin New York Turizm ve Kültür Ataşeliği ile yapımcı Fransız plak şirketi Naive tarafından düzenlendi. Etkinliğe, Türk ve yabancı basın mensuplarının yanı sıra ABD'nin önde gelen plak şirketleri ve müzisyenleri katıldı. Say, Ocak ayında piyasaya sunulan yeni albümünün tanıtımında Aşık Veysel ve Anadolu folklorik müziğinden esinlenerek bestelediği parçaları sundu. Say'ın özellikle ''Black Earth'' Kara Toprak adlı parçası Amerikalı müzik eleştirmenlerinin büyük beğenisini topladı ve uzun uzun alkışlandı. 
     Fazıl Say'ın, kısa resitali sırasında piyanoyu adeta bir ''saz'' gibi kullanma tekniği de dikkat çekti. 
     
     AŞIK VEYSEL'DEN ETKİLENDİM 
     Tanıtım sırasında Türk basın mensuplarına yaptığı açıklamada, uluslararası nitelikteki bu ilk albümünün klasik, oda müziği, caz ve doğaçlama unsurlar içerdiğini belirten Say, ''Black Earth'' albümünü kendisini çok etkileyen Anadolu müziği ve Aşık Veysel'den esinlenerek hazırladığını kaydetti. 
     Say, büyük beğeni toplayan albümünde Fransız kemancı Laurent Korcia, ney ustası Kudsi Ergüner, basçı Volkan Orhon, vurmalı çalgılarda Emrah Kotan ve Eliahu Inbak yönetimindeki Fransız Ulusal Senfoni Orkestrası ile çalıştığını söyledi. 
     Carnegie Hall'da bugün Vengerov'la vereceği konserin Ekim'den bu yana Türkiye, Avrupa ve ABD'de 120. konseri olacağını kaydeden Fazıl Say, kendisini özellikle Güneydoğu Anadolu'da verdiği konserlere gösterilen ilginin çok etkilediğini belirtti. 
     Say, ''Her konsere 2-3 bin kişi geliyordu. İnşallah başkaları da oralara kültürel yatırım yapar, o bölgenin insanları da İstanbul, Ankara gibi kültürel etkinliklerden yararlanmak istiyorlar'' diye konuştu. 
     
     KENDİNDEN BİR ŞEY GETİRMEK 
     Ünlü piyanist, ''Black Earth'' adlı parçasını şimdiye dek 400 kez çaldığını ve özellikle Türkiye dışındaki dinleyicilerin çok etkilendiklerini söyleyerek, ''Yabancı eleştirmenler ve dinleyiciler için bir bestecinin kendi ülkesinden ve kendisinden bir şeyler getirmesi çok önemli'' dedi. 
     Say, ayrıca Ermeni orkestra şefi George Pehlivanian'la ''Van'ın Akdamar Adası Efsanesi'' ile ilgili bir bale müziği hazırlığı içinde olduklarını belirterek, 2 ya da 3 yıl içinde bunu tamamlamayı planladıklarını söyledi. Say, bu projenin Türk-Ermeni yakınlaşmasına sanatçı olarak destek vermek açısından önemine işaret etti. 
     Ünlü piyanistin bugün vereceği konser öncesinde aralarında müzik sektörünün en önemli dergisi Billboard'un da bulunduğu birçok gazete ve derginin, kendisiyle röportaj yapmak için temasa geçtiği belirtiliyor. 
     
</TEXT>
</DOC>
