<DOC>
<DOCNO> 240286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy09.html </URL>
<DATE> 2004/05/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hayrunnisa Gül'ün eşyaları fakirler için satılacak... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün eşi Hayrunnisa Gül, kendisine yurdışı gezilerinde hediye edilen bazı eşyaları, Kayseri'de fakirlere yardım amaçlı düzenlenen kermese bağışladı. 
     Erciyes Feneri Yardım Derneği'nin düzenlediği yardım kermesi, Hayrunnisa Gül, Kayseri Valisi Nihat Canpolat'ın eşi Sevim Canpolat ve Büyükşehir Belediye Başkanı Mehmet Özhaseki'nin eşi Neşe Özhaseki tarafından açıldı. 
     Katılımcılara mantı ve yöresel yemeklerin ikram edildiği kermeste Hayrunnisa Gül, kendisine yurtdışı gezilerinde hediye edilen bir kaftan ile çini tabaklar, kabartmalar ve işlemelerden oluşan bazı eşyaları fakirler yararına satılması amacıyla bağışta bulundu. Neşe Özhaseki, aynı amaçla kendisinin yaptığı bir yağlı boya tabloyu ve Sevim Canpolat da bazı süs eşyalarını bağışladı. 
     Hayrunnisa Gül, kermesin açılışında yaptığı konuşmada, insanı insan yapan en önemli özelliklerden birinin yardım duygusu olduğunu belirtti. 
     Günümüzde yardımlaşma ve dayanışmaya her zamankinden daha fazla ihtiyaç duyulduğunu ifade eden Gül, şunları söyledi 
     ''İnsanların her geçen daha çok bencil ve doyumsuz hale geldiği, güçlünün her durumda haklı görüldüğü ve zayıfın her ortamda ezildiği günümüzde, sosyal yardımlaşmaya her zamankinden daha çok ihtiyaç duyulmaktadır. Kayseri sosyal yardımlaşmanın en güzel şekilde yaşatıldığı bir şehirdir ve diğer şehirlere örnek olmaktadır. Biz de bu tür etkinlikleri elimizden geldiği kadar destekliyoruz.'' Dernek yetkilileri, Gül ve diğer davetlilerin hediye ettiği eşyaların önümüzdeki günlerde açık artırma ile satılacağını ve elde edilen gelirin dar gelirli insanlara yardım amaçlı olarak kullanılacağını bildirdiler. 
     
</TEXT>
</DOC>
