<DOC>
<DOCNO> 213129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur15.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da kurtarma çalışmaları tartışması... 
</HEADLINE>
<TEXT>

     Vatandaşların çalışmaların uzamasına tepki göstermesi üzerine, olay yerinde bilgilendirme amaçlı bir anons yapıldı. Megafonla yapılan anonsta iş makineleri ile çalışmaların enkaz altındakilere zarar vermediği belirtildi. 
     Arama-kurtarma çalışmalarında ölü ya da canlıların kılına bile zarar gelmesinin istenmediği ifade edilerek, iş makinelerinin öncelikle enkazın üst kısmındaki büyük blokları kaldıracağı, daha sonra enkaz altındakilerin yerlerinin tespiti için yeniden ayrıntılı dinleme ve inceleme yapılacağı kaydedildi. 
     
     AKUT AYRILDI 

     Arama-kurtarma çalışmalarında üçüncü güne girilirken, aralarında AKUT'un da bulunduğu bazı arama-kurtarma birliklerinin, çalışmalarını tamamlayarak Konya'dan ayrıldığı öğrenildi. Bir vatandaş, AKUT'un kurtarma çalışmalarına tepki göstererek ayrıldığını iddia etti. 
     
     VALİ ENKAZ KALDIRMIYORUZ 

     Konya Valisi Ahmet Kayhan, çöken bina üzerinde yürütülen çalışmaların arama-kurtarma çalışmaları olduğunu, kesinlikle enkaz kaldırmaya yönelik olmadığını söyledi. 
     Vali Kayhan, enkazın bulunduğu yerde gazetecilere yaptığı açıklamada, olayın meydana geldiği saatten bu yana güvenlik güçleri ve basının gelişmeleri yakından takip ettiğini ifade etti. 
     Gelişmelere ilişkin değişik varsayımların ortaya atıldığını ifade eden Kayhan, bu konunun basına da yanlış yansıdığını belirterek, şöyle konuştu 
     ''Yapılan çalışmalar arama-kurtarma çalışmalarıdır. Kesinlikle enkaz kaldırmaya yönelik değildir. Olay iki yönlü olarak soruşturuluyor. Konya Cumhuriyet Başsavcılığı adli soruşturma, Valilik ise idari soruşturma yürütüyor.'' Vali Kayhan, Antalya'da yakalanan müteahhit Vedat Kaya ile Ankara'da yakalanan taşeron İsmail Canlıer'in Konya'ya getirilmek üzere yola çıkarıldığını ve adli makamlarca ifadesinin alınacağını kaydetti. 
     Bir soru üzerine çöken binanın her iki yanındaki Safir ve Yakut apartmanlarında teknik inceleme yaptırıldığını, bu binaların yıkılma tehlikesinin bulunmadığını belirten Kayhan, enkazdan çıkarılan ölü sayısının 23, yaralı sayısının ise 31 olduğunu kaydetti. 
     
     ACILI AVUKAT AKUT GİTTİ UMUTLAR AZALDI 

     Konya'da çöken bina enkazında yakınları olanların 2 gündür süren hüzünlü bekleyişlerinde umutlar azalmaya başladı. 
     Trafiğe kapalı olan çöken binanın bulunduğu Kerkük Caddesi'nde, enkaz altında yakınlarının çıkarılması bekleyenlerle meraklı vatandaşların sayıları bugün azaldı. 
     İzmir'de stajyer avukat olan Özgür Çakıcı 24 iki halasının oturduğu binanın çöktüğünü televizyonlardan duyunca hemen Konya'ya geldiğini söyledi. 
     Konya'da üniversite eğitimi sırasında bu binada halası Necla Ufacık'ın 46 yanında kaldığını ifade eden Çakıcı, halasının kendisine binadan garip sesler geldiğini ve korktuğunu söylediğini anlattı. 
     Halasının kocası Mehmet Ufacık, çocukları Duygu 18 ve Burcu 20 Ufacık ile diğer halası Şükran Gül 43 , kızları Çiğdem 20 ve Meltem Gül'ün 15 halen enkaz altında olduğunu belirten Çakıcı, ''2 gündür burada iyi bir haber almayı bekliyorum. Ama bugün AKUT ekibinin gitmesiyle umutlarımız azalmaya başladı'' dedi. 
     Halası ve kocasının yanında kaldığı süre içinde kendisine şefkat ve sevgi gösterdiğini belirten Çakıcı, anne ve baba gibi bildiği bu insanlar enkaz altındayken elinden hiçbir şey gelmemesinin kendisini kahrettiğini söyledi. 
     İş makinesi ile üst katlardaki moloz yığınlarının alındığını anlatan Çakıcı, çalışmaların binanın ön tarafında yoğunlaştığını, yakınlarının binanın arka tarafından oturması nedeniyle ümidini kaybetmeye başladığını ifade etti. Çakıcı, iş makineleri ile beton parçalarının kaldırılmasının aşağıdaki canlıların hava deliklerini kapatacağını ileri sürdü. 
     11 katlı bir binanın durup dururken çökmesinin unutturulmayacağını ve cevaplanması gereken çok önemli sorular olduğunu vurgulayan Çakıcı, şöyle konuştu 
     ''Bu binanın çökmesinde sorumlu olan insanların araştırılmasını ve gerekli cezalara çarptırılmasını istiyorum. Yetkililere şu sorunun sorulması lazım Bina 1998'de yapılmış. Fakat oturma ruhsatı 2000 yılında alınmış. Neden binanın ruhsatı 2 yıl sonra alınmış Binaya ruhsat almak isteyenler 2 sene içinde neyi değiştirmişler de bu ruhsatı almışlar '' Bina sahipleri ile oturanların mirasçılarının müteahhit ve mühendisi hakkında maddi ve manevi tazminat davası açabileceğini ve açması gerektiğini vurgulayan Çakıcı, ''Deprem riski olmayan Konya'da böyle 11 katlı bir binanın durduk yerde çökmesi kader olamaz'' diye konuştu. 

     
</TEXT>
</DOC>
