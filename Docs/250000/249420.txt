<DOC>
<DOCNO> 249420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko03.html </URL>
<DATE> 2004/06/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dünya Bankası emekli aylıklarının vergilendirilmesini istedi... 
</HEADLINE>
<TEXT>

     Dünya Bankası, Türkiye'de emekli aylıklarının vergilendirilmesini, aylık bağlama oranının düşürülmesini, emeklilik yaşının ise yükseltilmesini istedi. 
     Sosyal güvenlik kuruluşlarında öncelikle norm ve standart birliği sağlanması, daha sonra da Emekli Sandığı, SSK ve Bağ-Kur'un tek çatı altında birleştirilmesini hedefleyen sosyal güvenlik reform çalışmaları devam ediyor. 
     A.A muhabirinin edindiği bilgiye göre, Çalışma ve Sosyal Güvenlik Bakanlığı ve 3 sosyal güvenlik kuruluşunun yanı sıra Hazine, DPT ve Maliye Bakanlığı temsilcilerinden oluşan özel komisyonda, öncelikle mevcut sistemin sorunlarına ilişkin bir tespit dosyası masaya konuldu. 
     Dosya ile birlikte Dünya Bankası uzmanlarınca hazırlanan ''Türkiye'nin Emeklilik Sistemi ve Reform Önerileri'' raporu da gündeme getirildi. 
     
     SİSTEMİN SORUNLARI 
     Dünya Bankası raporunda da Türkiye'nin emeklilik sistemiyle ilgili sorunlara değinildi. 
     Türkiye'de sosyal güvenlik sistemindeki büyüyen açıklara dikkat çekilen raporda, mevcut sorunlar şöyle sıralandı 
     -''Türkiye'de fazla sayıda genç emekli var. SSK emeklilerinin yüzde 62'si 58-60 yaşın altında bulunuyor. 
     -Uzun vadede prim ödeme süresi, emeklilik süresine göre fazla kısa. 19.4 yıl prim ödeme süresi karşılığında SSK emeklisi kadınlarda 34 yıl, erkeklerde 28 yıl emekli maaşı ödeniyor. 
     Türkiye'de beklenen emeklilik süresi, 2010 yılında kadınlarda 25 ile 30 yıl arasında, erkeklerde ise 20 yıl dolayında olacak. Bu süre kadınlar için 2020 yılında 25 yılın altına inecek, 2040 yılında yine 25 yıl dolayında gerçekleşecek. Erkeklerde ise emeklilik süresi, 2020 yılında 20 yılın altına inecek 2050 yılından sonra 20 yılın biraz üstünde seyredecek. 
     -Aylık bağlama oranları çok yüksek. 
     -Prime esas kazançlar ile emekli aylığının bağlanmasında esas alınan endeksler farklı. Memur maaşlarının bir bölümü prime tabi değil. 
     -Emekli maaşları vergilendirilmiyor. 
     
     EMEKLİ AYLIKLARI NEDEN DÜŞÜK 
     Dünya Bankası raporunda, Türkiye'de emekli aylıklarının neden çok düşük olduğu sorusuna da yanıt arandı. 
     Raporda, emekli aylıklarının düşük olmasının sistemin fazlasıyla cömert olmasından, tarihsel olarak sigortalı gelirlerinin düşük bulunmasından, prim yatırma süresinin yeterince uzun olmamasından ve kişilerin gelirlerini düşük göstermesinden kaynaklandığı belirtildi. 
     Aylıkların düşük olmasının bir diğer nedeni olarak da Bağ-Kur ve SSK'ya tabi pek çok kişinin kısmi aylıkla emekli olması gösterildi. 
     
     ÇÖZÜM ÖNERİLERİ 
     Dünya Bankası raporunun son bölümünde, emeklilik sistemindeki çözüm önerilerine yer verildi. Raporda, Türkiye'ye şu önerilerde bulunuldu 
     -En azından uzun vadede emeklilik yaşı yükseltilmeli. 
     -Aylık bağlama oranları, uluslararası seviyeye indirilmeli. 
     -Prime esas kazanç uygulamasına geçilmeli. Maaşlardaki artış, prime de aynı oranda yansımalı. 
     -Ücret tespiti, enflasyona ya da enflasyon GSMH büyüme hızının yarısına göre yapılmalı. 
     -Emekli aylıkları ya da prime esas aylık vergilendirilmeli. Vergileme özellikle genç emekliler ve yüksek emekli aylıkları için söz konusu edilmeli. 
     
     DİĞER TESPİTLER 
     Bu arada sosyal güvenlik reform çalışmalarında mevcut sistemin sorunları irdelenirken, 1990'lı yıllardan itibaren sosyal güvenlikte ciddi finansman krizine girildiğine dikkat çekildi. 
     Sosyal güvenlik kuruluşlarının mensuplarına sağladığı haklar arasındaki farklılığa işaret edilirken, aylık ve sosyal hizmetlerin yeterli olmadığı, emekli aylıklarının düşük kaldığı, aktif-pasif oranının bozuk olduğu, primlerin tahsil edilemediği, denetimlerin yetersiz kaldığı ve kayıt dışılığın ciddi boyutlara ulaştığı vurgulandı. 
     Sosyal güvenlik reform komisyonu, bu tespitler ışığında Türkiye'de nasıl bir sistem oluşturulacağı konusundaki çalışmalarını sürdürecek. 
     
</TEXT>
</DOC>
