<DOC>
<DOCNO> 226795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun11.html </URL>
<DATE> 2004/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rum kesimi Annan Planı'ndan rahatsız... 
</HEADLINE>
<TEXT>

     BM Genel Sekreteri Kofi Annan'ın, Kıbrıs sorununun taraflarına sunduğu planın, Ada'nın güneyinde reddedilebileceği ifade edildi. 
     
     FT "KIBRISLI TÜRKLER'İN AKSİNE RUMLAR İSTEMEYEBİLİR" 
     İngiltere'de yayınlanan ekonomi çevrelerinin saygın gazetesi Financial Times, BM Genel Sekreteri Annan'ın, Kıbrıs'ta kurulacak yeni federal devletin seçimlerinin Haziran ayına kadar yapılmasını istediğini belirtti. 
     Haberde, "Daha erken bir tarih, Tasos Papadopulos ve Rauf Denktaş arasındaki çatışma ihtimalini engeller" denildi. 
     Haberde, diplomatlara dayanarak, BM planındaki değişikliklerin, Yunanistan Başbakanı Kostas Karamanlis ve Başbakan Recep Tayyip Erdoğan tarafından onaylanmasının beklendiği kaydedildi. İki liderin de, Ege'de istikrarı geliştiren Türk-Yunan yakınlaşmasını rayından çıkarmamak için bir anlaşmaya varmak konusunda çok istekli olduğu belirtildi. 
     Ancak habere göre, Yunan diplomatlar Annan'ın revize edilmiş planına soğuk yaklaştı. Bir diplomat "Bazı gelişmeler var ama istediklerimiz değil" derken Rumlar'ın bazı konuları kabul etmeyeceğe benzediği yorumu yapıldı. Bu konuların, Türkiye'den Ada'ya giden on binlerce yerleşimcinin Kıbrıs'ta kalması ve Türk askerlerinin 7 yıl daha Kıbrıs'taki varlığının korunması olduğuna dikkat çekildi. Haberde, "Kıbrıslı Türkler arasında yaygın olan havanın aksine, Rum kontrolündeki güneyde kamuoyu, yeniden birleşme konusunda derin bir ayrılık içinde bulunuyor ve seçmenler, referandumda BM planını reddedebilirler" denildi. 
     
     THE GUARDIAN'DAN ELEŞTİREL İSTATİSTİKİ YORUM 
     İngiltere'nin bir diğer önde gelen gazetesi The Guardian ise, Annan'ın taraflara sunduğu plana ilişkin eleştirel bir yorum getirdi. Gazetenin Yunan resmi kaynaklara yakınlığıyla bilinen Atina muhabiri Helena Smith'in haberinde, "Nüfusun yüzde 18'ini oluşturan ancak toprağın yüzde 37'sini kontrol eden Kıbrıslı Türkler, anavatandan gelen binlerce Türk askeri tarafından korunmaya devam ederken, Rumlar'ın yanında siyasi eşitliğin tadını çıkaracaklar" yorumu dikkat çekti. 
     
</TEXT>
</DOC>
