<DOC>
<DOCNO> 224973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/ekonomi/eko01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık taslağı son aşamada 
</HEADLINE>
<TEXT>

   BDDK'nın bankacılık taslağını tamamladığını belirten Başbakan Yardımcısı Şener, taslakta kimlerin sektörde faaliyet göstereceğiyle ilgili maddelerin de yer aldığını söyledi 
      ANKARA Milliyet 
   
   Devlet Bakanı ve Başbakan Yardımcısı Abdüllatif Şener, bankacılık yasasında değişiklik öngören taslağın BDDK tarafından tamamlandığını söyledi. 
   Türkiye Slovenya Karma Ekonomik Komisyonu KEK Protokolü imza töreninin ardından, gazetecilerin sorularını yanıtlayan Şener, taslakla ilgili BDDK Başkanı ile görüşüleceğini belirtti. Şener, "Bugün dün gözden geçireceğiz ama sadece 'BDDK'nın getirdiği taslak tamamdır' deyip Bakanlar Kurulu'na sevk etmemiz söz konusu olmayacak. BDDK'nın getirdiği taslakta, sektörün görüşleri de yer alıyor. Konuyla ilgili olarak diğer bir takım kuruluşların da görüşlerine ihtiyaç duyulabilir. Aynı konuda SPK da bir görüş oluşturmuş. Onlar da metin gönderdi" dedi. 
   Şener, BDDK'nın hazırlattığı taslağı incelettirdikten sonra, konuya ilgi duyan diğer kuruluşların da görüşlerini alacaklarını ifade ederken, "Çok uzlaşmaz, farklı görüşler varsa o kuruluşlarla BDDK temsilcilerinden oluşan, benim başkanlığımda bir çalışma yapacağız. Son şeklini verdikten sonra Bakanlar Kurulu'na sevk edeceğiz" dedi. 
   Taslakta, medya kuruluşlarının sahipleriyle ilgili bir madde olup olmadığının sorulması üzerine de Şener şunları söyledi "Herhangi bir şey vardı da geri adım atılmış değil. Elbette kimlerin bankacılık yapacağı ile ilgili maddeler olacak bu düzenlemede. Ama bu bankacılık yapacak kişilerin yetenekleri ve geçmişleri, sicilleri ile bağlantılı olarak değerlendirilecek. Ama noktayı koymuş değiliz." 
   
   Dünya İmar'dan ders alacak    Şener, "İmar Bankası Komisyonu dört - beş kişiden oluşabilir. Bu heyet içerisinde, bir - iki yabancı bulunabilir" dedi. Komisyon üyelerinin uluslararası anlamda kabul görecek kişilerden oluşması gerektiğini belirten Şener, niyet mektubunda yer almasına rağmen komisyonun halen kurulmamasının IMF ile sorun olmayacağını söyledi. Komisyon şartının IMF'nin olmazsa olmazlarının' arasında olmadığını kaydeden Şener, şöyle dedi. "Bu hem ülkemizde, hem uluslararası düzeyde tek bir örnek görüntüsü veriyor. Boyutları çok büyük ve bankacılık sektöründe başka bir yerde daha görülmemiş yöntemlerin kullanıldığı bir hadise. Dolayısıyla tüm dünyada bankacılık sektörü içinde bu deneyimin sonuçlarını, diğer ülkeler de kendileri açısından belki tedbir almaya ihtiyaç duyarlar." 
   
   
</TEXT>
</DOC>
