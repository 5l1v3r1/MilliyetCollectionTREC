<DOC>
<DOCNO> 235741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/eko06.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Opet 'komşu'ya açıldı 
</HEADLINE>
<TEXT>


Opet - Aygaz ortaklığı Bulgaristan'daki ilk istasyonunu Tarkan'ın katıldığı törenle açtı. Sırada Romanya ve Bosna-Hersek'e yapılacak yatırımlar var 

Songül Hatısaru Sofya 

Opet ve Aygaz ortaklığıyla kurulan Opet - Aygaz Bulgaria EAD OAB , Bulgaristan'a ikisi aktif biri bir ay içinde faaliyete geçecek üç benzin istasyonuyla girdi. Romanya için şirketlerin bünyesinde bulunduğu Koç Holding'den karar çıktı, Bosna-Hersek için pazar araştırması sürdürülüyor. 
İlk istasyonunu Sofya'da düzenlenen törenle açan OAB, burada istasyon sayısını yıl sonuna kadar 15'e ulaştırarak yüzde 10 pazar payı almayı planlıyor. OAB 100 milyon dolarlık yatırımla, beş yılda Bulgaristan'da 60 - 100 istasyon açacak. 
Açılış törenine Koç Holding Şeref Başkanı Rahmi Koç, Koç Holding Yönetim Kurulu Başkanı Mustafa Koç, Koç Holding Enerji Grubu Başkanı Ömer Koç, Opet Yönetim Kurulu Başkanı Fikret Öztürk, Yönetim Kurulu Üyeleri Nurten Öztürk ve Ufuk Öztürk, EPDK Başkanı Yusuf Günay, Sofya Büyükelçisi ve Opet reklamlarında rol alan Tarkan katıldı. 

Telekom sitemi 
Aygaz Genel Müdürü Mehmet Ali Neyzi, AB'ye aday olan Bulgaristan pazarında öncelikle yer alarak Güneydoğu Avrupa ülkelerine de buradan yayılacaklarını belirtti. Yeni istasyonun Ramstore'dan sonra Koç Grubu'nun Bulgaristan'daki ikinci yatırımı olduğunu söyleyen Rahmi Koç da, "Telekomu da alabilseydik buradaki üçüncü yatırımı gerçekleştirmiş olacaktık" dedi. Mustafa Koç ise "Bulgar Telekom'u almak için bir yıl uğraştıklarını belirterek, "Belirli dirençleri kıramadık. Hayal kırıklığına uğradık. Özelleştirmeden ağzımızın payını aldık" diye konuştu. 

Tarkan izdihamı 
İstasyonda ilk benzin satışını yapan Mustafa Koç, Bulgar plakalı bir arabanın deposuna 30 levalık 25 milyon lira benzin doldurdu. 
Açılışa Tarkan'ın katılması, izdihama neden oldu. Tarkan Bulgar hayranlarına kaset ve CD'lerini imzaladı. Opet sonbaharda Bulgaristan'da Tarkan konseri düzenleyecek. Mustafa Koç da kızlarının Tarkan hayranı olduğunu söyledi. 

Rahmi Koç yelkenliyle dünya turuna çıkıyor En büyük hayali dünya turuna çıkmak olan Rahmi Koç, bu hayalini gerçekleştiriyor. 16 Eylül'de bir yelkenli ile dünya turuna çıkmaya hazırlanan Koç, yanına altı mürettebat, bir gazeteci ve bir doktor alacak. Gazetecinin henüz belli olmadığını söyleyen Koç, yolculuğun iki yıl süreceğini belirtti. Koç, yolculuk güzerg hının Atina'dan başlayacağını, ardından Nice, Cebelitarık ve Kanarya Adaları'na devam edeceğini belirtti. 

'Kur ciddi risk değil' Mustafa Koç, kuru ciddi bir risk olarak görmediğini söyledi. Hükümetin para ve mali disiplinde ciddi mesafe katettiğini anlatan Koç, "IMF ile yola devam edilecek diye düşünüyorum. Aldığım intiba da IMF ile anlaşmanın uzatılacağı yönünde" dedi. AB'yle müzakarelerin başlayacağı konusunda da çok iyimser olduğunu kaydeden Koç, "Türkiye ciddi reformlar gerçekleştirdi. Samimiyseler Türkiye'ye müzakere tarihi vermeliler" dedi. 


</TEXT>
</DOC>
