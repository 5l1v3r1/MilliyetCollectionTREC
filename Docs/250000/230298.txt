<DOC>
<DOCNO> 230298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/guncel/gun01.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Deprem onarımına yeni bina yapılırdı' 
</HEADLINE>
<TEXT>

   SSK İstanbul Hastanesi'ndeki güçlendirmeyle ilgili bilirkişi raporuna göre, kullanılan teknik hem binanın yükünü artırdı hem de maliyeti... 
      Şükran Özçakmak 
   
   Marmara Depremi'nde zarar gördüğü gerekçesiyle 4 yıl önce İstanbul'daki SSK hastanelerinde başlayan deprem güçlendirme ve onarım çalışması, Prof. Dr. Tuncer Çelik'in hazırladığı bilirkişi raporu doğrultusunda incelemeye alındı. Çelik, SSK İstanbul Eğitim Hastanesi'ndeki güçlendirmeyle ilgili raporunda kullanılan tekniğin maliyeti yükselttiğini ve hatalı olduğunu öne sürdü. Rapor doğrultusunda SSK müfettişleri incelemelere başladı. 
   
   'Binanın temelini yordu' 
   İddiaya göre duvarları yıkılıp kolonları güçlendirilen binaların kapı, pencere, tavan ve zemini yeniden yapıldığı için maliyet yükseldi, tuğla duvarları yıkmak süretiyle yerine yapılan betonarme duvarlar da binanın temelini yordu, yükünü artırdı. Deprem takviyesi ve onarımı için yapılan harcamayla aynı büyüklükte yeni bina inşa edilebileceği de iddia edildi. 
   Örneğin sadece SSK İstanbul Hastanesi'nin ortopedi ameliyathanesinin deprem takviyesi için 2004 yılı fiyatıyla keşif miktarı olarak 1.5 - 2 trilyon lira harcanırken, onarım için de 8 trilyon lira ödeme yapılmıştı. 
   Geçen yıl İstanbul SSK Hastanesi'nde başlayan deprem güçlendirme çalışmaları nedeniyle ameliyat edilmesi gereken hastalar SSK Vakıf Gureba Eğitim Hastanesi'ne ambulansla taşınmıştı. 
   
   Acil servise 3 trilyon 
   Hastanenin orta blok ve acil servis binası için başlatılan deprem takviyesi çalışması durduruldu. Üst kattaki yataklı bölümlerde hastaların tedavisi devam ederken, boşaltılan ve duvarları yıkılan binada yapılan çalışmaların, soruşturmanın sonucuna göre yeniden değerlendirileceği bildirildi. 
   Aynı hastanenin hemşire lojmanında yapılan deprem takviye ve onarım çalışması da tamamlanmıştı. Ancak, aynı maliyetle yeni ve daha sağlam bir bina yapmanın mümkün olduğu iddiasıyla lojman da soruşturma kapsamına alındı. Lojman binasında, 2002 yılı fiyatıyla deprem güçlendirmesi için 400 milyar lira ödeme yapıldı. Onarım işi için 2004 yılı birim fiyatıyla ödenen miktar 1 trilyon 56 milyar lira. 
   
   SSK Göztepe için 862 milyar ödendi    SSK Göztepe Eğitim Hastanesi'nin eski poliklinik binasının izole acil servise dönüştürülmesi işi içinde yapılan deprem güçlendirme çalışması tamamlandı. Deprem takviyesi inşaatı 2002 bitiş yılı birim fiyatı 700 milyar lira. Onarım çalışması için 2004 yılı birim fiyatlarıyla 862 milyar lira tenzilat ve KDV hariç ödendi. SSK Vakıf Gureba Eğitim Hastanesi acil servis deprem güçlendirme ve onarım inşaatı bitti. Takviye için belirlenen 2004 yılı keşif fiyatı 2.5 trilyon lira, onarım için de yaklaşık 3 trilyon lira ödendi. SSK Paşabahçe Hastanesi ameliyathane - doğumhane klima havalandırma tesisatı onarım işi içinde deprem güçlendirme çalışmaları, röntgen mahali hariç tamamlandı. Keşif fiyatı 2004 yılı fiyatlarıyla keşif miktarı 2.6 trilyon. Onarım için hak edişte bugünkü fiyatlarla ödenen miktar 2.9 trilyon lira. 
   
   
   
</TEXT>
</DOC>
