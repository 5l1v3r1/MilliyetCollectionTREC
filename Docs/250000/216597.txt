<DOC>
<DOCNO> 216597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur25.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'de İstanbul için yarış kızışıyor... 
</HEADLINE>
<TEXT>

     AK Parti'den İstanbul Büyükşehir Belediye Başkan Aday Adayı olan Tuzla Belediye Başkanı İdris Güllüce, ''adaylık için kendisini daha şanslı gördüğünü'' bildirdi. 
     Tuzla'daki bazı lise ve ilköğretim okullarında ÖSS, LGS ve masal kitapları dağıtan Güllüce, daha sonra basın mensuplarının sorularını yanıtladı. 
     Büyükşehir Belediye Başkan Adaylığı'nda Beyoğlu Belediye Başkanı Kadir Topbaş ile ''başa baş'' olduğunu, ancak kendisini bir hayli şanslı gördüğünü ifade eden Güllüce, şunları kaydetti 
     ''Neden şanslı görüyorum 14 yıldır yerel yöneticiyim. 3 yıl meclis üyeliğim, 11 yıl fiili başkanlığım var. Tuzla'yı neredeyse ben yaptım desem, abartmış olmam. Yüksek inşaat mühendisiyim. Başka bir üniversiteden daha mezunluğum var. Belediyeler konusunda lisans üstü eğitim görmüşüm. Belediyeler konusunda yazdığım, YÖK'ten geçmiş kitabım var. Yelpazem geniştir ve iyi bir hitabetim var.'' 
     
</TEXT>
</DOC>
