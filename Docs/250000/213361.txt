<DOC>
<DOCNO> 213361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo33.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Adanaspor maçından galibiyetle ayrılmak istiyoruz 
</HEADLINE>
<TEXT>

     Trabzonspor, Adanaspor ile yapacağı maçın hazırlıklarını sürdürüyor. 
     Teknik Direktör Ziya Doğan yönetiminde yapılan çalışmaya sakatlığı bulunan Tayfun haricinde tüm futbolcular katılırken, Tolga'nın transferi karşılığında Malatyaspor'a verilen Göksel ve Recep ise Malatya'ya gitti. 
     Bordo-mavililer antrenmanda yarım alanda taktik ağırlıklı çift kale maç ve kanatlardan ortalara gol vuruşu yaptılar. Çift kale maçta futbolcularla bire bir ilgilenen Doğan, çalışma sırasında, ''İddia ediyorum, böyle oynarsanız yenemeyeceğiniz takım yok'' dedi. 
     Doğan, iki gündür takımla birlikte çalıştığını belirterek, ''Oyuncularımın mantalitesi beni çok umutlandırdı. Profesyonel anlayışları üst seviyede. Çok kısa sürede gözlerinde o ışığı gördüm'' diye konuştu. 
     Şu anda sadece Adanaspor maçını düşündüklerini ifade eden Doğan, şöyle devam etti 
     ''Adana can havli ile oynayacak. Ben Türkiye'de hiçbir takımın küçük görülmesi taraftarı değilim. Büyük takımlar her takımı ciddiye almalıdırlar. Biz bu anlayışla hazırlanıyoruz. Hiç kolay olmayacak ancak Adanaspor maçında taraftarımızın önünde sahadan galibiyetle ayrılmak istiyoruz. Oyuncularımdan isteyeceğim bazı şeyler var. Ama çok kısa sürede bunları otomatik hale getirmek zor, ancak oyuncularımın performans anlayışı ve bu işe yatkınlıkları beni ümitlendiriyor.'' Bordo-mavili takımın savunmasında alternatif oyuncu eksikliğinin olduğunu gözlemlediğini de kaydeden Doğan, ''Tolga'yı transfer ettik. Takıma fayda sağlayacak bir oyuncu. Yine de alternatif oyuncu eksikliği çekiyoruz. Transfer süresinin bitimine kadar transfer yapabiliriz'' diye konuştu. 
     
</TEXT>
</DOC>
