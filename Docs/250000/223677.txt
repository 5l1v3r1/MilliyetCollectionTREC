<DOC>
<DOCNO> 223677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun10.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya... Saldırılarda kullanılan dinamitlerin kaynağı bulundu... 
</HEADLINE>
<TEXT>

     İspanya'nın başkenti Madrid'de meydana gelen bombalı terör saldırılarıyla ilgili soruşturmalar çerçevesinde tutuklanan bir İspanyol'un, tren vagonlarında patlayan dinamitleri fabrikadan çalıp teröristlere sattığı iddia edildi. 
     İspanyol polisinin, 11 Mart saldırılarının sorumlularını yakalamak için bu zamana kadar tutukladığı 11 kişi arasında tek İspanyol olanının, tren vagonlarında patlayan dinamitleri teröristlere sattığı öne sürüldü. Europa Press adlı İspanyol haber ajansının polis kaynaklarına dayanarak verdiği haberde, Oviedo kentinde yakalanan İspanyol'un saldırılarda kullanılan Goma 2 Eco tipi dinamitleri, üretildiği İspanya'nın Burgos kentindeki İspanyol Patlayıcılar Birliği'ndeki fabrikalardan çalıp teröristlere sattığı şüphesiyle tutuklandığı belirtildi. 
     Fabrika yetkililerinden verilen bilgide, Goma 2 Eco dinamitlerinin Avrupa'da birçok ülkeye ihraç edildiği, ancak Kuzey Afrika veya Orta Doğu'ya herhangi bir ihracatın olmadığı bildirildi. 
     
</TEXT>
</DOC>
