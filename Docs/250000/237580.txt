<DOC>
<DOCNO> 237580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo24.html </URL>
<DATE> 2004/05/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ç. Rizespor, Bursa maçının yeniden oynanması için başvurada bulunuyor 
</HEADLINE>
<TEXT>

     Çaykur Rizespor, geçen hafta Bursaspor ile deplasmanda yaptığı maçta çıkan olaylar nedeniyle maçın yeniden ve tarafsız sahada oynanması için futbol federasyonuna başvuruda bulunuyor. 
     Kulübün hukuk işlerinden sorumlu yönetim kurulu üyesi Remzi Kazmaz, yaptığı yazılı açıklamada, futbolun dostluk ve barış adına yapıldığını, ancak Bursaspor maçında bunların olmadığını savundu. 
     Bu maçta sadece spor ahlakı adına kocaman bir rezalet olduğunu ileri süren Kazmaz, şöyle devam etti 
     ''Bunun birinci sorumluları Bursaspor yöneticileridir. Çaykur Rizespor-Akçabat Sebatspor maçını bahane ederek maçtan önce bir hafta Rize ile ilgili ortamı geren demeçler vererek maç günü provokasyon ortamı yaratmışlardır.'' Maç günü kulübün seyircisinin çirkin tezahürat, küfür, hakaret ve tehdit yaparak maçın atmosferini farklı yerlere çektiğini ve maç boyunca da hakaretlerini sürdürdüklerini iddia eden Kazmaz, şunları kaydetti 
     ''Bununla yetinmeyerek futbolcusu, yöneticileri, teknik sorumluları, antrenörleri ile görevliler ayrı ayrı veya birlikte hareket ederek kavgaya sebebiyet verdiler. Bu durumda maçın devam etme olanağı kalmamıştı. Bu müsabakanın tatil edilmesi gerekirken tecrübesiz bir hakemin hala bu şartlarda psikolojik olarak maça devam etmesi karşısında daha büyük olayların çıkmaması tesadüf idi. Bu durumda maç tatil edilmeli ve Bursaspor'un sahası derhal kapatılmalıydı.'' Kazma, bu konuda kararı hala federasyondan beklediklerini, ama henüz bir karar çıkmadığını belirterek, şunları kaydetti 
     ''Eğer Bursaspor ile ilgili bir karar verilmezse bu ülke sporunu ilerdeki günler için bir tehlike beklemektedir. Çaykur Rizespor kulübü olarak bugün itirazlarımızı federasyona iletiyoruz. Umarız spor kamuoyunun özlemle ve heyecanla beklediği karar olumlu bir şekilde çıkar.'' Kazmaz, bu akşam Ankara'ya giderek başvuruyu kendisinin yapacağını da kaydetti. 
     
</TEXT>
</DOC>
