<DOC>
<DOCNO> 236991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur13.html </URL>
<DATE> 2004/05/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bergama'da altın çıkaran şirket, Jeoloji Mühendisleri Odası'na dava açtı 
</HEADLINE>
<TEXT>

     Türk Mühendis ve Mimar Odaları Birliği TMMOB Başkanı Kaya Güvenç, Bergama'nın Ovacık Beldesi'nde yargı kararlarına rağmen siyanürle altın çıkarmaya devam eden Normandy şirketinin çıkardığı kitapla ''Şirketin itibarını sarstığı'' gerekçesiyle Jeoloji Mühendisleri Odası aleyhine 100 milyar lira tazminat istemiyle dava açtığını bildirdi. 
     Güvenç, birlik genel merkezinde düzenlediği basın toplantısında, Bergama'nın 10 yılı aşkın süredir Türkiye'nin gündeminde olduğunu söyledi. 
     Danıştay'ın Bergama Ovacık Madeni'nin çevresel riskler taşıdığı ve işletilmesinde kamu yararı bulunmadığı yönünde karar verdiğini anımsatan Güvenç, ''Ancak şirket siyasal iktidarları da arkasına alarak tüm yargı kararlarına karşı faaliyetlerine devam etmenin yollarını bulmuştur'' dedi. 
     Danıştay kararına rağmen Bakanlar Kurulu'nun prensip kararı alarak, şirketin faaliyetlerine devam etmesinin kararlaştırıldığını anlatan Güvenç, ''Prensip kararları Cumhurbaşkanı'nın onayına sunulmaz, Resmi Gazete'de yayımlanmaz. Bu dava sürecinde Türkiye'de buna benzer 160 prensip kararı bulunduğunu öğrendik. Doğal kaynaklar ancak toplumun çıkarları gözetilerek işletilebilir'' diye konuştu. 
     Bakanlar Kurulu'nun prensip kararının iptali için açılan davanın devam ettiğini ifade eden Güvenç, şöyle devam etti 
     ''Son olarak 17 Mart 2004'te İzmir Bölge İdare Mahkemesi, Sağlık Bakanlığı'nın verdiği bir yıllık deneme izninin geçerlilik süresinin dolduğu ve ortada kesin ve yürütülmesi zorunlu işlem kalmadığına karar vermesine rağmen bugüne kadar olduğu gibi bu karara da uyulmamış, hukuk devleti kuralları işletilmemiş, hukuksal güvenlik yok edilmiştir. 
     Bu arada şirket idarece sağlanan kolaylıklar ve hukuka rağmen yapılan ayrıcalıklı uygulamalardan cesaret alarak, açılma ruhsatı almak için başvuruda bulunmuştur. Bu başvuruda incelenmektedir.'' 
     
     İLK DURUŞMA YARIN 

     Güvenç, TMMOB'a bağlı Çevre, Jeoloji, Kimya ve Metalürji mühendisleri odalarının, çevre ve halk sağlığı yönünden oluşan riskleri ortaya koymayı ve bilimsel gerçekleri kamuoyuna ile paylaşmayı amaçlayan ''Bergama-Ovacık Altın İşletmesi Girişimi Konusunda TÜBİTAK-YDABÇAĞ Uzmanlar Komisyonu Raporunun Eleştirisi'' adlı bir kitap hazırladıklarını kaydetti. 
     Eski adıyla Eurogold olan Normandy Newmont madencilik şirketinin, Jeoloji Mühendisleri Odası tarafından yayınlanan kitabın ''şirketin tüzel kişiliğine haksız saldırıda bulunduğu, ticari itibarını sarstığı ve şirkete zarar verdiği'' gerekçesiyle 100 milyar lira tazminat istemiyle dava açtığını belirten Güvenç, ''Dava her ne kadar Jeoloji Mühendisleri Odası'na karşı açılmış olsa da TMMOB da bu davada taraf olmaya karar vermiştir. Bu davalar hak arama mücadelesini durduramayacak'' dedi. 
     Davanın ilk duruşmasının yarın Ankara 25. Asliye Hukuk Mahkemesi'nde yapılacağını belirten Güvenç, konunun ticari boyuta indirgenemeyecek kadar önemli olduğuna işaret etti. 
     
     ''KÖYLÜLER SU İÇEMİYOR'' 

     ODTÜ Öğretim Elemanları Derneği Başkanı Prof. Dr. İnci Gökmen ise Bergama'da siyanürle altın çıkarma nedeniyle 3 köyün yok olma tehlikesiyle karşı karşıya kaldığını söyledi. Gökmen, buradaki toprakların kullanılamayacak hale geldiğini ifade ederek, şöyle konuştu 
     ''Burada toprak kalmadı. Sularda siyanür var. Köylüler hazır su içiyor. Dünyanın hangi köyünde insanlar suyunu içemez Toprağımızdaki altını yabancı bir şirket çıkarıyor, yurtdışında işliyor. Biz de altını dışardan satın alıyoruz. Böyle bir durum olabilir mi Topraklarımız temizlenmeyecek şekilde kirletiliyor.'' 
     
</TEXT>
</DOC>
