<DOC>
<DOCNO> 244276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur25.html </URL>
<DATE> 2004/05/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gaziantep'te otelde silahlı kavga 2 yaralı 
</HEADLINE>
<TEXT>

     Gaziantep'te, bir otelde, otel personeli ile otele gelen bir müşteri grubu arasında çıkan silahlı kavgada, 2 kişi yaralandı. Olayla ilgili 11 kişi gözaltına alındı. 
     Gaziantep Emniyet Müdürlüğü'nden alınan bilgiye göre, Türkmenler Caddesi'ndeki bir otelde, otel personeli ile otelin restoranında eğlenmek isteyen grup arasında tartışma çıktı. 
     Tartışmanın kavgaya dönüşmesi üzerine, iki grup arasında silahlı çatışma çıktı. Olayda, İbrahim Çapan ile Zeki Tural tabancayla yaralandı. 
     Silahlı çatışmanın ardından olayı soruşturan Kaçakçılık ve Organize Suçlar Şube Müdürlüğü ekipleri, Celal E., Mehmet Ö., H.Murat Ç., Volkan Ş., Milat Y., İbrahim M. K., Zeki T., Faruk E., Milat G. Seyfettin S. ile Hüseyin U. adlı kişileri gözaltına aldı. 
     Olayla ilgili olarak 2 kişinin daha arandığını bildiren yetkililer, gözaltına alınan kişilerin üst aramasında 5 tabanca, 44 adet dolu fişek ele geçirildiğini söylediler. 
     Yetkililer, sorgulamaları devam eden 11 kişinin, evrakının tamamlanmasının ardından adliyeye sevk edileceğini bildirdiler. 
     Öte yandan, yaralanan zanlıların tedavi edildiği Konukoğlu Tıp Merkezi'nin önünde bekleyen ve durumundan şüphelenilen Ali Babacan'ın üzerinde yapılan aramada ruhsatsız tabanca ve 14 adet dolu fişek bulundu. 
     Babacan, Gaziantep Emniyet Müdürlüğü'ndeki sorgulamasının ardından çıkarıldığı nöbetçi mahkemece tutuklandı. 
     
</TEXT>
</DOC>
