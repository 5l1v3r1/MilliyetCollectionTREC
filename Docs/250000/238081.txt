<DOC>
<DOCNO> 238081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun46.html </URL>
<DATE> 2004/05/07/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Talat ''Kıbrıs Cumhuriyeti'nin, Rum hükümeti olduğu ispat edildi'' 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs Cumhuriyeti'nin artık Kıbrıs Rum Hükümeti olduğunun ispat edildiğini ve bu şekilde muamele görmesi gerektiğini'' söyledi. 
     Talat, Washington'daki temaslarını tamamlamasının ardından, Türk gazeteciler için bir basın toplantısı düzenledi. 
     KKTC Başbakanı Talat, ''Artık Kıbrıs Cumhuriyeti, Kıbrıs Rum Hükümetidir. Bu referandumla ispat edilmiştir. Artık Kıbrıs Rum Hükümetinin, Kıbrıs Rum Hükümeti muamelesi görmesi lazım. Kıbrıs Cumhuriyeti olarak tanınsa bile göreceği muamele o olmalı'' dedi. 
     Talat, ABD'deki temasları sırasında ilk kez ''KKTC Başbakanı'' sıfatıyla görüşmede bulunduğunu işaret etti. Bunun ''tanıma'' anlamına gelmeyeceğini belirten Talat, ''Bu bir statü yükselmesidir'' dedi. 
     KKTC'ye yönelik izolasyonun kaldırılması yönünde ABD'den olumlu sinyaller aldığını belirten Talat, birinci önceliği olan doğrudan uçuş meselesinde de olumlu beklentisi bulunduğuna işaret etti. 
     ABD Kongresi'nde, Temsilciler Meclisi Uluslararası İlişkiler Komitesi Başkanı Henry Hude ile görüşmesinde Talat, KKTC'ye direk uçuşların bir grup kongre heyetiyle birlikte gerçekleştirilmesi konusunun da görüşüldüğünü söyledi. 
     KKTC Başbakanı Talat, ''Bu hayal olsa bile konuşulması önemli'' dedi. 
     Basında yer alan, KKTC'nin Türk vatandaşlarına vize uygulayacağı yönündeki haberlerin hatırlatılması üzerine Talat, ''Böyle bir şey kesinlikle yok'' dedi. 
     Talat, KKTC'ye izolasyonun kaldırılması yönünde ABD'den beklenen adımlardan birinin Kıbrıs'taki Amerikan Temsilciliği'nin seviyesinin yükseltilmesi olduğunu söyledi. 
     
     ''TÜRK VATANDAŞLARINA VİZE UYGULANACAĞI TAMAMEN YALAN'' 

     KKTC Başbakanı Mehmet Ali Talat, ABD Dışişleri Bakanı ile KKTC sıfatıyla görüşmesinin somut bir kazanım olduğunu ve bunun KKTC için statü yükselmesi anlamına geldiğini bildirdi. 
     Talat, Washington'da düzenlediği basın toplantısında, ABD'yi ziyaretine ilişkin ''somut ne sonuçlar elde ettiniz '' sorusuna karşılık, ''KKTC Başbakanı sıfatıyla ilk kez görüşme gerçekleştirdik. Bu ilk kez oluyor. Tanıma değil, kimse o hayale kapılmamalı. Fakat bu statü yükselmesidir'' dedi. 
     Mehmet Ali Talat, daha önce KKTC Cumhurbaşkanı Rauf Denktaş'ın da ABD Dışişleri Bakanlarıyla görüştüğünün hatırlatılması üzerine, ''ancak o görüşmelerde sıfat, Kıbrıs Türk toplumu lideriydi'' dedi. 
     Amerikalı yetkililerle görüşmelerinin ABD Dışişleri Bakanlığı binası dışında yapıldığını söyleyen bir gazeteciye Talat, ''Statünün bakanlık binasına girmekle olduğunu bilmiyordum. Avrupa Parlamentosu'na, Avrupa Komisyonu'na giriyoruz. O zaman oralarda statümüz yüksek mi demek '' dedi. 
     Talat, Powell ile görüşmesinin, bakanın BM'de de işi olması dolayısıyla New York'ta yapıldığını anlattı. Asıl önemli olanın ''Başbakan'' sıfatıyla görüşmelerde bulunması olduğuna işaret eden Talat, ''durum gayet açık. Bunun arkasını da göreceğiz'' dedi. 
     Amerikalı yetkililerin, Kıbrıs Rum Kesimi'nden artık ''Kıbrıs Rum Hükümeti'' olarak bahsetmesinin sorulması üzerine Talat, ''Artık Kıbrıs Cumhuriyeti, Kıbrıs Rum hükümetidir. Bu referandum ile ispat edildi. Artık Kıbrıs Rum hükümetinin, Kıbrıs Rum hükümeti olarak muamele görmesi lazım. Kıbrıs Cumhuriyeti olarak tanınsa da, göreceği muamele o olmalı'' diye konuştu. 
     Talat, ABD'nin Kıbrıs Rum Hükümeti tanımlamasıyla, ''iyi ve doğru'' yaptığını, Kıbrıs Rum Hükümeti'nin bütün Kıbrıs adına konuşamayacağının ortaya çıktığını belirtti. 
     KKTC'ye izolasyonun kalkması için liman ve havaalanlarının kullanımının gayri meşru olmaktan çıkmasını isteyen Talat, ABD ve ABD Adalet Divanı'nın, eski kararlarını etkisizleştirecek adımlar atması gerektiğini söyledi. Talat, KKTC'nin ihracat limanının Magosa olduğunu, bu liman kullanılmazsa rekabet gücünün azaldığını kaydetti. 
     Talat, seyahat kısıtlamalarının da kalkmasını ve KKTC pasaportuyla bütün dünyada seyahat edebilmeyi istediklerini, spor ambargosunun kalkmasını beklediklerini belirtti. KKTC Başbakanı, ''ambargo bizim günlük hayatımızı etkiliyor, onurumuzu kırıyor. Bunlar kalkmalı'' dedi. 
     Bunların kalkması için çalışma ve zamana ihtiyaç olduğunu belirten Talat, ''40 yıldır imajımız kötü çocuktu. Artık bu değişti. Yapıcı kategoriye geçtik. Ancak bir anda kaybettiklerimizi geri almak kolay değil. Adım adım olacak'' dedi. 
     
     TÜRK VATANDAŞLARINA VİZE YOK 

     Basında Türk vatandaşlarına KKTC'ye girişte artık vize uygulanacağı yönündeki haberlerin hatırlatılması üzerine Talat, ''tamamen yalan. Hiç öyle bir şey yok'' dedi. 
     Talat, Türkiye ile politikalarda farklılık olmadığını söyledi. 
     Bir gazetecinin, KKTC'nin kurulmasında öncülük eden KKTC Cumhurbaşkanı Rauf Denktaş'a yönelik eleştirileri nasıl değerlendirdiğini sorması üzerine Talat, Denktaş ile ilişkilerinin bilindiğini, düşüncelerinin gizli olmadığını, Kıbrıs Türk halkının yüzde 65 oranında Denktaş'ın ''ölüm'' dediği Annan planını desteklediğini kaydetti. Talat, karşı çıkan güçlerin yüzde 35'te kaldığını belirterek, kendisinin Denktaş'tan, geri planda kalmasını istediğini söyledi. Talat, ''aslında ilk çağrım istifa etmesiydi. Ancak hayır dedi. Denktaş Kıbrıs Türkü'nün vizyonunu temsil etmiyor. Bunu kendisine de söyledim'' dedi. 
     Talat, ''zıtlaşma içindeyim ama Denktaş KKTC'nin Cumhurbaşkanı'dır'' dedi. 
     İzolasyonun kaldırılması konusunda ABD kongresindeki temaslarında olumlu izlenim edindiğini belirten Talat, kongredeki hava, Amerikan yönetiminden de ileri. Kıbrıs'a direkt uçuşların bir grup kongre üyesiyle yapılıp yapılamayacağı konuşuldu. Bu gerçekleşemese bile konuşulması önemli'' dedi. Rumların bunlara öfkelenmesinin kendisini üzmeyeceğini söyleyen Talat, ''biz dünya dili konuşursak, çözüm isteyen halkın temsilcisi olarak Rumların öfkesi bize zarar vermez. Onları oto-kontrolden çıkarır, daha kısa sürede çözüm yönünde irkilmelerine yol açar'' dedi. 
     Talat, KKTC'nin izolasyonunun sona erdirilmesi için atılan adımlar yeterli olmazsa ne yapacaklarının sorulması üzerine, ''planlarımız çok. B'si, C'si, D'si de var. B planını şu anda açıklamamız söz konusu değil. Ancak senaryolarımız var. Biz, birisinin merhametine sığınmış değiliz. 3 yıl boyunca bu yönde büyük mücadele verdik'' dedi. 
     KKTC Başbakanı, Tayvan modeli, Kosova modeli gibi çözümlere sıcak bakmadıklarını, kendilerinin, birleşik Kıbrıs yönünde çözüm vizyonunu kaybetmediklerini kaydetti. 
     Kıbrıs gazetesine yapılan bombalı saldırının sorulması üzerine Talat, ''henüz tam bilgim yok. Ama böyle bir saldırıyı şiddetle kınıyorum'' dedi. 
     
     Talat Amerika'dan ayrıldı 

     Talat, KKTC'ye izolasyonun kaldırılması konusunda Amerikalı yetkililerle yaptığı temaslarını tamamlamasının ardından New York üzerinden İstanbul'a hareket etti. 
     İstanbul'da bir gece kalması beklenen Talat'ın, ertesi gün KKTC'ye geçmesi öngörülüyor. 
     
</TEXT>
</DOC>
