<DOC>
<DOCNO> 202076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur22.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava geliyor... 
</HEADLINE>
<TEXT>

     Türkiye, yarından itibaren soğuk ve yağışlı havanın etkisi altına girecek. Yağışlar, yarın Trakya'da, salı gününden itibaren de Marmara, İç Ege, İç Anadolu'nun kuzeybatısı ve Batı Karadeniz'de kara dönüşecek. 
     Devlet Meteoroloji İşleri Genel Müdürlüğü'nden yapılan açıklamaya göre, yarın, güney ve batı kesimlerde yağmur şeklinde başlayacak yağışlar, sıcaklığın azalmasıyla birlikte akşam saatlerinde Trakya'da, Salı gününden itibaren de Marmara'nın yüksek kesimleri, İç Ege, İç Anadolu'nun kuzeybatısı ile Batı Karadeniz'in iç kesimlerinde kara dönüşecek. Kar yağışı Çarşamba ve Perşembe günü kuvvetli rüzgarla birlikte yurdun büyük bir bölümünde etkili olacak. 
     Hava sıcaklığı Salı günü kuzeybatı kesimlerde, Çarşamba ve Perşembe günü tüm yurtta 10-12 derece azalacak. 
     Hafta boyunca etkisini sürdürecek soğuk ve yağışlı hava, hafta sonunda yurdu terk edecek. Açıklamaya göre, yarın, bütün bölgeler çok bulutlu, Marmara, Ege, Akdeniz, İç Anadolu'nun güney ve batısı, Batı Karadeniz, Güneydoğu Anadolu ile Doğu Anadolu'nun güneyi yağışlı geçecek. Yağışlar Güney Ege ve Akdeniz'de etkili olmak üzere yağmur ve sağanak, Trakya'da akşam saatlerinden itibaren kar şeklinde olacak. 
     Salı günü, Trakya, Doğu Karadeniz kıyıları ile Doğu Anadolu'nun kuzeydoğusu dışında tüm yurtta yağış görülecek. Yağışlar Akdeniz ve Batı Karadeniz'de etkili ve sürekli olmak üzere genellikle yağmur, Marmara'nın yüksek kesimleri, Batı Karadeniz'in iç kesimleri, İç Ege ile İç Anadolu'nun kuzeybatısında kar şeklinde olacak. 
     Çarşamba günü ise Marmara'nın batısı ile kıyı Ege dışında tüm yurtta yağış görülecek. Yağışlar Doğu Karadeniz kıyıları ile Akdeniz'de yağmur, diğer yerlerde kar şeklinde olacak. 
     Güney kesimlerde etkili sağanak yağış, kuzey iç ve doğu bölgelerde kuvvetli kar yağışı, buzlanma ve don olayının oluşturacağı ağır kış şartlarına karşı ilgililerin ve vatandaşların tedbirli olmaları gerekiyor. 
     
</TEXT>
</DOC>
