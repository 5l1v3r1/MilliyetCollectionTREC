<DOC>
<DOCNO> 230090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/siyaset/siy20.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Papadopulos'un yaptığı siyasi intihar' 
   KKTC Başbakanı Mehmet Ali Talat, "Annan Planı'na hayır" çağrısında bulunan Rum lider Tasos Papadopulos'un yaptığının "siyasi intihar" olacağını söyledi. Annan Planı uyarınca devam eden takvim ve temasları hakkında Cumhurbaşkanı Rauf Denktaş'a bilgi veren Talat, "Henüz tamamlanmayan 45 bin kişilik vatandaş listesi dahil her türlü konuyu konuştuk" dedi. Bu arada, Başbakan Talat'ın bugün yapacağı Güney Kıbrıs'a yapacağı ziyaret, komünist AKEL partisi ve Demokratik Seferberlik Partisi DİSİ yetkililerinin yoğun işleri nedeniyle ertelendi. 
   
   Referandum KKTC Anayasası'na uygun 
   KKTC Anayasa Mahkemesi, 24 Nisan'da yapılacak referandum için Cumhuriyet Meclisi'nde onaylanan referandum yasasının KKTC Anayasası'na aykırı olmadığını açıkladı. Anayasa Mahkemesi, KKTC vatandaşlarının, Kıbrıs sorununun çözümünü sağlayacak Annan Planı'nı, plan çerçevesinde oluşturulacak Birleşik Kıbrıs Cumhuriyeti'ni ve yeni devletin AB'ye üyeliğini kabul edip etmediğini belirlemek üzere çıkarılan referandum yasasının, Anayasa'ya uygun olduğuna karar verdi. Cumhuriyet Meclisi tarafından kabul edilen, ancak yürürlüğe girmesi için onayı gereken Cumhurbaşkanı Rauf Denktaş'ın, Anayasa Mahkemesi'ne gönderdiği yasanın Anayasa'ya uygunluğu kararı oybirliğiyle alındı. 
   
   İngiltere AB üyeliğinizi en çok biz istiyoruz 
   İngiltere'nin Türkiye Büyükelçisi Sir Peter Westmacott, Türkiye ve İngiltere arasındaki ticaret hacminin her yıl yüzde 30 arttığını belirterek, "İngiltere, Türkiye için dünyadaki en büyük 3. ihracat piyasası. Türkiye'ye yılda 1 milyon İngiliz turizm amaçlı geliyor. Türkiye'nin AB üyesi olmasını bizim kadar isteyen bir başka ülke olduğunu sanmıyorum" dedi. Adana Valisi Kemal Önal'ı dün ziyaret eden Westmacott, ticari işbirliği hacmini artırmak, İngiliz sermayesinin Türkiye'de daha fazla yatırım yapmasını sağlamak için çaba gösterdiklerini söyledi. Westmacott, Türkiye'ye AB üyelik tarihi alması halinde daha çok yabancı yatırım geleceğini de vurguladı. 
   
   Parlamenterler'den Denktaş'a davet 
   Türk Parlamenterler Birliği TPB , Denktaş'ı, Meclis çatısı altında düzenlenecek etkinliğe konuşmacı olarak davet etti. TBMM Başkanı Bülent Arınç izin verirse Denktaş, 15 Nisan'da, "evet" cephesinde yer alan AKP'nin salonunda "hayır" konuşması yapacak. TPB Genel Başkanı Zeki Çeliker, Denktaş'ı konuşmacı olarak davet edecekleri toplantı için TBMM Başkanı Bülent Arınç'tan izin istedi. Arınç da, Şam'a fakslanan izin talebi için "Dönünce değerlendiririm" yanıtı verdi. Çeliker, "yandan da olsa" Meclis çatısı altında kendisine konuşma fırsatı tanıyacaklarını bildirdi. Çeliker, "İzin verilmemesi halinde toplantı Ankara'da başka bir yerde yapılacak" dedi. Denktaş da "İnşallah fırsat verilir" diye konuştu. 
   
   Rumlar, ilk kez Yunan bayrağı taşımadı 
   Kıbrıs Rum Kesimi'nde özellikle "hayırcı"lar, referandumda "evet" denilmesi eğiliminde olan Yunanistan'a küskün tavır takınmaya başladı. Papadopulos'un "hayır" çağrısında bulunmasının ardından cumhurbaşkanlığı köşkü önünde düzenlenen ve yüzlerce kişinin katıldığı gösteride uzun yıllar sonra ilk kez Yunan bayrağı görülmedi. Rumlar gösteride, Kıbrıs Rum Kesimi ve AB'nin bayraklarını taşıdı. Papadopulos, kiliseyi kendi tarafına çekmeye çalıştı, ancak kiliseden "tek ses" çıkmasını başaramadı. Sadece Baf, Girne, Salamina ve Arsinoi metropolitleri halkı "hayır" oyu kullanmaya çağırdı. 
   
   Cem MGK'nın görev ihmalini eleştirdim 
   YTP Genel Başkanı İsmail Cem, MGK'nın Kıbrıs konusunda hükümete tavsiyede bulunmamasını eleştirdiğini söyledi. "MGK'da askeri kanadın Annan Planı'na karşı çıkmamasını eleştirdiği" yönündeki haberle ilgili açıklama yapan Cem, "Demecimde de açıkça görüleceği gibi, benim eleştirim, Anayasa gereği görev yapan ve görevi milli güvenliğe ilişkin alanlarda 'hükümete tavsiyede bulunmak' olan bir kurumun, bu görevi yerine getirmemesidir" dedi. 
   
   
   
</TEXT>
</DOC>
