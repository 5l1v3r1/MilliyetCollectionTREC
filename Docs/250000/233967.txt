<DOC>
<DOCNO> 233967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas03.html </URL>
<DATE> 2004/04/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Trinity de ''Görevimiz Tehlike'' diyecek... 
</HEADLINE>
<TEXT>

     ''Matrix'' serisinin gözüpek ''Trinity'' karakteri Carrie-Anne Moss, ''Görevimiz Tehlike-Mission Impossible'' filminin üçüncüsünde ünlü aktör Tom Cruise ile kamera karşısına geçecek. 
     Internetteki ''empire'' sitesinin haberine göre, Cruise'a, özel ajanlarla birlikte helikopterlerden atladığı, yüksek dağlara tırmandığı ve hayatını tehlikeye attığı filmde bu kez dövüş sanatının zorlu hareketlerine alışkın güzel bir yıldız eşlik edecek. 
     ''Matrix'' serisinin oradan oraya atlayan, kickbox figürleriyle düşmanlarını yerlere seren ''Trinity''sine teklifte bulunan yapımcılar, sonunda oyuncudan ''evet'' yanıtını aldı. Bol sıfırlı sözleşmeye imza atan Carrie-Anne Moss'un canlandıracağı karakter henüz belirlenmedi. 
     Joe Carnahan'ın yöneteceği filmde daha önceki iki yapımın rejisörleri Brian De Palma ve John Woo gibi ''aksiyon dozunu'' ön planda tutacağı ifade edildi. 
     Ving Rhames'in de rol alacağı filmdeki diğer oyuncular henüz açıklanmadı. Hollywood'un Robert Towne, Dean Georgaris ve Frank Darabont gibi ünlü isimlerinin filmin senaryosunu kaleme almayı sürdürdüğü kaydedildi. Filmin çekimlerine ağustos ayında başlanması bekleniyor. 
     ''Görevimiz Tehlike'' filminin çekimleri için bir süreliğine Almanya'ya yerleşen Tom Cruise, burada hazırlıklarını sürdürüyor. 
     
</TEXT>
</DOC>
