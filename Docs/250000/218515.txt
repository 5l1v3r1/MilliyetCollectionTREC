<DOC>
<DOCNO> 218515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko02.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Yedi sülalelerinin burnundan getirip bu parayı alacağız... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''banka kurup milletin parasını toplayıp kendi şirketine aktaranlar ya bu parayı verecekler ya da yedi sülalelerinin burnundan fitil fitil getirip bu parayı alacağız'' dedi. 
     Bolu'nun Gerede ilçesinde AK Parti Gerede İlçe Teşkilatı'nca düzenlenen aday tanıtım toplantısından sonra AA muhabirine açıklamalarda bulunan Şahin, iktidara geldiklerinde Türkiye'nin büyüme rakamlarının eksilerde olduğunu anlatarak, ''Biz göreve geldikten sonra bu rakamlar artı 5-6'la ulaştı. Enflasyon yüzde 30'lardan yüzde 18'lere indi. Piyasalar artık tek haneli enflasyona hazırlanıyor'' dedi. 
     Batık bankaların hazineye yükünün fazlalığına da işaret eden Şahin, bir batık bankanın hazine garantisi olduğu için hazineye getirdiği yükün 8.5 katrilyon lira olduğunu belirterek, ''Siz banka kuracaksınız, milletin parasını toplayıp, kendi şirketinize bir şekilde aktaracaksınız. Buna müsaade etmeyiz. Ya bu parayı vereceksiniz ya da yedi sülalenizin burnundan fitil fitil getirip, bu parayı alacağız. Bunun hesabını TMSF Tasarruf Mevduatı Sigorta Fonu sorar, adalet de sorar. Bu paraları nereye taşımış olursanız olun, dünyanın neresinde olursa olsun, bu paraları teslim edeceksiniz. İçi boşaltılan bankaların paraları milletin cebinden ödenerek, israf edilmiştir'' diye konuştu. 
     Hükümetin göreve başlamasından sonra geçen süre zarfında piyasalara güven geldiğini ve işyerlerinin kapasite artırdığını anlatan Şahin, 2003 yılında bütçenin 65.4 katrilyon liralık bölümünün faiz ödemlerine ayrıldığını anımsattı. 
     Şahin, şöyle dedi 
     ''Biz faiz oranlarını yüzde 70'lerden 20'lere indirmeyi başardık ve bu sayede faiz ödemesinde kullanılacak olan 7 katrilyon lira hazinede kaldı. Parayı rant aracı olmaktan çıkarıp, faiz oranlarını indirerek, parayı bir üretim aracı haline getireceğiz.'' 
     
     GIDADA VERGİ İNDİRİMİ SIRADA 

     Şahin, özelleştirilen Gerede Deri Sanayi A.Ş. GERKONSAN fabrikasından bir grup işçi ile yaptığı toplantıda ise özelleştirme kapsamında işsiz kalanların istihdamına yönelik bir çalışma yaptıklarını anlattı. 
     Başbakan Yardımcısı Şahin, şunları söyledi 
     ''Özelleştirilen kurumlarda emekliliği gelmemiş, yaşanan özelleştirme nedeniyle mağdur olan insanlar var. Bu insanlara devlet, hükümet olarak sahip çıkacağız. Bu insanların memur olarak istihdam edilmesi için TBMM'ye bir tasarı göndermiştik. Komisyon tasarıyı o haliyle kabul etmedi. Biz bu tasarı üzerinde yeniden çalışıp, bu insanların bir kısmını işçi, bir kısmını ise memur olarak, istihdam edeceğiz. Özellikle Milli Eğitim Bakanı'nın bu yönde bir isteği var. Bu insanların büyük bir bölümünü, öğretmenlik dışında Milli Eğitim'de çalıştırmayı planlıyoruz. Bu konu benim kamu toplu iş sözleşmelerinde altına imza attığım bir konudur. Bu konuda verdiğim sözü tutacağım.'' Şahin, devlet memurlarının artık özel hastanelerde tedavi olabildiğini hatırlatarak, ''SSK'lılarında bu haktan faydalanması için çalışmalar sürüyor. İlaç fiyatları KDV'sinde yüzde 10 indirim yaptık. Bu aşamadan sonra ilaç fiyatları ucuzlayacak. Sırada gıda fiyatlarından KDV indirimi var. Bu indirimi de yaparsak, gıda fiyatlarında bir ucuzlama yaşanacak'' diye ekledi. 

     
</TEXT>
</DOC>
