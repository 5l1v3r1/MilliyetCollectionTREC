<DOC>
<DOCNO> 247053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/yasam/axyas01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeraltından çıktılar oraya dönmesinler 
</HEADLINE>
<TEXT>


İstanbul Arkeoloji Müzesi'nde, Truva, Assos, İstanbul ve Suriye bölümleri gibi çok değerli eserlerin sergilendiği ek binanın depreme dayanıksız olduğu ortaya çıktı 

Ömer Erbil 

İstanbul Arkeoloji Müzesi'nin arka tarafında yapılan ek binanın bodrumlarının su almasından dolayı temellerinde ve taşıyıcı sisteminde büyük hasar olduğu ve 1999'daki depremde binanın büyük hasar gördüğü anlaşıldı. 
Boğaziçi Üniversitesi Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, sorunun acilen giderilmesine yönelik 'Ek Bina Deprem Güçlendirmesi Fikir Projesi' hazırladı. Kültür ve Turizm Bakanı Erkan Mumcu'nun hazırlattığı projeye göre, hasarlı ek binanın, deprem sırasında ana binayı da etkileyebileceği ve içinde İskender lahtinin de bulunduğu çok değerli eserlerin tahrip olabileceği bildirildi. 

Yoğun korozyon var 
Erdik'in hazırladığı projede, suyun binanın temellerine zarar verdiği belirtilerek şöyle denildi "Arkeoloji Müzesi koleksiyonunun en değerli parçaları ek binada sergilenmektedir. Bu binadaki iki bodrum katından birinde kış mevsiminde biriken 20 cm. yüksekliğindeki su, düzenli olarak boşaltılmaktadır. Bu kattaki kolonlarda korozyona bağlı ağır donatı hasarları göze çarpmaktadır." 

Kolonlar çatlak içinde 
Binada deprem sonrası da bazı kolon, tavan ve duvarlarda çatlakların oluştuğu, mermer kapların ayrıldığı ve düştüğüne de dikkat çekildi. Bir an önce onarılması gereken binada perde duvar ilavesi ve birinci kat kolonlarına 'deprem izolasyonu' sistemi önerildi. 


</TEXT>
</DOC>
