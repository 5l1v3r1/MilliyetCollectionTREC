<DOC>
<DOCNO> 207592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur16.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyşehir gölü buz tuttu... 
</HEADLINE>
<TEXT>

     Özellikle akşam saatlerinde hava sıcaklığının eksi 17'ye kadar düşmesi nedeniyle, Konya'nın Beyşehir İlçesi'nde bulunan Beyşehir Gölü buz tuttu. 
     Tüm yurtta etkili olan ağır kış şartları yaşamı olumsuz yönde etkilerken, aşırı soğuklar, Beyşehir'de en fazla balıkçıları etkiledi. 
     Türkiye'nin en büyük tatlı su gölü olarak bilinen Beyşehir Gölü'nün bazı bölümleri, özellikle güneş ışınlarının gelmediği akşam ve gece saatlerinde hava sıcaklığının eksi 17'ye kadar düşmesi nedeniyle dondu. Gölün bazı kesimlerde buz kalınlığı 4 santimetreye kadar ulaştı. 
     Avlanmak için sabahın erken saatlerinde teknelerinin yanına gelen Beyşehirli balıkçılar ise göldeki buzu görünce şaşkınlıklarını gizleyemedi. 
     Teknelerinin buz içinde kalması nedeniyle göle açılamayan balıkçılar, bugünü kahvehanelerde geçirmek zorunda kaldı. 
     Bazı balıkçılar da barınaktaki teknelerini hareket ettirebilmek için buzları parçalayarak göle açılmaya çalıştı. 
     Öte yandan, Belediye Başkanı Hanefi Kasapoğlu, soğuk hava nedeniyle bazı ev ve işyerlerindeki su sayaçlarında ortaya çıkan arızalarda artış meydana geldiğini belirterek, vatandaşların, sayaçlarını daha iyi koruması gerektiğini bildirdi. 
     
</TEXT>
</DOC>
