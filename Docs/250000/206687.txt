<DOC>
<DOCNO> 206687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy04.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta Kürtlerin yarı özerkliği sürecek...' 
</HEADLINE>
<TEXT>

   New York Times, ABD'nin Kuzey'deki mevcut durumunun Irak'ın egemenliğine kavuştuktan sonra da sürmesine karar verdiğini bildirdi 
   SEMA EMİROĞLU New York 

   
   ABD'de yayımlanan New York Times gazetesi, Bush yönetiminin, Irak egemenliğine yeniden kavuştuğu zaman kuzeydeki Kürt bölgesinin yarı özerk statüsünü devam ettirmeyi kararlaştırdığını bildirdi. İki hafta önce Kuzey Irak'taki iki Kürt partisinin birlik hükümeti kurmaya yaklaştığını ilk kez duyuran New York Times, dün birinci sayfasından yayımladığı haberinde, ABD'nin, tüm uyarılara rağmen Kuzey Irak'ın mevcut statüsüne dokunmama kararı verdiğini bildirdi. 
   Habere göre, ABD'li yetkililer, Iraklı liderlerle 15 Kasım'da varılan ve Irak'ın kendi kendini yönetmesi için 30 Haziran tarihini hedef alan anlaşmanın, Kürt bölgesine ilişkin bu yeni tutumlarını da büyük ölçüde zorunlu kıldığını söylediler. Haberde, bir ABD'li yetkili de, bu denli kısa bir takvimin Kürt bölgesinin özerkliği ve birliğini değiştirecek zamanı bırakmadığını belirterek, bu konunun Iraklılarca çözümlenmeyi bekleyeceğini bildirdi. Bush yönetiminin, 30 Haziran'dan sonra da ülkede 100 bin asker bulunduran dost bir güç olarak, etnik çizgiler boyunca daimi olarak bölünmemesi için Irak'a baskı yapacağına dikkat çeken gazete, "pek çok uzman, bir kez Kürt hükümeti geçici de olsa resmilik kazanınca, onu yerinden oynatmanın zor olmasından korkuyor" dedi. 
   
   Bush, Erdoğan'ı yatıştıracak 
   Irak'ın siyasi açıdan birliğinin ve toprak bütünlüğünün korunması için gerekli her şeyi yapmaya kararlı olduklarını belirten ABD'li yetkililer de, Ankara'nın bu yöndeki kaygılarının Başbakan Recep Tayyip Erdoğan'ın 28 Ocak'ta Başkan Bush'la Beyaz Saray'da buluşması sırasında giderileceğini açıkladı. 
   
   
   
   
</TEXT>
</DOC>
