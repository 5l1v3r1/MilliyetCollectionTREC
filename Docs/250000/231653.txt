<DOC>
<DOCNO> 231653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko16.html </URL>
<DATE> 2004/04/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Hazine arazileri kat karşılığı satılacak... 
</HEADLINE>
<TEXT>

     Hazine'ye ait bina, arsa ve araziler, özel sektöre kat karşılığı verilerek ekonomiye kazandırılacak. 
     Son yıllarda kamu açıklarının kapatılmasında büyük umut bağlanan Hazine arazilerinin satışında istenen neticelerin elde edilememesi üzerine, Maliye Bakanlığı Milli Emlak Genel Müdürlüğü, mevcut sistemi masaya yatırdı. 
     Yapılan değerlendirmelerde, bu tür yerlerin değer tespitinde emlak vergisine tabi değerlerin ve rayiç bedellerin baz alındığı, kamu malının değerinin altında satılmaması için de çok hassas davranıldığı belirtildi. Bu anlayış içinde belirlenen fiyatların genellikle alıcılar tarafından yüksek bulunduğu, fiyat normal olsa bile trilyonlarca liranın bu yerlere yatırılmadığı ifade edildi. 
     Bir üst düzey yetkili, ''Satışa çıkardığımız, gerçekten değerli birçok yere alıcı çıkmıyor. Burası bu parayı etmez denmese de, kimse o parayı çıkarıp veremiyor. Karayollarının İstanbul Bölge Müdürlüğü 300 küsur trilyon liraya satışa çıktı, ama satılamadı'' açıklamasında bulundu. 
     
     ÇÖZÜM KAT KARŞILIĞI SATIŞ 

     Milli Emlak Genel Müdürlüğü, bu değerlendirmelerin ardından Hazine arazilerinin satışında da yöntem değişikliğine gidilmesini kararlaştırdı. Bu çerçevede, söz konusu yerlerin kat karşılığı ekonomiye kazandırılması benimsendi. 
     İlk olarak değeri trilyonlarla ifade edilen İstanbul Bağdat Caddesi üzerindeki Tarım İl Müdürlüğü'nün işyeri ya da konut alanı şeklinde kat karşılığı elden çıkarılması kararı alındı. 
     Konuyla ilgili bilgi veren bir üst düzey yetkili, ''Tarım İl Müdürlüğü'ne ilişkin çalışmalarımız bitme aşamasında. Burayı kat karşılığı alacak müteahhitten önce Tarım İl Müdürlüğü için başka bir yerde bina yapmasını isteyeceğiz. İl Müdürlüğü, yeni yerine taşındıktan sonra da Tarım İl Müdürlüğü yeni projeye göre değerlendirilecek'' dedi. 
     Yine Kadıköy civarında bulunan Meteoroloji Bölge Müdürlüğü'nün de kat karşılığı satışı için çalışma yürüttüklerini kaydeden aynı yetkili, Kartal'da çok geniş bir alan kaplayan Hazine'ye ait Set Çimento arazisinin de bu şekilde değerlendirilmesi için Emek İnşaat'ın çalışma yaptığını bildirdi. 
     Maliye yetkilisi, Ayazağa'da daha önce 60 trilyon liraya satışa çıkarılan, ancak müşteri çıkmayan Hazine'ye ait arazinin de bu ya da buna benzer bir yöntemle satılabileceğini ifade etti. 
     
     LÜKS KONUT YA DA İŞYERLERİ 

     Yeni uygulamaya girecek kat karşılığı satış yöntemi ile devlet, yapımcı firmalardan belli sayıda konut ya da işyeri alacak. Şehir merkezlerinde yeralan bu yerlerde konut yapılması halinde konut projeleri, lüks konut şeklinde gerçekleştirilecek. 
     Konut ve işyerlerinin tamamlanmasının ardından bunlar kesinlikle kamuya ait hizmet binası ya da lojman olarak kullanılamayacak. Devletin payına düşen konut ve işleri, hemen satışa çıkarılacak ve böylece Hazineye de gelir sağlanacak. 
     
     DEFTERDARLARDAN LİSTE İSTENDİ 

     Bu arada Milli Emlak Genel Müdürlüğü, 81 ilin defterdarına birer yazı göndererek, bölgelerinde kat karşılığı değerlendirilecek Hazine taşınmazlarının belirlenmesini ve 30 Nisan'a kadar Genel Müdürlüğe iletilmesini istedi. 
     Genel Müdürlük, illerden gelen bilgiler ışığında Mayıs ayından itibaren kat karşılığı olarak ekonomiye kazandırılması ve yeni istihdam yaratılması öngörülen Hazine taşınmazlarını tespit edecek. Daha sonra da bunlar için ard arda ihaleye çıkılacak. 
     Maliye Bakanlığı yetkilileri, kat karşılığı satış yönteminin uygulamaya girmesiyle bu yıl Hazine arazilerinin hedeflenen gelire ulaşılabileceğini belirtiyor. 
     2004 bütçesinde lojmanlar, sosyal tesisler ve diğer binaların satışından 100 trilyon lira, diğer taşınmaz malların satışından ise 398 trilyon 648 milyar lira gelir öngörüldü. Mart ayı sonu itibariyle 2 trilyon 520 milyar liralık bina, 6 trilyon 609 milyar liralık da diğer taşınmaz mal satışı gerçekleştirildi. 

     
</TEXT>
</DOC>
