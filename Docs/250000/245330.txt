<DOC>
<DOCNO> 245330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy19.html </URL>
<DATE> 2004/06/04/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Gül, Mısır'a gidiyor, Sezer'in yazılı mesajını Mübarek'e götürüyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'da düzenlenecek İslam Konferansı Örgütü İKÖ Dışişleri Bakanları Toplantısı öncesinde temaslarda bulunmak üzere 6 Haziran Pazar günü Mısır'ın başkenti Kahire'ye gidiyor. 
     Edinilen bilgiye göre, Gül'ün, Kahire'de Mısır Devlet Başkanı Hüsnü Mübarek ve Dışişleri Bakanı Ahmed Mahir ile bir araya gelmesi bekleniyor. Gül, Mübarek'e, Cumhurbaşkanı Ahmet Necdet Sezer'in yazılı mesajını iletecek. 
     Ziyaretin gündeminde KKTC'ye uygulanan izolasyonun kaldırılması ve KKTC'nin İKÖ'de statüsünün yükseltilmesi konusundaki gelişmelerin ön sırayı alması bekleniyor. Temaslarında, Türkiye'nin İKÖ genel sekreter adayı için de destek arayacak Gül ayrıca, ikili ilişkiler, İKÖ Dışişleri Bakanları Toplantısı, Ortadoğu ve Irak konularında görüşmelerde bulunacak. 
     Hafta başında Suudi Arabistan'a da benzer amaçlı bir ziyaret yapan Gül'ün, temaslarının ardından pazartesi günü yurda dönmesi öngörülüyor. 
     Türkiye'nin, KKTC'ye uygulanan ambargoların kaldırılması çerçevesinde başlattığı diplomasi atağı, Gül'ün temaslarının yanı sıra Devlet Bakanı ve Başbakan Yardımcısı Abdüllatif Şener'in Afrika ülkelerine yapacağı bölge turuyla da devam edecek. Devlet Bakanı Mehmet Aydın da aynı çerçevede altı körfez ülkesini ziyaret etti. 
     
</TEXT>
</DOC>
