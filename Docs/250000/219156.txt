<DOC>
<DOCNO> 219156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun09.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Rumların tüm önerileri reddetmesini doğru bulmuyorum" 
</HEADLINE>
<TEXT>

     KKTC Başbakanı Mehmet Ali Talat, Kıbrıs görüşmelerinde Türk tarafının Annan Planı'nda istediği değişiklik önerilerinin Rum tarafınca tümüyle reddedilmesini doğru bir yaklaşım olarak görmediğini söyledi. 
     ''Müzakerelerde fikirleri, önerileri tümüyle reddetmek doğru bir yaklaşım değildir'' diyen Talat, böyle bir tavrın, reddeden tarafı bağlayacağını ve zor durumda bırakacağını söyledi. 
     Dışişleri Bakanı ve Başbakan Yardımcısı Serdar Denktaş ile, Kıbrıs görüşmelerinde gelinen son aşamayla ilgili değerlendirmede bulunmak üzere bu sabah İstanbul üzerinden Ankara'ya gitmek üzere KKTC'den ayrılan Başbakan Talat, hareketinden önce yaptığı açıklamada, müzakerelerin bu safhasında Dışişleri Bakanı ve Başbakan Yardımcısı Abdullah Gül ve ekibiyle görüşme ve değerlendirmelerde bulunacaklarını belirtti. Talat, gelinen son safhayla ilgili bilgi ve görüş alışverişinde bulunacaklarını kaydetti. 
     Kıbrıs konusunda sürdürülen görüşmelerin bir sonuç noktasına gelmediğini kaydeden Talat, çalışmaların devam ettiğini, karşılıklı önerilerin ortaya konulduğunu belirtti. Talat, Türk tarafının görüşlerini toplu olarak ortaya koymasının ve yazılı olarak Rum tarafına iletmesinin ardından, Rum tarafının da talep ettiği öneri ve değişiklikleri Türk tarafına verdiğini, bu önerilerin değerlendirileceğini söyledi. 
     ''Türk tarafının Annan Planı'nda istediği değişiklik önerilerinin Rum tarafınca reddedilmesini nasıl değerlendirdiği'' sorusuna karşılık Başbakan Talat, şunları söyledi 
     ''Rum tarafı bize bir kağıt vererek, bizim verdiğimiz önerileri tümüyle reddettiğini ifade etmektedir. Ancak BM bölümlere ayırarak konuları gündeme getirdikçe biz kendi konularımızı Rumlar da kendi konularını tartışma masasına getirmektedir. Müzakerelerde fikirleri, önerileri tümüyle reddetmek doğru bir yaklaşım değildir. Rum tarafının bu tutumunu doğru bir yaklaşım olarak değerlendirmiyorum. 
     Eğer siz bütün önerileri reddederseniz ve hiçbirini değerlendirilebilecek nitelikte görmezseniz, müzakare ederken çok ciddi zorluklarla karşılaşırsınız ve bu reddettiğiniz tarafı değil, en fazla reddeden sizi bağlar. Böyle bir reddin müzakarelerde çok fazla bir önemi olacağını düşünmüyorum.'' Başbakan Talat, siyasi partilere de görüşmelerin gidişatıyla ilgili sürekli bilgi verildiğini, müzakare tutanaklarının ve görüşmelerde karşılılıklı olarak alınan ve verilen tüm kağıtların meclise gönderildiğini ifade ederek, son zamanlarda basına yansıyan ve siyasi partilerin bilgilendirilmediğini ima eden ifadelerin gerçek olmadığını kaydetti. 
     Kendisinin ve Serdar Denktaş'ın görüşmelerle ilgili olarak siyasi partileri bilgilendirdiğini anlatan Talat, ''Sanki görüşmeler gizli yürütülüyor, hiç kimseye bilgi verilmiyor gibi bir imaj yaratılıyor ki, bu doğru değildir'' dedi. 
     Talat ve Serdar Denktaş'ın akşam geç saatlerde İstanbul üzerinden KKTC'ye dönmeleri bekleniyor. 
     
</TEXT>
</DOC>
