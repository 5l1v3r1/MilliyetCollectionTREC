<DOC>
<DOCNO> 237973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/dunya/adun.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıkça hayvan muamelesi 
</HEADLINE>
<TEXT>


Washington Post, Ebu Gıreyb'deki insanlık dışı uygulamaları yansıtan yeni fotoğraflar yayımladı, elinde 1000 fotoğraf daha olduğunu duyurdu. Kızılhaç Örgütü, ABD'yi önlem almamakla suçladı 

DIŞ HABERLER SERVİSİ 


Saddam diktatörlüğünü yıkarak Irak'ı özgürleştireceğini iddia eden ABD, sonunda Iraklıya tasma taktı. Bağdat yakınlarındaki Ebu Gıreyb Cezaevi'ndeki işkence fotoğraflarının basına yansıyan son karesinde, bir Amerikan askerinin Iraklı bir esiri tasma takarak yerde sürüklediği görülüyor. Kızılhaç ise Ebu Gıreyb'deki durumu aylar öncesinde bildiğini ve işkence konusunda ABD'yi defalarca uyarmasına rağmen herhangi bir önlem alınmadığını bildirdi. 
Washington Post gazetesi, 1000 yeni fotoğraf ele geçirdiğini belirterek, bunlardan bazılarını yayımladı. Gazetenin birinci sayfasında yer verdiği fotoğrafta, Ebu Gıreyb'de, 372. Askeri Polis Birliği'nden kadın asker Lynndie England'ın, çıplak bir erkeği boynuna bağlanan tasma benzeri kementle çektiği görülüyor. 

'Yanlış zaman, yanlış yer' 
Gazetenin konuştuğu England'ın annesi Terrie, kızının kendisini aradığını ve "Anne, yanlış zamanda yanlış yerdeydim" dediğini anlattı. Gazetenin iç sayfasındaki diğer 3 fotoğraftan birinde, başına kadın iç çamaşırı geçirilmiş ve bir ranzaya kelepçelenmiş bir Iraklı, başka bir fotoğrafta, kafasına torba geçirilmiş, kolları parmaklıklara kelepçelenmiş bir Iraklı, diğer fotoğrafta da koridorda yerde çıplak olarak üst üste birbirine kelepçelenmiş bir grup Iraklı görülüyor. 

Satanist manzaralar 
Gazete, ele geçirdiği diğer fotoğraflarda, yaralı adamlar, çürüyen cesetlerin yer aldığını, fotoğraflardan birinde bir askerin, bir ölünün üstüne eğilip gülerek baş parmağını yukarı kaldırarak "işler yolunda" işareti yaptığını belirtti. Washington Post, bazı fotoğraflarda askerlerin derisi yüzülmüş, kafası parçalanmış bir inek başıyla poz verdiğini, birinde de kedi kafasıyla görüntülendiğini kaydetti. Gazete, 2003'te çekilen bu fotoğrafların diğer tutukluları işbirliğine zorlamak amacıyla çekildiğini yazdı. 
Uluslararası Kızılhaç Komitesi ICRC ise Ebu Gıreyb'e defalarca girdiklerini bildirdi. ICRC Sözcüsü Antonella Notari, "ABD makamlarını durumu düzeltmesi için birçok kez uyardık" dedi. 
Öte yandan ABD Başkanı George W. Bush'un bir toplantıda, Savunma Bakanı Donald Rumsfeld'i bu konuda azarladığı iddia edildi. New York Times'ın haberine göre, Rumsfeld'in Ebu Gıreyb cezaevinde olanlar konusunda Başkan'a verdiği bilgiler Bush'u tatmin etmedi. Bush, gelişmeleri basından öğrendiğini belirterek Rumsfeld'e neden kendisini doğru dürüst bilgilendirmediğini sordu. Bush, özellikle olayları basından öğrenmekten memnun olmadığını vurguladı. 

Bush özür diledi 
Başkan Bush, dün Iraklılardan özür diledi. Dün Ürdün Kralı Abdullah ile Beyaz Saray'da gazetecilerin karşısına çıkan Bush, "Mahk mlara ve ailelerine yönelik aşağılamalardan dolayı özür dilediğini Kral Abdullah'a söylediğini" açıkladı. 

Ceza değil dehşet evi 
Cezaevi koridorunda çıplak halde birbirlerine kelepçeli şekilde üst üste yığılmış Iraklı esirler... Diğer iki fotoğrafta da başına kadın iç çamaşırı geçirilerek ranzasına kelepçelenmiş bir mahk mla, parmaklığa kelepçelenen Iraklı 
esir görülüyor. 

</TEXT>
</DOC>
