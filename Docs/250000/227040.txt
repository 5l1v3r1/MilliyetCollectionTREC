<DOC>
<DOCNO> 227040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/guncel/gun02.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı'ya yine yanlış tahliye 
</HEADLINE>
<TEXT>

   Bahçelievler katliamı hükümlüsü Kırcı'nın, Yargıtay'ın yanlış infaz hesabı nedeniyle tahliye edildiği ortaya çıktı. Polis, yine Kırcı'nın peşine düşecek 
      Gökçer Tahincioğlu 
   
   Yargıtay Ceza Genel Kurulu YCGK , 12 kişiyi öldürdüğü gerekçesiyle 12 kez idama çarptırılan Mustafa İzol'un serbest kalmasına yol açan ve Bahçelievler katliamı hükümlüsü Haluk Kırcı'nın da yararlandığı karara ilişkin itirazı kabul etti. YCGK, kendi kararını beklemeden Kırcı'yı tahliye eden Yargıtay 1. Ceza Dairesi'nin infaz hesabını yanlış yaptığını vurguladı. 
   Ankara 2. Ağır Ceza Mahkemesi, İzol'un cezalarını idam cezasının kaldırılması nedeniyle tek müebbet hapse çevirdikten sonra, 30 yıl cezaevinde kalması gerektiğine karar verdi. İzol'un karara itirazı reddedildi. Adalet Bakanı Cemil Çiçek de "yazılı emir" yoluyla kararın bozulmasını istedi. 1. Ceza Dairesi, 1991'de değiştirilen Terörle Mücadele Yasası'nın "müebbet hapis için 8 yıl yatılır" maddesini gerekçe göstererek, 22 yıldır cezaevinde bulunan İzol'un tahliyesini kararlaştırdı. Yargıtay Başsavcılığı karara itiraz etti. Ancak YCGK itirazı görüşmeden 21 gün önce 1. Ceza Dairesi, Kasım 2003'ten beri elinde bulunan Kırcı'nın 7 idam cezasına ilişkin dosyayı gündemine aldı. "İzol hesabını" Kırcı'ya da uygulayan 1. Daire, sanığın en fazla 8 yıl cezaevinde kalması gerektiğini belirtti. Ödemiş Ağır Ceza Mahkemesi, 16 yıldır cezaevinde yatan Kırcı'nın tahliyesini kararlaştırdı. Kırcı, 12 gün önce serbest kaldı. 
   
   İnfaz hesabı yanlış 
   Dün İzol kararına itirazı görüşen YCGK da, infaz hesabının Terörle Mücadele Yasası'na göre değil, idamın kaldırılmasına ilişkin 4771 sayılı yasaya göre yapılmasını, sanığın 30 yıl cezaevinde kalması gerektiğini kararlaştırdı. Karara göre İzol, yaklaşık sekiz yıl daha cezaevinde kalacak. Ancak bu kez, yine hatalı kararla tahliye edilen Kırcı'nın peşine düşülecek. 
   Yargıtay Başsavcısı Nuri Ok, gerekçesi yazıldıktan sonra kararı Ödemiş'e göndereceğini söyledi. Kırcı'nın cezaevine konulabilmesi için, tahliyesine ilişkin itirazı değerlendirecek olan Salihli Ağır Ceza Mahkemesi'nin, karar eline geçtikten sonra, tahliye kararını ortadan kaldırması gerekiyor. Kırcı, "kendisine ulaşılabilirse", 14 yıl daha cezaevinde kalacak. 
   Kırcı, 1991'de Terörle Mücadele Yasası'ndaki değişikliğin yanlış yorumlanması nedeniyle yine hatalı tahliye edilmişti. Bakanlığın devreye girmesiyle 1996'da yakalanan ancak karakoldan kaçan Kırcı, 1998'de yeniden cezaevine konulmuştu. 
   
   
   
   
</TEXT>
</DOC>
