<DOC>
<DOCNO> 201502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/ykoksaldi.html </URL>
<DATE> 2003/12/12/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Duvarın öteki yanı 
</HEADLINE>
<TEXT>

   
   Futbol, popüler kültür kurbanı. Popüler olan kusursuzdur, tükürse "Yarabbi şükür" denmelidir, milli söylemleri ağızdan eksik etmemek gerekir. Devlet erkanı ecnebilerle maç yapılırken milli şov fırsatını asla kaçırmaz. 
   Sadece başarı varsa takdir vardır, ilkelerin yerlebir edilmesi önemli değildir. Örneğin bir yıl önce 3-5-2'yi cümbür cemaat cahillik sistemi ilan et Lucescu, Ümit Milli Takım bu sistemle başarılı olduğunda, hele Brezilya arsızca dünya şampiyonluğu kazandığında tartışmaları bıçak gibi kes. Hadi, tekrar başlayalım. Bu kandırmacayı tartışalım. Teknik direktörlere neden başarılı olduklarında saygı duyulduğunu tartışalım. Ama zor, çünkü herkes birinin fanatiği ve anlaşılmaz göbek bağlarıyla yapışmış. Lucescucular, Fatih Terimciler, az da olsa Daumcular, az da olsa Şenol Güneşçiler... Tıpkı tribünler gibi. Aslında bu "birini severlerin" çoğu, vakti zamanında o "birilerini" hırpalayan kitleyle aynı. Fatih Terim'i 1997 veya 1998'de eleştirebilirdiniz. Şimdi ise ağzınızı açamazsınız. Çünkü onu sevenler ve ondan korkanlar o bağa ihanet etmeyi göze alamazlar. İlk yılında gelenin gidenin yere vurduğu Lucescu değişti mi Hayır, futbol stili de, demeçleri de tavırları da aynı. Ama değişen, karşısındaki insanların başarıyla birlikte dönüp duran fikirleri. Aziz Yıldırım'ın, Daum hakkındaki yazılı notunu 2 sene sonra çiğnemesi gibi. İsimler değişir, istikrarsız tavrımız asla 
   Salı günü gayet rölanti çıkan Chelsea'ye "hücum oynadı, asıldı" yorumunu yapmak da, Ankaragücü - Fenerbahçe maçını "duran toplarla kazanıldı" diye özetlemek de, gerçekleri yutan popüler kültür bakışı. Söyleyecek fazla şey olmayınca, düşüncelerinin aksi gerçekleşince, bunu olgunca karşılayamayıp, değişik yollardan kendini haklı çıkarma çabası. Öyle olmasa bir hafta önce Beşiktaş'ın iki duran topla berabere kalışı da aynı şekilde yorumlanırdı. Ama ne Beşiktaş, ne Fenerbahçe, ne Ankaragücü, ne de Chelsea'nin futbolu bu kadar basitleştirilmeyi hak etmiyor. 
   Etrafımızda hep bizi kendimize mahkum eden, dışarıyı yok sayan bir futbol duvarı vardı. Bu yıkılır gibi oldu, atlayıp kaçmaya çalışanlar oldu ama asla o duvarın milletçe desteklediğimiz ilke sorunu ve popüler kültür bağımlılığımızla inşa edildiğini görmedik. Şimdi o duvarın içinde yarattığımız putların sallandığını görüyoruz. Üç büyüklerin, federasyonun, dünya üçüncülüğünün, Şampiyonlar Ligi'nin... Adam kayırmanın, günü kurtarmanın, eş dost ilişkilerinin, başarıya kendini satmanın beslediği popülist kültür emperyalizmi bizi dize getirdi. Bu bakışımızı sorgulayıp, değiştirmezsek mücadeleyi de kaybetmiş olacağız. 
   
      
</TEXT>
</DOC>
