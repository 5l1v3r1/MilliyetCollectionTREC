<DOC>
<DOCNO> 221880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/dunya/dun01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne işkenceydi ama 
</HEADLINE>
<TEXT>

      DIŞ HABERLER SERVİSİ 

   
   ABD'nin yakalanan El Kaide ve Taliban militanlarını tuttuğu Küba'daki Guantanamo Hapishanesi'nden ülkelerine dönmelerine izin verilen 5 İngiliz tutsak arasındaki Cemal El Haris, cezaevinde kendilerine fiziksel ve psikolojik işkence yapıldığını ileri sürdü. 
   İngiltere'de Manchester'da oturan 3 çocuk babası El Haris, en etkili ve psikolojilerini yıkan işkencenin ise tutuklulara mastürbasyon yapan bir kadının izletilmesi olduğunu söyledi. 
   
   'Sürekli dayak yedik' 
   İngiltere'ye geldikten sonra, kısa bir sorgulamanın ardından serbest bırakılan 37 yaşındaki El Haris, "The Mirror" gazetesine yaptığı açıklamalarda, kampta geçirdikleri 2 yılı aşkın sürede dayak yediklerini, işkence gördüklerini ve aşağılandıklarını anlattı. 
   El Haris, "Guantanamo'daki bütün mesele, tutukluların psikolojik olarak ele geçirilmesiydi. Dayak da yedik ama bu yapılan psikolojik işkencenin yanında bir hiçti. Zira dayağın izleri birkaç gün içinde kayboluyordu ama gördüğümüz psikolojik işkencenin izlerini silmemiz imk nsız" dedi. 
   
   'Hak yoktu' 
   Ayaklarının zincirlendiğini ve çakıllarla döşenmiş bir hatta yürümeye zorlandıklarını iddia eden El Haris, kendilerine sürekli, "Burada hiçbir hakka sahip değilsiniz" denildiğini belirtti. Bunun sürekli tekrarlanması üzerine artık insan haklarına saygı beklemekten vazgeçtiklerini söyleyen El Haris, "Hayvan haklarına sahip olmaya razı olur hale geldik" diye konuştu. 
   
   
   
</TEXT>
</DOC>
