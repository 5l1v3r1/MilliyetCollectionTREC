<DOC>
<DOCNO> 220230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/uras.html </URL>
<DATE> 2004/03/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şark'ın Paris'inde işler iyice kesat... 
</HEADLINE>
<TEXT>

   
      Erzurum giderek fakirleşiyor. Belediye Başkanı Uykusuz'un ismi MHP'nin önüne geçmiş. AKP'nin adayı ise 'atanmış' 
   Mahmut Uykusuz, Erzurum'un şimdiki belediye başkanı. Son günlerde karları küreyen, daha önce yolları, alt ve üstgeçitleri yapan başkan. Önceki dönem Mahmut Uykusuz MHP adayı olarak seçilmiş. Bu seçime ise MHP, Mahmut Uykusuz'un partisi olarak giriyor. Çünkü Mahmut Uykusuz'un ismi MHP'nin önüne geçmiş durumda. 
   DYP'nin adayı avukat Sadullah Kaya. CHP'nin adayı Volkan Gencer. SHP'nin adayı Cemalettin Hınıslıoğlu. 
   Erdoğan, Erzurumlu dostu "Mahmut Hoca"nın Kişioğlu tavsiyesi ile avukat Ahmet Küçüker'i belediyesi başkan adayı olarak "atamış". Atanmış adayı Erzurumlu tanımıyor. Bu nedenle başkanlık seçiminde sandığa giden AKP'ye oy verecek ise, Ahmet Küçüker için değil Tayyip Erdoğan için oy verecek. 
   Erzurum'un nasıl kar altında kaldığını TV ekranlarından izlemiş, fotoğraflarını gazetelerde görmüştüm. Dün Erzurum'un içine girince hayrete düştüm. Belediye Başkanı Uykusuz yolları, kaldırımları temizletmiş. Şehir içinde kar kalmamış. 
   Ağır kış şartları nedeniyle yakıt parası bu yıl Erzurumlunun belini bükmüş. Yakıt faturası 1 milyar lirayı buluyor. 
   Erzurum'da işler "kesat". Bir zamanlar "Şark'ın Paris'i" diye anılan Erzurum, giderek fakirleşiyor. Çünkü yörenin ana gelir kaynağı olan hayvancılık ölüyor. 
   
   İşsize ümit yok 
   Ticaret Odası Başkanı Lütfi Yücelik diyor ki "1986'lara kadar Erzurum'dan İran, Irak, Libya ve Suriye'ye yılda en az 80 milyon dolarlık hayvan ihraç edilirdi. Bu ihracat geliri köylüyü beslerdi. Hayvancılık ölünce köylü fakirleşti. Fakirleşen köylü şehre göçtü. Şehir de fakirleşti. Erzurum 1970'li yıllarda Türkiye'nin zenginlikte 4'üncü sıradaki iliydi. Şimdi 62'nci sıraya düştü." 
   Dilaver Oteli Müdürü Osman Aydın, göçün etnik yapıyı ve şehir yapısını değiştirdiğini söylüyor. Aydın'a göre merkez nüfusunda "Dadaşlar"ın ağırlığı yüzde 20'lere düştü. Erzurum'a iki kaynaktan para girişi var. 1 Kamu yatırımları. 2 Kamu çalışanlarının maaşları. Son yıllarda kamu yatırımlarından giren para devamlı azalıyor. Kamu çalışanlarının sayısı ve gelirleri artmıyor. Bunun sonucu Erzurum'a gelen para miktarı küçülüyor. İşsizler için yakın dönemde hiç mi hiç ümit yok. 
   
      
   
   
</TEXT>
</DOC>
