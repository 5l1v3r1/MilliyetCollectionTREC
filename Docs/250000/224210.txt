<DOC>
<DOCNO> 224210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko04.html </URL>
<DATE> 2004/03/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Otomotivciler de KDV indirimi istiyor... 
</HEADLINE>
<TEXT>

     Çeşitli sektörlerden gelen KDV indirim isteklerine otomotivciler de eklendi. 
     MAN Türkiye Yürütme Kurulu Üyesi Tunç Koman, kamyon ve otobüste yapılabilecek herhangi bir ÖTV indiriminin oranlar düşük olduğu için fazla bir şey ifade etmeyeceğini belirterek, ''Bunlar yatırım malı sayılmalı ve KDV oranları indirilmeli'' dedi. 
     A.A muhabirinin sorularını yanıtlayan Koman, ÖTV oranının kamyonda yüzde 4, otobüste de yüzde 1 olduğunu kaydetti. Hükümetle yaptıkları görüşmelerde bu oranların sıfıra çekilmesini istediklerini anlatan Koman, hükümetin de konuyla ilgileneceğini söylediğini aktardı. Buna karşılık kamyon ve otobüsün bir yatırım malı sayılması gerektiğini ve bu oranlardaki indirimin yeterli olmayacağını kaydeden Koman, şu anda yüzde 18 olan KDV oranlarının yüzde 1'e çekilmesi ya da hiç alınmamasını talep ettiklerini belirtti. 
     
     MAN TÜRKİYE'NİN CİROSU 
     Geçen yıl 310 milyon euro ciroyu, bu yıl 350-375 milyon euroya çekmeyi düşündüklerini açıklayan Koman, ''İhracat ve otobüs ağırlıklı üretimimiz olanca hızıyla devam edecek ki 175-180 milyon euro ile cironun içinde yarı yarıya bir payı var'' diye konuştu. 
     
     OTOBÜSTE KALİTE ÇITASI YÜKSEK 
     MAN olarak, otobüs üretimimizdeki kaliteyi en yüksek seviyeye çekmeye çalıştıklarını da anlatan Koman, ''Ankara'daki MAN fabrikası, bu konuda lokomotif görevi görüyor. İşçimizden, ustamıza kadar herkesin otobüs üretiminden, fabrika içi iletişime kadar eğitimini sağlıyoruz. Kalitenin, mükemmelliğin artması ana prensiptir'' dedi. 
     
</TEXT>
</DOC>
