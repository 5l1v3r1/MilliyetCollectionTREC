<DOC>
<DOCNO> 231875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy05.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye ihanet AB'yi krize sokar 
</HEADLINE>
<TEXT>

   Fransa'nın Türkiye'yle ilgili açıklamalarını eleştiren İsveç Başbakanı Persson, "AB'nin isteklerini yerine getirdikten sonra hayır yanıtı almak Türkiye'de gerginliğe yol açar. AB de siyasi krizin içine girer" dedi 
      
   İsveç Başbakanı Göran Persson, Türkiye'nin yoğun bir reform programı yürüttüğünü belirterek "AB'nin isteklerini yerine getirdikten sonra AB'den 'hayır' yanıtı almak Türkiye'de gerginliğe yol açar. Onlara ihanet edilirse AB siyasi krizin içine girer" dedi. 
   Uppsala Üniversitesi'nde bir araya gelen Avrupa Ülkeleri Bilim Adamları toplantısına katılan Persson, Fransa'nın AB konusunda Türkiye ile ilgili açıklamalarını eleştirdi. 
   
   Sorumsuz teklif 
   Persson, Türkiye'nin AB'ye alınmaması, bunun yerine özel ortaklık teklifi yapılması konusundaki öneriyi "sorumsuz bir teklif" olarak nitelendirdi. Türkiye'nin bütün Avrupa ülkeleri için Ortadoğu'da bir köprü olduğunu vurgulayan Persson, "Türkiye'nin bölgede jeopolitik önemi var. Türkiye, diğer aday ülkeler gibi ele alınmayı bekliyor. Türkiye'ye ihanet edilirse AB siyasi krize girer" diye konuştu. 
   
   
   
</TEXT>
</DOC>
