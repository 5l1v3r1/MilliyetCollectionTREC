<DOC>
<DOCNO> 245124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas07.html </URL>
<DATE> 2004/06/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sosyal hayat değişti, baba olmak zorlaştı... 
</HEADLINE>
<TEXT>

     Sosyal hayattaki değişiklikler ve annelerin ev dışında çalışmasının babaların aile içindeki görev ve sorumluluklarını artırdığı, bunun gereklerinin yerine getirilmesinin çocukların ruhsal gelişimini olumlu yönde etkilediği bildirildi. 
     Çukurova Üniversitesi Eğitim Fakültesi İlköğretim Bölümü Öğretim Üyesi Doç. Dr. Yaşare Aktaş Arnas, AA muhabirine yaptığı açıklamada, ailede en büyük görevin anneye verilmesine karşın, kadın-erkek rollerindeki ekonomik ve sosyal nedenlere bağlı değişikliklerle parçalanmış aile sayısındaki artışın babalara önemli sorumluluklar yüklediğini kaydetti. 
     Toplumda, yakın geçmişe kadar babanın çocuk üzerindeki etkisinin ''otorite temsilciliği, güvenlik ve ekonomik ihtiyaçları sağlama'' şeklindeki anlayışın hakim olduğunu ifade eden Arnas, araştırmaların konunun boyutunun çok daha kapsamlı olduğunu kanıtladığını ifade etti. 
     Çocuğun cinsel kimliğinin kazanılmasında, kişiliğinin oluşmasında ve zihinsel gelişiminde babaların önemli rol oynadığının belirlendiğini belirten Arnas, ''Babaların çocuklarıyla konuşması, oyun oynaması ve onlarla ilgili tüm kararlarda aktif olarak rol alması sağlıklı nesiller için büyük önem taşıyor'' dedi. 
     İlişkinin doğumun hemen ardından başlaması gerektiğinin altını çizen Arnas, ''Bebekle kurulan ilk göz teması sıcak bir ilişkinin başlangıcı olabilir. Araştırmalar, doğumdan sonraki birkaç gün içinde bebeği ile sık sık göz göze gelen ve bakımıyla ilgilenen babaların daha verimli ilişkiler kurduklarını gösteriyor'' diye konuştu. 
     
     BAZI YÖNLERİYLE ANNE-ÇOCUK İLİŞKİSİNDEN FARKLI 
     Annelerin çocukların bakım ve beslenmesiyle daha yakından ilgilendiğini kaydeden Arnas, şöyle devam etti 
     ''Babalar daha çok çocuklarla oyun oynama eğilimi içindedirler. Bu durumun da zihinsel gelişimle yakından ilişkisi var. Çocuk uyarıcı bir çevrede desteklendiği ve takdir edildiği oranda gelişebilir. Ayrıca babalar, daha çok fiziksel enerji gerektiren, güreşmek, boğuşmak gibi oyunları tercih ederler. Dolaylı olarak da çocuklar babayla oyun oynama eğilimindedirler.'' Anne-babaların çocukların cinsiyetine bağlı olarak tutum farklılıkları gösterdiklerine dikkati çeken Arnas, şunları söyledi 
     ''Genellikle anneler, her iki cinsiyetteki çocuklarına karşı da benzer davranışlar gösterirken, babalarda farklılığa rastlanıyor. Oğullarına karşı hassas ve duyarlıdırlar, kızlara oranla fiziksel olarak daha yakın ilgi gösterirler. İleriki yıllarda oğullarını daha fazla yönlendirir, ödüllendirir ve cezalandırırlar. Buna karşın kız çocuklarına daha olumlu ve hoşgörülü yaklaşırlar.'' 
     
</TEXT>
</DOC>
