<DOC>
<DOCNO> 214556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur11.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatının rotası Avrupa... 
</HEADLINE>
<TEXT>

     Türkiye ekonomisinin lokomotifi olarak nitelendirilen otomotiv sektörü, ocak ayında, ihracatın 63.9'unu Avrupa Birliği AB üyesi 15 ülkeye yaptı. 
     Türk otomotiv sektörü ocak ayında gelişmiş batı ülkeleri başta olmak üzere, 5 kıtada toplam 124 ülke ve özerk bölge ile 10 serbest bölgeye ihracat gerçekleştirdi. 
     Toplam 697 milyon 428 bin dolarlık otomotiv ihracatının, 445 milyon 488 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 63.9'unu oluştururken, AB üyesi 15 ülkenin, 109 ülke karşısındaki potansiyelini de ortaya koydu. 
     
     İHRACATIN YARISI 5 ÜLKEYE 
     AB ülkeleri arasında, Almanya, Fransa, İtalya, İngiltere ve İspanya'ya yapılan ihracat, 348 milyon 313 bin dolar ile toplam otomotiv ihracatının yaklaşık yarısını oluşturdu. 
     AB üyesi Belçika, İrlanda, Hollanda, Avusturya, İsveç, Yunanistan, Finlandiya, Danimarka, Portekiz ve Lüksemburg'a yapılan ihracat da yine üst sıralarda yer aldı. 
     
     ADAY ÜLKELERDEKİ DURUM 
     İhracatın yapılmadığı Kıbrıs Rum Kesimi dışındaki 11 aday ülkeye gerçekleştirilen ihracat da eklendiğinde, Avrupa pazarının payı yüzde 74.1'i buldu. 
     Bulgaristan, Polonya, Letonya, Macaristan, Litvanya, Romanya, Slovenya, Slovakya, Malta, Çek Cumhuriyeti ve Estonya'ya, ocak ayında 71 milyon 71 bin dolarlık ihracat yapıldı. 
     Toplam otomotiv ihracatının yüzde 10.2'sinin gerçekleştirildiği ve yakın gelecekte AB üyesi olması beklenen bu ülkelerde ihracatın artış hızı dikkat çekti. İhracat, geçen yıl bir önceki yıla göre, Polonya'da yüzde 184.6, Malta'da yüzde 977.8, Bulgaristan'da yüzde 237.2, Litvanya'da da 349.3 oranında arttı. Bu trendin devamı halinde, AB adayı ülkelerde pazar potansiyelinin daha da artması bekleniyor. 
     AB üyesi ve aday ülke konumunda bulunan toplam 26 ülkeye 516 milyon 559 bin dolar ihracat yapıldı. Kalan 98 ülkeye gerçekleştirilen ihracat ise 180 milyon 869 bin dolar ile sınırlı kaldı. 
     
</TEXT>
</DOC>
