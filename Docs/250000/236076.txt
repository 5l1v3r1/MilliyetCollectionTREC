<DOC>
<DOCNO> 236076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/siyaset/siy05.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasak aşk yaşayan AKP'li bakan kim 
</HEADLINE>
<TEXT>


Milli Gazete'nin 'Kulis Ankara' köşesinde evli bir bakanın, yanında çalışan evli bir kadınla aşk yaşadığı iddiası soru işaretlerine neden oldu 

ANKARA Milliyet 


Milli Görüş lideri Necmettin Erbakan'a yakınlığıyla bilinen Milli Gazete, evli bir bakanın, yanında çalışan evli bir kadınla aşk yaşadığı iddialarına yer verdi. Mustafa Kurdaş ve Mustafa Yılmaz'ın "Kulis Ankara" köşesinde dün ilginç bir aşk iddiası yer aldı. Önemli bir görevde bulunan bakanın, yakın mesaide olduğu bir kadınla birlikte olduğu öne sürülen yazıda şu ifadelere yer verildi "Avrupa'nın romantizmiyle ünlü bir başkentinde el ele tutuşurken fotoğrafları bile çekilmiş ve arşivlerdeki yerini almış. İşin tuhafı, iki taraf da evli. Ve kadının eşi de, bakanın eşi de bu ilişkiden haberdar olmuş. Kadın kocasına boşanma davası açarken, bakanın eşi de soluğu Başbakan Recep Tayyip Erdoğan'ın yanında almış. Kocasını şik yet etmiş. Çünkü bakan, yoğun mesaisini bahane ederek eve hiç uğramaz olmuş. Karısı da Erdoğan'a bildiklerini, duyduklarını tek tek anlattıktan sonra 'Beni boşamak istiyor' demiş." 

Erdoğan'dan uyarı 
Erdoğan'ın bir yurtdışı gezisi sırasında bakanı yanına çağırarak, özel hayatına çeki düzen vermesi için uyardığı belirtilen yazıda, "Ancak bakan, özel arkadaş sohbetlerinde, 'Ne yapayım arkadaş seviyorum. Sevmek suç mu ' diye duygularını ilan etmeye devam ediyormuş" denildi. 
Yazıda, bu aşk nedeniyle yakında kabinede revizyon yapılabileceği ve bakanın görevden alınabileceği de ileri sürüldü. 


</TEXT>
</DOC>
