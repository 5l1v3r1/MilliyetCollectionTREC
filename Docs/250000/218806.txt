<DOC>
<DOCNO> 218806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur21.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç AB üyeliği tek hedefimiz değil 
</HEADLINE>
<TEXT>

     TBMM Başkanı Bülent Arınç, AB üyeliğinin Türkiye'nin tek hedefi olmadığını belirterek, Türk insanının adil, refah ve özgürlük içinde yaşaması için AB standartlarının önemli olduğunu söyledi. 
     Arınç, parlamento muhabirlerinin katıldığı kahvaltılı basın toplantısında, Meclis olarak dış politika alanında başlatılan atağın süreceğini kaydetti. Arınç, ''Hükümet'in kendi alanında, Parlamento'nun kendi alanında, sivil toplum örgütleri de kendi alanında, AB'ye üyelik gayretli çalışmalarının olumlu sonuç vereceğine inanıyorum'' dedi. 
     AB üyeliğinin çok önemli bir hedef olduğunu, yıllardan beri bunun izlendiğini belirten Arınç, ancak bunun Türkiye için tek hedef olmadığını dile getirdi. Arınç, ''Bizim nihai amacımız, tek hedefimiz Türkiye'de yaşayan her bireyin, her insanın adil,refah düzeyi içinde, özgürlük içinde yaşamasını sağlamaktır. Bu hedefe ulaşmak için AB standartları, hukuk ve demokrasi standartları bizim için önemlidir. Biz bu sebeple, AB üyeliğini gerçekleştirmek istiyoruz'' diye konuştu. 
     Türkiye için ulusal mesele olan Kıbrıs'ta görüşmelerin sürdüğünü hatırlatan Arınç, bir takvimin ortaya konduğunu, başarılması halinde 1 Mayıs itibariyle ''Birleşik Kıbrıs'' olarak AB'ye katılınmış olacağını vurguladı. ''Biz bu çabayı önemsiyoruz'' diyen Arınç, Kıbrıs'ta, Rauf Denktaş liderliğinde yürütülen ve epey mesafe alınan görüşmelerin başarıya ulaşması dileğinde bulundu. 
     Türk halkının kaderini belirleyecek kararları TBMM'nin verdiğini belirten Arınç, şöyle konuştu 
     ''Bu konuda sayın Başbakan'ın da tüm kurumların da aynı dikkati gösterdiğini biliyoruz. Kıbrıs konusunda son sözü TBMM söyleyecektir. Eğer bir uluslararası sözleşme imzalanırsa, Türkiye altına imza koyarsa, Anayasa gereği bunun kabul edilmesi ancak bir kanunla mümkün olabilir. Bu uluslararası sözleşmenin onaylandığına Meclis'in karar vermesi gerekir. Böyle bir sözleşme gelecek olursa en son kararı TBMM vermiş olacaktır.'' 

     
</TEXT>
</DOC>
