<DOC>
<DOCNO> 234981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo33.html </URL>
<DATE> 2004/04/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ulusoy Yanal ve ekibi 2006 Dünya Şampiyonası'na katılacak güçtedir 
</HEADLINE>
<TEXT>

     A Milli Futbol Takımı'nda Ersun Yanal dönemi resmen başlarken, Futbol Federasyonu Başkanı Haluk Ulusoy , Yanal'a tam destek vererek, ''Ersun Yanal ve ekibi, hedefimiz olan 2006 Dünya Şampiyonası Finalleri'ne katılmayı başaracak güçtedir'' dedi. 
     Düzenlenen imza töreninde konuşan başkan Ulusoy, bugünün, milli takımın 2006 Dünya ve sonrasındaki Avrupa Şampiyonası için yeni bir kadro ile yola çıkma günü olduğunu belirterek, '' Ersun Yanal hocamızla, 10 gün önce fikir alışverişinde bulunduk. Ertesi gün anlaşma sağladığımızı bildirdik. Bugün 4 yıllık bir süre ile Ersun hocamızla sözleşme imzaladık. 10 gün boyunca çeşitli yorumları izledik. Ersun hocamıza verilen destek için kamuoyuna teşekkür ediyoruz. Ersun hocam bunlara layık, ne kadar sevildiğini, ne kadar başarılı olduğunu gördük'' diye konuştu. 
     Bazı yazarların ''Ersun Yanal'ın önü kapanacak, ekibiyle buraya gelmesi sağlanmayacak'' şeklindeki düşüncelerini okuduklarını anlatan Ulusoy, şöyle devam etti 
     ''Ersun hocanın yardımcılarıyla bu toplantıyı düzenleyerek, bunun kanıtını da göstermiş olduk. Ben o yazıyı yazanların, yarın ne yazacaklarını merak ediyorum. Bizler bir yola çıktık. Bizim yolumuz Türk Milli Takımı'nı başarıdan başarıya koşturmak. Bizim yolumuz Milli Takımın 2006 Dünya Şampiyonası finallerine katılmasını sağlamak. Bu şampiyonayı evimizde gibi oynayacağız. Çünkü 3 milyona yakın Türk insanının yaşadığı Almanya'da olacak. Ben inanıyorum ki Ersun Yanal ve ekibi bunu başaracak güçtedir. Futbol bu, mükemmel mücadele eder, ama katılamayabilirsiniz. Ben, 'bahtı açık olsun' diyorum. Birlik ve beraberliğimizi en üst düzeye çırakacağız. Ersun hocamıza ben başta olmak üzere Federasyonda görevli tüm arkadaşlarımız sonuna kadar sahip çıkacak. Hocamızın bir dediğini iki etmeyeceğiz. Herkes sahip çıkmalı. Hep beraber kardeşçe,dostça, ağabey-kardeş, başkan-teknik direktör.. bu şekilde güzel bir yolda gideceğiz.'' 
     
     BİLGİLİ'YE ÜZÜLDÜM'' 
     Federasyon başkanı Ulusoy, Serdar Bilgili'nin, Beşiktaş Kulübü başkanlığından ayrılacağını açıklamasına çok üzüldüğünü söyledi. 
     Bilgili'nin kararını açıklamasını televizyondan izlediğini anlatan Ulusoy, şöyle devam etti 
     ''Daha güleç bir yüzle, sadece milli takımı konuşmak, Ersun hoca ve ekibiyle imza töreni yapmak için biraya gelmek istedik. Ama bir saat önce televizyondan ibretle izledim. Kahrolduğum bir günü yaşıyorum. Sevgili kardeşim, dostum, can arkadaşım, değerli başkanım Serdar Bilgili'nin, istifa ve Beşiktaş Kulübü'nü bırakma haberini izlerken çok duygulu anlar yaşadım. Bilgili'ye dünkü maçta yaşatılan çirkinleri kabullenmediğimi, nefretle kınadığımı söylemeliyim. Serdar Bilgili başkanıma böyle bir hareketi yapan her kimse, ona 'yazıklar olsun' diyorum. 
     Türk futboluna bu kadar güzellikler katan, mükemmel başarılara imza atan, 100. yıl şampiyonluğunu yaşatan, o camiayı sokaklara döken, sevinçten günlerce, haftalarca büyük mutluluklar yaşatan Bilgili başkanımıza dün yapılan hereketleri tasvip etmek mümkün değil. Yazık. Bilgili'ye yapılan hareketlerle bitmedi, Aziz Yıldırım başkanımıza yapılan çirkin hareketleri ve tezahüratları de kınamamak mümkün değil. Biz Türk insanı olarak, insanız, adamız, misafirperveriz, müslümanız. Maalesef değer yargılarımızı kaybetme durumuna geldik. Bu nasıl misafirperverliktir ki misafir olarak gelen başkana küfür ediliyor bu nasıl insanlıktır ki fahri görev yapan bir başkana bu kadar çirkin tavır ve hareketlerde bulunuluyor. Hiç kimse böylesine görevlere annesine, babasına, kardeşine, çocuklarına hanımına küfür ettirmek için talip olmuyor. Kimsenin de buna hakkı yok. Kimin namusu kimden fazla ki. Bunun tartısı var mı Yazıklar olsun. Umuyorum ki bundan sonraki maçlarda ve dönemde bu ibret olur. Bir daha hiçbir başkana, yöneticiye, teknik direktöre, futbolcuya, federasyona, ve hakemlere kimse böylesine küfürlü hareketlerde bulunmaz, biz de güzellikleri yaşatmak için hizmet ederiz. 
     Serdar başkanımızın geri dönmesini, bırakmamasını gönülden isterim. Türk futboluna yapacakları çok güzellikler olduğuna inanıyorum. Serdar başkanımın bu genç yaşta, Türk futbolundan, Beşiktaş camiasından kopmasını asla istemiyorum.'' 
     
     YANAL ''MİLLİ TAKIM TEKNİK DİREKTÖRLÜĞÜ ONURDUR'' 
     A Milli Takım Teknik Direktörü Ersun Yanal, milli takımda çalışmanın her Türk antrönörü için onur ve gurur olduğunu belirterek, kendisinin de bunu en iyi şekilde yerine getireceğini söyledi. 
     Keyif veren bir milli takım oluşturmak istediklerini dile getiren Yanal, hep birlikte, Türk futbolunu dünya birinciliğine taşımayı hedeflediklerini kaydetti. 
     Milli Takımı daha üst düzeylere taşımak için burada olduklarını dile getiren Yanal, ''Herkese keyif veren, aynı duyguları birlikte yaşayacakları bir takım yaratmak ve bu takımı herkes tarafından kabul edilebilecek hale getirmek istiyoruz'' dedi. 
     Futbolcular arasında yaşlı-genç ayrımı yapmayacaklarını da ifade eden Ersun Yanal, şöyle konuştu 
     ''Tüm oyuncularımızı kucaklayacağız. İhtiyar-genç ayrımı yok. Bütün oyuncular bizim. Bu oyuncularınmızın bütün verimlerini verebileceği ortamı hazırlamak en büyük amacımız. Türk futbolcusunu hak ettiği yere ulaştırabilmek en büyük amacımız. Yeni oyuncular üretmek, Türk futboluna yeni vizyon yaratacak futbolcular yaratmak en büyük görevimiz. Ama bugüne kadar emeği geçen oyuncularımızın performanslarını gözardı etmeyeceğiz. Kendi içimizde çok sesli olacağız, tartışacağız. Hep birlikte olacağız, ayrım yapmayacağız ama dışarıya tek ses olacağız.'' Türk Milli Takım ekolünü yaratmayı düşündüğünü belirten Ersun Yanal, şöyle devam etti 
     ''2006 bizim için çok önemli. Bu turnuvayı aslında Almanya'da yaşayan insanlarımızla biz düzenleyecğiz. O heyecanı şimdiden yaşıyorum. Oyuncularımıza da yaşatacağız. Dünya 3. olan takımımızın Brezilya'da altta kalan yanı yok, tam tersi onların üstüne çıkabilecek gücümüz olduğuna inanıyorum. Göreceğiz ki Türk milli takımının başaramayacağı, gidemeyeceği hiç bir yer yok. Avrupa şampiyonasından döndüğümüz bize çok önemli ders oldu, Türk oyuncusunun bu dersini iyi çalıştığını düşünüyorum. Avrupa'da bir ekol olmuş, ekolünü kabul ettirmiş bir sistem yaratmak için burdayız. Biz genciz, milli takım da genç, bir çok genç de bunu bekliyor'' diye konuştu. 
     Türk milli takımına hizmet verenlere de teşekkür eden Yanal, Ümit Milli Takım Teknik Direktörü Raşit Çetiner ile milli takım antrönörleri Ünal Karaman ve Mehmet Kulaksızoğlu'yla ile ekip olarak çalışacaklarını kaydetti. 
     Yanal, Bilgili'nin istifasına üzüldüğünü de anlatarak, ''100. yılda şampiyonluk yaşatan, futbola vizyon getiren, genç yaşında alttan yetişen bir kişi. İnşallah bu ayrılma gerçekleşmez. En kısa sürede Türk futbolunun bu tür bir kirlilikten arınmasını çok temiz ve güzel bir ortam olmasını dililyorum'' dedi. 
     
</TEXT>
</DOC>
