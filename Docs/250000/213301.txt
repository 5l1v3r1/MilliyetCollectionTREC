<DOC>
<DOCNO> 213301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko13.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası nema ödemelerine hazır... 
</HEADLINE>
<TEXT>

     Zorunlu Tasarruf'ta ilk nema ödemesi mart ayında yapılacak. Tasfiye yasası uyarınca, geçen yıl nisanda 1.25 katrilyon lira ana para ödemesi yapılan hesaptan, bu yıl martta da toplam 1.4 katrilyon lira nema taksidi ödenmesi öngörülüyor. 
     Rakamlar arasındaki yakınlık dikkate alındığında, hak sahipleri Mart ayındaki ödemede, geçen yılki anapara miktarının biraz üzerinde nema alacak. 
     Ödemeyi yapacak olan Ziraat Bankası, tüm hazırlıkları tamamladığını, Hazine'den para gelir gelmez ödemelere başlanacağını açıkladı. 
     Zorunlu tasarruf hesabından, bu yıl, haziran, eylül ve aralık aylarında olmak üzere üç nema ödemesi daha yapılacak. 2005 yılında mart, haziran, eylül ve aralık, 2006 yılının mart ve haziran aylarında yapılacak ödemelerden sonra, hesap tasfiye edilmiş olacak. 
     2000 yılında anapara kesintisi durdurulan hesapta, 28 Nisan 2003 itibariyle anapara ve nema olarak, toplam 16 katrilyon 180.2 trilyon lira birikmişti. Bunun 1 katrilyon 698.5 trilyon lirasını anapara, 14 katrilyon 481.7 trilyon lirasını nema geliri oluşturuyordu. 

     
</TEXT>
</DOC>
