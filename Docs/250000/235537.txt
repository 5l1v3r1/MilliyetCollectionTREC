<DOC>
<DOCNO> 235537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun50.html </URL>
<DATE> 2004/04/28/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
KKTC'den kısa kısa... İzzet İzcan BDH'dan istifa etti. 
</HEADLINE>
<TEXT>

     KKTC'de 14 Aralık seçimlerinde Barış ve Demokrasi Hareketi BDH listesinden milletvekili seçilen Birleşik Kıbrıs Patisi BKP Genel Sekreteri İzzet İzcan, BDH'dan istifa etti. 
     İzzet İzcan, BKP Parti Meclisi kararıyla bugünden sonra sadece BKP Genel Sekreterliği görevini sürdürecek. İzcan'ın bu tavrıyla birlikte BKP ilk kez mecliste temsil edilmiş olacak. 
     BKP Basın Bürosu'ndan yapılan açıklamada, BDH'nın 14 Aralık seçimlerine yönelik 3 parti tarafından oluşturulan bir ittifak olduğuna işaret edilerek, BDH'dan milletvekili seçilen BKP Genel Sekreteri İzzet İzcan'ın referandum sonuna kadar bu göreve devam etmesine geçmişte karar verildiği hatırlatıldı. 
     Açıklamada, BKP Parti Meclisi'nin, gelinen aşamada BDH'nin ittifak olmaktan çıktığı tespitini yaptığı belirtilerek, İzcan'ın BDH'da milletvekili olarak görev sürdürmesine gerek kalmadığı sonucuna vardığı kaydedildi. 
     BKP'nin bir milletvekiliyle temsil edileceği meclisteki yeni sandalye dağılımı şöyle oluştu 
     Cumhuriyetçi Türk Partisi CTP 19, Ulusal Birlik Partisi UBP 18, Demokrat Parti DP 5, BDH 4, Toplumcu Kurtuluş Partisi TKP 1, BKP 1, bağımsızlar 2. 
     
     TKP ''HALK İRADESİ HİÇ GECİKMEKSİZİN HAYATA GEÇİRİLSİN'' 
     Toplumcu Kurtuluş Partisi TKP , ''24 Nisan'da yapılan referandumda ortaya konulan Kıbrıs Türk halkının iradesinin, geciktirilmeden hayata geçirilmesini'' istedi ve hükümeti bu yönde göreve çağırdı. 
     TKP Genel Başkan Vekili Mehmet Davulcu, yaptığı yazılı açıklamada, ''Kıbrıs Türk halkının asıl hedefinin, çözüme ve Avrupa Birliği'ne ulaşmak olduğunu'' belirterek, ''ambargoların hafifletilmesine yönelik çalışmalar ve Başbakan Mehmet Ali Talat'ın bu yöndeki çabaları ilk bakışta yararlı gibi görülse de asıl hedefi gölgelemektedir'' ifadesini kullandı. 
     ''Halkın iradesinin Kıbrıs'ta 'Birleşik Kıbrıs Cumhuriyeti' adıyla yeni bir federal devlet kurulması, bu amaçla Kuzey Kıbrıs'ta 'Kıbrıs Türk Devleti' adıyla kurucu devlet kurulması olduğunu'' savunan Davulcu, şöyle devam etti 
     ''Referandum sonuçları Resmi Gazete'de yayımlanmış olmasına karşın, yeni anayasa hala yürürlüğe konmamıştır. Bu tutum, halk iradesini yok saymak anlamına gelmektedir. Yeni anayasa derhal yürürlüğe konmalı ve devlet yapımızı demokratikleştirip Kıbrıs Türk Devleti'ne dönüştürmeliyiz.'' 
     
     MAP, VATANDAŞLIK LİSTELERİNİN AÇIKLANMASINI İSTEDİ 
     Milliyetçi Adalet Partisi MAP , referandum öncesinde hükümet tarafından Birleşmiş Milletlere sunulan vatandaşlık listelerinin açıklanması için KKTC'nin 40 merkezinde imza kampanyası başlattığını açıkladı. 
     MAP Basın Bürosu tarafından yapılan açıklamaya göre, imza kampanyası için hazırlanan metinde, ''vatandaşlık listelerinin kamuoyuna açıklanmaması halinde MAP'ın tayin edeceği bir avukat tarafından yurt içinde ve uluslararası alanda tüm hukuki müracaatların yapılacağı'' belirtildi. 
     Konuyla ilgili olarak, Başbakan Mehmet Ali Talat'a gönderilen metnin dağıtımı, KKTC Cumhurbaşkanı Rauf Denktaş, Cumhuriyet Meclisi Başkanı Fatma Ekenoğlu, Cumhurbaşkanı Ahmet Necdet Sezer, TBMM Başkanı Bülent Arınç, Genelkurmay Başkanı Orgeneral Hilmi Özkök, BM, Avrupa Parlamentosu, tüm siyasi parti ve örgütlerle basın kuruluşlarına yapıldı. 
     
</TEXT>
</DOC>
