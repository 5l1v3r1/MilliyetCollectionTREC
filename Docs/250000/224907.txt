<DOC>
<DOCNO> 224907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur09.html </URL>
<DATE> 2004/03/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Başkentte uyuşturucu operasyonu... 1207 extacy ele geçirildi 
</HEADLINE>
<TEXT>

     Başkentte düzenlenen iki ayrı uyuşturucu operasyonunda 12 kişi, esrar ve 1207 adet extacy hap ile yakalandı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Narkotik Büro Amirliği'nden yapılan açıklamada, Ankara'da iki ayrı yerde düzenlenen operasyonda 12 kişinin yakalandığı belirtildi. 
     Narkotik Büro Amirliği ekipleri Ankara'nın çeşitli yerlerinde uyuşturucu sattırdığı tespit edilen Yusuf M. ile esrar maddesinin dağıtımını yaptığını belirledikleri Harun D'yi takibe aldı. Şüphelileri Keçiören'e kadar takip eden narkotik ekipleri, Ankara dışından getirildiğini öğrendikleri toz esrar maddesini Mesut A, Hasan D, Hüseyin Bayram G, Fuat Ö, İrfan E, Nevriye B. ve Türkan Ö. isimli kişilere sattıkları sırada operasyon düzenledi. Gözaltına alınan 9 kişiden Yusuf M. ve Harun D. sevk edildikleri DGM tarafından tutuklanarak cezaevine gönderildi. 
     Altındağ ve Ulus çevresinde yapılan ikinci operasyonda ise 3 kişi gözaltına alınırken 1207 adet extacy hap ele geçirildi. Yapılan çalışmalar sonunda elinde çok sayıda extacy hap bulunan ve içici olduğu öğrenilen Mehmet K. ile alıcı gibi davranarak irtibata geçen narkotik ekipleri, alışveriş sırasında düzenledikleri operasyonda Mehmet K, Engin K. ile Halil A'yı suçüstü yakaladılar. Gözaltına alınan 3 kişi ile 1207 extacy hap, 1 adet 7.65 milimetre çapında tabanca, 1 adet tabanca mekanizması ile 35 adet değişik çaplarda fişek ele geçirildi. 
     Emniyette sorguları tamamlanan 3 kişi adliyeye sevk edildi. 
     
</TEXT>
</DOC>
