<DOC>
<DOCNO> 211703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko08.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlardan öneri Kurbanlık olarak erkek hayvanı seçin 
</HEADLINE>
<TEXT>

     Kurban Bayramı'nda kesim için dişi hayvan yerine erkek hayvan tercih edilmesi gerektiği, erkek hayvanın et veriminin ve kalitesinin dişiye göre daha yüksek olduğu bildirildi. 
     Doğu Anadolu Besiciler Birliği Başkanı Nazmi Ilıcalı, doğurgan dişi hayvan kesiminin ülke ekonomisine ve hayvancılığına darbe vuracağını belirterek, dişi hayvan kesiminin ayrıca hayvan varlığı için tehlikeli olduğuna dikkat çekti. 
     Kurban bayramında binlerce dişi hayvanın kesildiğini anlatan Ilıcalı, bunun önlenmesi gerektiğini ifade ederek, ''Dişi hayvan kisimi ile hayvancılığımızın geleceği tehlikeye atılıyor. Vatandaşlarımız bu yönde daha dikkatli olmalı ve kesim için erkek hayvanı tercih etmelidir'' diye konuştu. 
     
     ERKEK HAYVANIN ETİ DAHA LEZZETLİ 
     Erkek hayvanın et kalitesinin dişiye göre daha yüksek olduğunu anlatan Ilıcalı, ''Et kalitesi ve lezzeti bakımından erkek hayvan tercih edilmelidir'' uyarısında bulundu. 
     Besili dişi hayvanlarda bile kemik oranın yüzde 35 ila 50 arasında olduğuna dikkat çeken Ilıcalı, şunları söyledi 
     ''Erkek hayvanda kemik oranı yüzde 12 ila 16 arasındadır. Kurban kesecekler buna dikkat etmelidirler. Kemiğe para vermek istemeyenlere dişi hayvan yerine erkek hayvanı tercih etmelerini öneriyoruz.'' 
     
</TEXT>
</DOC>
