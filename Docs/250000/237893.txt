<DOC>
<DOCNO> 237893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo33.html </URL>
<DATE> 2004/05/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Denizlispor-Fenerbahçe maçının güvenlik önlemleri... 
</HEADLINE>
<TEXT>

     Denizli Valisi Gazi Şimşek, Denizlispor-Fenerbahçe maçıyla ilgili gerekli önlemlerin alındığını, ancak her 2 takımın taraftarlarının asayiş olaylarına sebebiyet vermeyeceğine inandıklarını söyledi. 
     Denizli İl Spor Güvenlik Kurulu, Vali Şimşek başkanlığında toplanarak, 9 Mayıs Pazar günü oynanacak olan Denizlispor-Fenerbahçe maçında alınacak güvenlik önlemlerini görüştü. 
     Toplantıya İl Jandarma Alay Komutanı Kd. Albay Kenan Evci, Denizli Emniyet Müdürü İhsan Ünal ve komisyonun diğer üyeleri katıldı. 
     Toplantı sonrası gazetecilere açıklama yapan Vali Şimşek, her maçta güvenlik önlemleri alındığını, ancak bu haftaki maçın önemi bakımından önlemlerin biraz daha artırıldığını belirtti. 
     Pazar günü saat 19.30'da Denizli Atatürk Stadı'nda oynanacak maçta binin üzerinde güvenlik gücünün görevlendirileceğini, ayrıca çevre illerden takviye istendiğini kaydeden Şimşek, ''Vatandaşların huzur ve güven içinde maçı izlemeleri için gerekli önlemler alınmıştır. Ancak, 2 takımın taraftarları centilmendir. Bu maçta herhangi bir asayiş olayı çıkaracaklarına ihtimal vermiyoruz'' dedi. 
     Stat kapılarının pazar günü saat 15.30'da açılacağını da açıklayan Vali Şimşek, il dışından geleceklerin şehir girişinde durdurularak, kontrollü bir şekilde girmelerine izin verileceğini bildirdi. 
     
</TEXT>
</DOC>
