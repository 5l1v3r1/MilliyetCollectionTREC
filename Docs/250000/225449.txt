<DOC>
<DOCNO> 225449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun40.html </URL>
<DATE> 2004/03/25/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtalyan senatosu, bölgesel yönetimi onayladı 
</HEADLINE>
<TEXT>

     İtalya'da Senato, belirli alanlarda yetkilerin merkezi yönetimden bölgesel yönetimlere devredilmesini onayladı. 
     Silvio Berlusconi başkanlığındaki hükümetin hazırladığı reformları içeren ve Senato'da bugün görüşülen yasa tasarısının 33. maddesi, sağlık ve eğitim alanları ile yerel polis teşkilatında yetkilerin bölge yönetimlerine devredilmesini öngörüyor. 
     Senato'nun 33. maddeyi kabul etmesi, muhalefet partilerinin tepkisine yol açtı. 
     Muhalefet sözcüleri, söz konusu reformu, ''İtalya'nın ulusal birliğini sarsacak bir darbe'' olarak nitelediler. 
     Solun Demokratları Partisi'nin Senato Grup Başkanı Gavino Angius, koalisyon ortaklarına hitaben, ''Bu tamamen sizin verdiğiniz oylarla kabul edilmiştir. Biz de sizleri bu salonda tek başınıza bırakıyoruz'' dedi. 
     Tasarıyı protesto amacıyla Senato'yu terkeden muhalefet milletvekilleri, gerekirse imza kampanyası başlatarak kabul edilen yasayı halkoylamasıyla iptal yoluna başvuracaklarını söylediler. 
     Forza İtalya Partisi Senato Grup Başkanı Renato Schifani ise belirli alanlarda ademi merkezileşmeyi öngören 33. maddeye sahip çıktı. 
     Muhalefeti, ülkede siyasi gerilim yaratma peşinde koşmakla suçlayan Schifani, ''Bir her türlü görüşe öteden beri açık olduk ve muhalefetin tezlerini de sürekli nazarı itibara aldık. Oyladığımız yasa tasarısı da, değişim ve modernleşme arzusundaki milletimizin taleplerine uygundur'' dedi. 
     Toplam 38 maddeden oluşan yasa tasarısını bir bütün halinde oylama işleminin ise bugün akşam saatlerinde yapılması öngörülüyor. Koalisyon ortakları Senato'da yeterli çoğunluğa sahip oldukları için herhangi bir sürpriz yaşanması beklenmiyor. 
     
</TEXT>
</DOC>
