<DOC>
<DOCNO> 240685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko19.html </URL>
<DATE> 2004/05/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Mevduatın krediye dönüşüm oranı yüzde 40'a yaklaştı... 
</HEADLINE>
<TEXT>

     Bankaların topladığı mevduatın krediye dönüşüm oranı yüzde 40'a yaklaştı. Merkez Bankası verilerine göre, ocak-nisan döneminde bankaların toplam mevduat hacmi yüzde 7.3 artarken, kredi hacmindeki büyüme yüzde 22.3'e ulaştı. 
     Nisan sonu itibariyle yurt içi ve dışı yerleşiklerden TL ve döviz olmak üzere toplam 158 katrilyon 90 trilyon lira mevduat toplayan mevduat bankalarının, reel sektöre ve tüketicilere açtığı yurt içi TL ve yabancı para kredilerinin hacmi ise 58 katrilyon 714.1 trilyon lira düzeyinde gerçekleşti. 
     Buna göre nisan sonu itibariyle mevduatın krediye dönüşüm oranı yüzde 37.1 düzeyinde oluştu. Anılan dönemde, yurt içi ve dışı toplam TL mevduat yüzde 17.8 artarak 89.5 katrilyon lira olurken, döviz mevduatı yüzde 3.9 azalarak 68.6 katrilyon liraya geriledi. 
     Kredi stokunun ise nisan sonu itibariyle 21.9 katrilyon liralık bölümünü kredi kartı nakit avansı da dahil tüketicilere 36.9 katrilyonunu ise reel sektöre kullandırılan krediler oluşturdu. Bu dönemde TL krediler yüzde 31.3 artışla 48.7 katrilyon, yabancı para krediler yüzde 4.7 artışla 17.1 katriyon lira oldu. 
     
     DÖNÜŞÜM ORANI KRİZDEN ÖNCE YÜZDE 50'YE YAKINDI 
     Mevduatın krediye dönüşüm oranının, 2001 kirizi öncesindeki düzeyin hala çok altında olduğu belirlendi. 2000 yılında yüzde 50'ye yaklaşan mevduatın krediye dönüşüm oranı, ekonomik krizin etkisiyle bankaların reel sektör ve tüketiciye krediyi kestiği 2001'de yüzde 30'lara, 2002'de de yüzde 24.3'e kadar düşmüştü. 
     2003 sonunda yüzde 32.6'ye yükselen söz konusu oran, bu yıl da aylar itibariyle yükselişini sürdürerek ocakta yüzde 33.2, şubatta yüzde 33.8, martta yüzde 35.2 ve nisanda yüzde 37.1 oldu. 
     
     DİBS'İN PAYI GERİLİYOR 
     Bankaların topladıkları mevduattan, devlet iç borçlanma senetleri DİBS alımı yoluyla Hazine'ye borç olarak aktardıkları bölümün payı son üç aydır düşmesine karşın hala yüksek düzeyde bulunuyor. Bankaların, tahvil ve bono gibi DİBS'ten oluşan portföyü yılın ilk dört ayında yüzde 10.2 artarak 106 katrilyon 41.1 trilyona ulaştı. 
     Bankaların DİBS portföyünün mevduat hacmine oranı nisan sonu itibariyle yüzde 67.1 düzeyinde oluştu. 2001 yılı sonunda mevduat bankalarının sahip olduğu tahvil ve bonoların toplam mevduatlarına oranı yüzde 55.9 düzeyinde bulunuyordu. 2002 yılı sonunda yüzde 62.3'e yükselen bu oran geçen yılın sonunda yüzde 65.3'e, bu yılın ocak ayı sonunda da yüzde 70.8'e kadar yükselmişti. Son üç aydır gerileyen söz konusu oran şubatta yüzde 69'a, martta yüzde 68.7'ye, nisanda yüzde 67.1'e indi. 

ANKA 
     
</TEXT>
</DOC>
