<DOC>
<DOCNO> 209759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/eko03.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den atamalara veto 
</HEADLINE>
<TEXT>

   TMSF Kurulu Başkanlığı ile üyeliklerine yapılacak atamaların kararnamesi, Soydaş ve Battal'ın atamalarını uygun bulunmadığı için Cumhurbaşkanı Sezer'den döndü 
      ANKARA Milliyet 
   
   Cumhurbaşkanı Ahmet Necdet Sezer, Tasarruf Mevduatı Sigorta Fonu TMSF Başkanlığı ile kurul üyeliklerine yapılacak atamalara ilişkin kararname taslağını hükümete iade etti. Cumhurbaşkanlığı'ndan yapılan açıklamada, taslağın başkanlık için aday gösterilen Abdullah Soydaş ile üye adayı Ahmet Battal'ın "atanmaları uygun bulunmadığı" için veto edildiği belirtildi. Açıklamada bizzat isimlerin anılması dikkat çekici bulundu. 
   Milliyet, Kurul başkanlığı için aday gösterilen Abdullah Soydaş'ın 1999 yılında el konulan İnterbank'taki denetçi ve genel müdürlük görevlerinden sonra hakkında dava açıldığını ortaya çıkarmıştı. Söz konusu davada Soydaş, bankaya 715.2 trilyon lira zarar yüklemekle suçlanıyordu. 
   Bu dava nedeniyle Soydaş'ın el konulan bankalardaki milyarlarca dolarlık Hazine alacağını takip etmekle görevli bir kurulun başına getirilmek istenmesi kamuoyunda tepkiyle karşılanmıştı. Devlet Bakanı Abdüllatif Şener, "Zaman zaman bazı noktaların görülmemiş, görülememiş olmasını doğal karşılamak lazım" sözleriyle hükümetin değerlendirme hatası yaptığını kabul etmişti. 
   
   Altı günde hükümete iade 
   Geçen hafta çarşamba günü Cumhurbaşkanlığı'na gönderilen kararname altı gün içinde hükümete iade edildi. Cumhurbaşkanı'nın kararında iki isim gerekçe oluştursa bile kararnamenin tamamı hükümete iade edildi. Veto edilen kararnamede yer alan isimler şöyle 
   Abdullah Soydaş Bankalar yeminli murakıbı kökenli, halen mali müşavirlik yapıyor. Şakir Ercan Gül İkinci başkan adayı olan Gül, maliye müfettişi kökenli. İstanbul Defterdar Yardımcısı görevinde yer aldı.Ahmet Battal Hukuk doçenti, bankalar hukukunda ihtisas sahibi muhafazak r bir akademisyen olarak biliniyor. Ahmet Karaca 12 yıldır bankalar yeminli murakıbı görevinde bulunuyor.Ahmet Ragıp Çelebi İşletme alanında master derecesi bulunan Çelebi, banka müfettişliği görevinden geliyor.Mehmet Çalışkan 14 yıl bankalar yeminli murakıplığı yaptı. TMSF'de Gayrimenkul ve İştirak Dairesi Başkanlığı görevinde bulundu. Halen Tasfiye Dairesi Başkanlığı yapıyor.Ahmet Yarız Bankacılık alanında master derecesi olan Yarız, Vakıflar Bankası Risk Yönetimi ve İş Denetiminin Sürdürülmesinden Sorumlu Yönetim Kurulu Üyeliği yaptı. Yarız, 30 Aralık 2003'te bu görevinden istifa etmişti. 
   Bugüne kadar istisnai durumlar dışında sadece kanunlara ilişkin veto gerekçelerini açıklamayı tercih eden Sezer'in, altı gün gibi kısa bir süre sonunda TMSF'ye yapılacak atamalara ilişkin iade kararını kamuoyuna yazılı olarak gerekçesiyle birlikte duyurması dikkat çekti. 
   
   Gümrükçü de Köşk'ten döndü    Cumhurbaşkanı Ahmet Necdet Sezer "imam hatip kökenli oldukları için" kamuoyunda tepkiyle karşılanan Gümrük ve Muhafaza Başmüdürlük atamalarını da veto etti. Veto gerekçesinde Selahattin Aldemir, Arslan Günler, Kaptan Kılıç, Mehmet Ergün, Mehmet Şahin, Nevzat Er, Şükrü Keleş, Tevfik Usta, Avni Ertaş, Metin Yücedal ve Sebahattin Çavdar'ın atamalarının uygun bulunmadığı belirtildi. Söz konusu isimlerin tespitine ilişkin listenin AKP genel merkezinde hazırlandığı da öne sürülmüştü. 
   
   
</TEXT>
</DOC>
