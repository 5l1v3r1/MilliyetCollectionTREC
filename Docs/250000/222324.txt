<DOC>
<DOCNO> 222324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy02.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatışmalar yayılıyor, ordu sertleşiyor Suriye'de ölü sayısı 70'i geçti 
</HEADLINE>
<TEXT>

   Kürtlere karşı tutumunu sertleştiren Suriye ordusuna 'vur' emri verildi. Kuzey Irak, Kürtlere kapılarını açarken Türkiye sınır birliklerini teyakkuza geçirdi... 
      NAMIK DURUKAN Ankara 

   
   Kürtlerin yoğun olarak yaşadığı Suriye'nin Hasaki vilayetine bağlı Kamışlı ilçesindeki bir futbol karşılaşmasında başlayan ve daha sonra bölgeye yayılan Arap - Kürt çatışması Afrin'e sıçradı. Federasyon statüsü kazanan Kuzey Irak'taki Kürt yönetimi de kapılarını Suriyeli Kürtlere açtı. Sokağa çıkma yasağına karşın yer yer çatışmaların devam ettiği, resmi binaların ateşe verildiği Kamışlı'dan dün de dumanlar yükseldi. Suriye dünden itibaren Nusaybin Sınır Kapısı'nı kapatırken, Türkiye de sınırdaki birliklerini teyakkuza geçirdi. 
   Alarma geçirilen Suriye ordusu Kürt göstericilere karşı tutumunu sertleştirdi. Gösterileri bastırabilmesi için şiddet kullanabilen orduya, isyan provası yapılan bölgelerde "vur" emri de verildi. Bazı Kürt göstericilerin askerlerin ateşine karşılık vermesi sonucu zaman zaman sokak çatışmaları yaşandı. 
   
   Kürtlerin evleri yakılıyor 
   Dün Şam ve Halep'te yönetimi protesto amacıyla kitlesel gösteriler yapılırken, Arap ve Kürtlerin birlikte yaşadığı Afrin ve Hasaki'de de çatışmalar meydana geldi. Suriye ordusu bölgeye savaş uçakları ve helikopterlerin yanı sıra zırhlı birlikler de sevk etti. Şam ve Halep'ten asker sevkiyatı sürerken, helikopterler gösterilerin sona ermesi için alçaktan uçuş yaptı. Kürtlere ait birçok işyeri ve ev ateşe verildi. İki günden beri süren olaylarda ölenlerin sayısı 70'i aşarken, yaralı sayısının 200'den fazla olduğu dile getirildi. Suriye hükümetiyse, olaylarda yaşamını yitirenlerin sadece 14 kişi olduğunu açıkladı. 
   
   Tazminat ve soruşturma 
   Kamışlı'ya gelen Suriye İçişleri Bakanı, Kürt isyanının bitirilmesi için 25 kişiden oluşan Kürt parti liderleriyle toplantı yaptı. Kürt liderler, durumun normale dönmesi için soruşturma açılması, ölenlerin ailelerine tazminat verilmesi ve Suriye ordusunun Kürt illerinden çıkarılmasını talep etti. Suriye hükümetini Kürtlere baskı yapmakla suçlayan KDP de Suriye Kürtleri'nin Kuzey Irak'a mülteci olarak kabul edileceğini bildirdi. Kürdistan TV'ye açıklama yapan Mesud Barzani, Suriye hükümetini, Kürtlerle olan problemlerini diyalog ve siyasi yolla çözmeye çağırdı. 
   
   
   
</TEXT>
</DOC>
