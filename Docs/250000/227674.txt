<DOC>
<DOCNO> 227674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo20.html </URL>
<DATE> 2004/04/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Trabzonspor, ''Hedef Yüz Bin Üye'' projesinin tanıtımını yaptı... 
</HEADLINE>
<TEXT>

     Trabzonspor Kulübü, ''Hedef Yüz Bin Üye'' projesinin tanıtımını İstanbul'da yaptı. 
     Tanıtın toplantısında Kulüp Başkanı Atay Aktuğ, yönetim kurulundan bazı üyelerin yanı sıra eski başkanlardan Mustafa Günaydın ile eski yöneticilerden Ahmet Ağaoğlu da hazır bulundu. 
     Trabzonspor'un ilkleri başaran büyük bir kulüp olduğunu vurgulayan Aktuğ, bu kampanyayla bir ilki daha gerçekleştirecekleri ve başarıya ulaşacaklarına inancını dile getirdi. Aktuğ, projeden esas amaçlarının sadece üyelerin Trabzonspor'a maddi katkı sağlaması olmadığını, Türkiye ve diğer ülkelerdeki Trabzonspor'a gönül veren taraftarların kulüple ilişkilerini geliştirmek olduğunu söyledi. 
     Atay Aktuğ, ''Her ne kadar kampanya 100 bin üye adıyla başlatılsa da bu rakamı aşacağını umuyorum. En az 3 yıllık bir süre içinde bu rakama ulaşmayı hedefliyoruz'' dedi. 
     İspanya Ligi takımlarından Barcelona başta olmak üzere, dünya üzerindeki birçok kulübün bu konudaki yapılanmasını incelediklerini kaydeden Aktuğ, bunun sonucunda edindikleri deneyimi Türkiye şartlarına adapte ederek, bir Trabzonspor modeli oluşturacaklarını söyledi. 
     Aktuğ'un konuşmasının ardından, Kulüp Müdürü Burak Gürdal projenin tanıtımını yaptı. 
     Projenin uzun vadeli bir kampanya olduğunu vurgulayan Gürdal, 100 bin rakamının ara hedef olduğunu, gerçekte bu rakamı çok daha aşacaklarına olan inancını dile getirdi ve bordo-mavili taraftarlardan kampanyaya katılmalarını istedi. 
     Trabzonspor Kulübü eski yöneticisi, bir dönem başkan adayı da olan Ahmet Ağaoğlu ise kendi düşüncelerini gerçekleştiren bir yönetim tarzı sergilemesinden dolayı Kulüp Başkanı Aktuğ'u kutladı. Ağaoğlu, projenin en büyük katkısı olarak, yıllardır eksikliğini hissettikleri, camia ile kulüp arasındaki birlik ve beraberliği sağlayacak olmasını gösterdi. 
     Öte yandan toplantı sonrasında gazetecilerin sorularını yanıtlayan Trabzonspor Başkanı Aktuğ, Trabzonspor Televizyonu'nun kurulması için çalışmaların sürdüğünü ve yakın zamanda İstanbul'da 3 TS Club mağazası açacaklarını söyledi. 
     
</TEXT>
</DOC>
