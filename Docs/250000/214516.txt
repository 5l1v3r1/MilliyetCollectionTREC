<DOC>
<DOCNO> 214516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko45.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Kumaş modası fuarı, Londra'da açıldı... 
</HEADLINE>
<TEXT>

     İstanbul Tekstil ve Hammadde İhracatçıları Birliği tarafından düzenlenen ve yeni akımların tanıtımını amaçlayan Türk Kumaş modası fuarı, Londra'da açıldı. 
     Londra'nın ünlü Olimpia Fuar merkezinde açılan fuara, aralarında Bossa, Altınyıldız, Kipaş, Polaris, Gülle Tekstil, İtalteks gibi Türkiye'nin en ünlü 54 firması katılıyor. 
     İki gün sürecek fuarda 54 Türk firmasının standları, büyük bir kısmı Türk tekstil firmalarının eski müşterileri olan Marks and Spencer, Arkadia Group, Laura Ashley, Mansoon, Debenhams, House of Fraser, French Connection, BHS gibi ünlü İngiliz firmaları tarafından ziyaret ediliyor. 
     Fuar tanıtımı amacıyla, sektördeki 10 bin firmaya davetiye gönderildiği ve İngiltere'nin en ünlü sektör dergilerine fuar tanıtımı amacıyla tam sayfa reklamlar verildiği belirtildi. 
     Londra'da 4'üncüsü açılan ve geçen yıl yaklaşık bin kişinin ziyaret ettiği fuarın ziyaretçi sayısının bu yıl geçen yılkinin de üzerinde olması bekleniyor. 
     Sektörün fuar takviminden önce açılan Londra'daki Türk Kumaş Modası fuarının, Paris'te yapılacak Premier Vision Fuarından önce açılmasına özen gösterildiği, bununla da Türk kumaşının bütün dünyada akım yaratan bir konuma oturtulmasının hedeflendiği bildirildi. 
     
     AVRUPA'YI GEÇTİK 
     Konuyla ilgili görüşlerini açıklayan İstanbul Tekstil ve Hammadde İhracatçıları Birliği Başkanı İsmail Gülle, açılan fuarın Londra pazarının en sağlam organizasyonlarından biri haline gelmesinden gurur duyduklarını söyledi. 
     İngiltere'nin Türk kumaş ihracatçıları açısından ikinci büyük Pazar olduğunu, toplam ihracat hacminin 3.5 milyar dolar seviyesine ulaştığını da hatırlatan İsmail Gülle, ''Türk kumaş ihracakçılarının aldıklarından fazlasını sattıkları bir Pazar olması İngiltere'yi bizim için daha da cazip kılıyor. Hedefimiz 11 Eylül'ün yarattığı karamsarlığı ve tutukluğu kırmak ve pazardaki payımızı daha da arttırmaktır'' dedi. 
     Türk kumaş üreticileri olarak pazarın dev alıcılarına hitap ettiklerini de belirten Gülle, ''yaşadığımız tüm olumsuzluklara, fırtınalara rağmen, ihracatı arzu ettiğimiz limana yanaştırmaya çalışıyoruz. Döviz kurları ile girdi maliyetleri arasındaki dengesizlik, sipariş alırken fiyat tutturma konusunda bizleri büyük sıkıntılarla karşı karşıya bırakıyor. İhracatçı kendi adına üzerine düşen her şeyi yapıyor. Kalite, hız, esneklik, verimlilik ve katma değeri yüksek ürünler için büyük gayret gösteriyoruz'' dedi. 
     İngiliz firmalarının büyük bölümünün siparişlerini Türkiye'den karşılamakta olduklarını da hatırlatan Gülle, ''bu firmalar, her sezon siparişlerinin önemli bir kısmını bizden temin ediyorlar. Öyle ki, daha önce Türk imajından rahatsız olan bu firmalar şimdi ürünlerini satarken Türk markalarını ön plana çıkartarak kalitelerini vurgulamaya çalışıyorlar. Trend ve marka açısından Avrupa'yı yakaladık hatta geçtik. Artık dünya modasına Türk kumaşları yön veriyor'' diye konuştu. 
     İki gün açık kalacak Türk kumaş modası fuarı, sabah 09.00 ile akşam 18.00 saatleri arasında ziyaret edilebilecek. 
     
</TEXT>
</DOC>
