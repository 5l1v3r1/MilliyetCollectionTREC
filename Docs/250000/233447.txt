<DOC>
<DOCNO> 233447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun57.html </URL>
<DATE> 2004/04/21/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Aznar Bush'u aradı, İspanya karıştı... 
</HEADLINE>
<TEXT>

     
Şenhan Bolelli 

İspanya'nın eski Başbakanı Jose Maria Aznar'ın, yeni hükümetin İspanyol askerlerinin Irak'tan çekilmesi kararı almasından duyduğu üzüntüyü dile getirmek için ABD Başkanı George Bush'u araması İspanya'da tepkilere yol açtı. 
     Beyaz Saray Sözcüsü Scott McClellan'ın ''Aznar, Irak'tan İspanyol askerlerinin çekilmesi kararından duyduğu üzüntüyü dile getirmek için Bush'u aradı'' demesiyle ortaya çıkan Aznar-Bush telefon görüşmesi, İspanya'da yeni iktidara gelen Sosyalist İşçi Partisi PSOE tarafından sert dille eleştirildi. 
     PSOE'den yapılan açıklamada, ''Aznar, Başbakan Zapatero ve İspanyol halkına sadakatsizlikle'' suçlandı. 
     Aznar'ın Bush'u aramasını ''kesinlikle kabul edilemez'' diye yorumlayan PSOE Dış İlişkiler Sorumlusu Trinidad Jimenez, ''Hiç kimse başka bir ülkenin başkanını arama yetkisine sahip olamaz. Eski başbakan kendi ülkesinin politikasını eleştirmek için başka ülkenin yöneticisini arıyor. İnanılmaz bir şey'' şeklinde konuştu. 
     Savunma Bakanı Jose Bono da, ''Bu görülmemiş bir şey. Bu telefon görüşmesini vatan hainliği olarak yorumlamak istemiyorum ama, İspanya'da artık yeni bir yönetim olduğu bilinmeli. Buna saygı duyulmalı ve alçak gönüllü olunmalı'' dedi. 
     Aznar'ın üyesi olduğu ana muhalefetteki Halkçı Parti PP ise eski Başbakan'ın Bush'u aramasının parti adına olmadığını söyleyerek, ''Aznar'ın Bush ile kişisel ilişkisi var. Bundan dolayı telefon görüşmesi onlar arasında normal bir şey. Güncel bir konu hakkında görüş alış verişinde bulunuyor. Unutulmamalıdır ki, Aznar İspanya için burada olan, tecrübeli, görüş sahibi ve iyi temasları olan birisidir. Ama bunu parti adına yapmamaktadır. Parti adına Mariano Rajoy ve parti organları konuşur'' savunmasında bulundu. 
     Öte yandan ABD'deki ünlü ''Watergate'' skandalini ortaya çıkaran gazeteci Bob Woodward, Irak Savaşı ile ilgili ''Saldırı planı'' adlı son kitabında, Aznar ile Bush arasındaki dostluğa da yer verdi. 
     Irak Savaşı'nın başlamasından 48 saat önce Bush ile Aznar arasında geçen bir telefon konuşmasının metnini yayınlayan Woodward, Aznar'ın Bush'la ''Böyle bir anda asla kendini yalnız hissetme. Biliyorsun ki, bizden birçok kimse seninle birlikte. Yardım hissedeceğin her anda bil ki seninleyiz. Her zaman yanında bir bıyık Aznar görebileceksin'' şeklinde konuştuğunu yazdı. 
     
</TEXT>
</DOC>
