<DOC>
<DOCNO> 248120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy37.html </URL>
<DATE> 2004/06/15/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
İzmir barosu "Piriştina'nın ölümü, demokrasi ve hukuk için kayıp" 
</HEADLINE>
<TEXT>

     İzmir Barosu Başkanı Bahattin Özcan Acar, Büyükşehir Belediye Başkanı Ahmet Piriştina'nın genç yaşta ölümünün, İzmir, demokrasi ve hukuk için büyük bir kayıp olduğunu bildirdi. 
     İzmir Barosu Başkanı Acar, ''Değerli Başkan, çağdaş, katılımcı ve hukukun üstünlüğüne bağlı belediyeciliğin ne olduğunu kanıtlamıştır. Çalışmalarının en verimli aşamaya geldiği bir dönemde aramızdan ayrılmış olması nedeniyle acımız büyüktür'' dedi. 
     Küresel Barış ve Adalet Koalisyonu İzmir Yürütme Kurulu adına bir açıklama yapan Mevlüt Ülgen, barış yanlısı etkinliklere maddi ve manevi önemli desteklerde bulunduğunu belirttiği Piriştina'nın ölümünden duydukları büyük üzüntüyü dile getirdi. 
     YTP İzmir İl Başkanı Cumhur Elçi ise ''İzmir'in demokratik siyasal yaşamının yüz akı, iyi dost, güzel insan Büyükşehir Belediye Başkanımız Piriştina'nın ölümünü derin üzüntüyle öğrendik'' dedi. 
     Muğla Belediye Başkanı Osman Gürün de Piriştina'nın ölümünün, İzmir ve ülke için büyük bir kayıp olduğunu belirtti. 
     
     FLAMALAR YARIYA İNDİRİLDİ 
     Oğlunun mezuniyet töreni için Ankara'da bulunan Narlıdere Belediye Başkanı Abdül Batur, ''Biran önce İzmir'e dönmenin yollarını arıyorum. Acımız büyüktür. İzmir ve Narlıdere cesur, güler yüzlü, dinamik çağdaş bir babasını kaybetti'' dedi. 
     Bu arada Piriştina'nın vefat haberinin duyulması üzerine başta Konak'taki Büyükşehir Belediye Sarayı olmak üzere çeşitli birimlerdeki flamalar ve bayraklar yarıya indirildi ve taziye defterleri açıldı. 
     Yaşar Üniversitesi'nden yapılan açıklamada ise yıl sonu partisinin iptal edildiği bildirildi. 
     
</TEXT>
</DOC>
