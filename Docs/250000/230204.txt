<DOC>
<DOCNO> 230204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy10.html </URL>
<DATE> 2004/04/10/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Demirel "Avrupa uğruna Kıbrıs'ı yedik gibi geliyor" 
</HEADLINE>
<TEXT>

     9. Cumhurbaşkanı Süleyman Demirel, Kıbrıs'taki gelişmeleri değerlendirirken, ''Kardeşinizi kurban ederek, bir şey kazanmanın manası yok. Avrupa uğruna Kıbrıs'ı yedik gibi geliyor'' dedi. 
     Demirel, Dostluk Kulübü'nün Sheraton Oteli'ndeki aylık toplantısına katıldı. 
     Toplantıdaki konuşmasında Türkiye'deki ve dünyadaki gelişmeleri değerlendiren Demirel, SSCB'nin dağılmasından sonra dünyanın tek kutuplu hale geldiğini, ABD'nin sivrildiğini anlattı. 
     ABD'nin ekonomik ve savunma gücünün her şeye sahip olma isteğini doğurduğunu kaydeden Demirel, bu ülkenin, 11 Eylül 2001'deki terör saldırılarından sonra doğabilecek tehlikelere karşı kendini savunma hakkını elinde gördüğünü söyledi. Bu saldırıların ardından ABD'nin Afganistan'a girdiğini, ancak Afganistan'da sorunları çözemediğini ifade eden Demirel, ''Geçmiş yüzyılda Afganistan'a girenlerden çıkan olmadı. İngilizler, Ruslar da girmişti, ABD de henüz çıkamadı'' diye konuştu. 
     ABD'nin Irak'a yönelik operasyonunu da değerlendiren Demirel, ABD'nin Irak'a ''bir diktatörü devirmek, demokrasi getirmek ve halkı zenginleştirmek'' iddialarıyla girdiğine, ancak şu anda söylenenlerin gerçekleştirilemediğine dikkati çekti. 
     ''ABD bir bataklığa saplanmıştır'' diyen Demirel, ABD'nin Irak'ı bu halde bırakıp gitmesinin Türkiye ve dünya için tehlikeli olacağını belirterek, ''Bu halde bırakıp giderse, orada 50 yıl kavga olur'' dedi. 
     
     ''TÜRKİYE'NİN HİÇ KİMSEYE İHTİYACI YOK'' 
     Türkiye'deki durumu da değerlendiren Demirel, Türkiye'de halkın bütün olumlu gelişmelere karşın memnun olmadığını, ancak ara yol arayışlarına da gerek olmadığını söyledi. 
     ''Bütün vatandaşlara eşit davranmazsak parçalanırız'' diyen Demirel, Türkiye'nin gelecek 10 yılda daha güzel olacağını, emeklerin boşa gitmediğini söyledi. 
     Demirel, Türkiye'nin AB'ye tam üye olmayı hedeflediğini kaydederek, ''AB'ye alırlarsa alırlar, almazlarsa dünyanın sonu değil. Türkiye, ayakları üzerinde duracak bir ülkedir. AB'ye girmezsek mahvoluruz gibi bir havaya gerek yok. O zaman Türkiye hastadır. Türkiye bir Avrupa devletidir. Uygar, çağdaş devlettir. Türkiye'nin hiç kimseye ihtiyacı yok'' dedi. 
     Demirel, soruları yanıtlarken de, Kafkaslar'ın Türkiye açısından stratejik önemi olduğunu söyledi. 
     Rusya'nın Kafkasya'yı ''arka bahçesi'' gibi gördüğünü ifade eden Demirel, Rusya'nın buradan vazgeçmesinin mümkün olmadığını kaydetti. 
     
     ''AVRUPA, TÜRKİYE'Yİ YETİM GÖRÜYOR'' 
     Türkiye'nin AB'ye üyelik için 1963'te başvuruda bulunduğunu anımsatan Demirel, AB'nin moral değerler için 10 Avrupa ülkesini tam üye olarak aldığını söyledi. Sovyetler Birliği'nin dağılmasından sonra Polonya ve Baltık ülkelerine Avrupa'nın bir borcu olduğunu ifade eden Demirel, bunun için AB'nin o ülkeleri Türkiye'den koşulları daha iyi olmamasına karşın tercih ettiğini söyledi. Batılıların Orta Avrupa'yı ''yeğenler'', Baltıklar'ı ''kuzen'', Türkiye'yi de ''yetim'' olarak gördüğünü ifade eden Demirel, ''Batılıların Türkiye'ye bir borcu yok. Geçmişten gelen de bir imaj var. Ben Türkiye'nin AB'ye el etek öperek girmesini istemiyorum. O benim gururumu incitiyor'' diye konuştu. 
     
     ''DENKTAŞ BİR KAHRAMANDIR'' 
     9. Cumhurbaşkanı Demirel, Kıbrıs'taki son gelişmeleri de değerlendirdi. 
     ''Avrupa uğruna Kıbrıs'ı yedik gibi geliyor'' diyen Demirel, ''bu sorunu çözeceğiz diye ortaya çıkılırsa, karşıdakinin bunu zaaf olarak anlayacağını'' söyledi. 
     Demirel, şöyle konuştu 
     ''Masada Rumlar'a Siz Türkler'le anlaşmazsanız, AB üyeliğinizi askıya alırız denildi mi Hayır. Peki, adamların ne mecburiyeti var Hiçbir şey. Sen söylüyorsun, o reddediyor. Sen çözüm diyorsun. Vererek çözseydik, 50 defa çözerdiniz. Ben bu işin tam 40 yılını biliyorum. Türkiye'nin menfaatini herkesten daha iyi korudum. 
     Kıbrıs ile Avrupa meselesini birlikte düşünmek hata olmuştur. Kıbrıs'ı çözdüğünüzde önünüze başka şeyler çıkaracaklardır. Fransa Dışişleri Bakanı geçen gün söyledi. 
     Rauf Denktaş bir kahramandır. Aksini Türkiye'de veya dünyada biri varsa söylesin. Orada bir devlet var. Devlet kolay kolay kurulmaz. Ne alıyorsun, ne veriyorsun Haritaya göre elindeki toprakların yüzde 28'ini veriyorsun, 70 bin kişi göç edecek. Aldığın ne 60 bin Rum. KKTC'nin birliğini bozacaklar. Biri çıkıp buna hayır diyebilir mi Adam çıkıp ağlıyor, 10 sene sonra Türklük biter diyor. Hayır, bitmez diyebiliyor musunuz '' 
     
     ''KIBRIS'TA İKİ MİLLET VAR'' 
     TBMM'de 5 Mart 2003'te yapılan toplantıda Kıbrıs konusunun konuşulduğunu, 10 maddelik bir karar alındığını, bu kararlardan birinin de iki kesimliliğin korunması olduğunu kaydeden Demirel, ''Denktaş da bunu söylüyor. Ben Filistin'de ve Bosna-Hersek'te yaşananları biliyorum. Bosna'da Sırplar ile Boşnaklar ayrı olsaydı, Filistin'de de Filistinliler ile İsrailliler ayrı olsaydı, bunlar yaşanmazdı. İsrail şimdi 11 metre duvar örüyor. Kıbrıs'ta da iki millet vardır'' diye konuştu. 
     TBMM'de KKTC Cumhurbaşkanı Denktaş'ın dinlenmemesini de eleştiren Demirel, ''Denktaş'ı neden dinlemediniz Daha önce 10 defa ayakta alkışladınız. Söyleyeceği laflardan mı korkuyorsunuz Buna cevap verin. Ben kendim için sormuyorum. Halk adına doğruyu arıyorum. Eğer iyi bir çözüm olmazsa, kötü şöhret kalır. Bugüne değil, yarına bakmak lazım'' dedi. 
     
     ''1800 ADANIN HEPSİ KAYBEDİLDİ'' 
     Akdeniz'de Osmanlı İmparatorluğu'nun elinde 1800'e yakın ada bulunduğunu, hepsinin kaybedildiğini ifade eden Demirel, sözlerini şöyle tamamladı 
     ''Bir tek Kıbrıs var. Bırakın, o da orada dursun. Bizim olsun demiyorum. Kendi kendine orada bir millet var. AB size bir yıl sonra tarih verse ne olur, iki yıl sonra tarih verse ne olur Zaten daha on yıl üye olarak almayacak. Kardeşinizi kurban ederek bir şey kazanmanın manası yok.'' 
     
</TEXT>
</DOC>
