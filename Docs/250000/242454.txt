<DOC>
<DOCNO> 242454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur17.html </URL>
<DATE> 2004/05/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
"Yardımsever" emekli öğretmen evinde öldürüldü .. 
</HEADLINE>
<TEXT>

     İzmir'in Karşıyaka İlçesi Bostanlı semtinde yalnız yaşayan emekli İngilizce öğretmeni Suna Vural 68 , evinde, boğularak öldürülmüş bulundu. 
     Alınan bilgiye göre, rezervasyon yaptırmasına rağmen Kuşadası'na düzenlenen geziye katılmayan Suna Vural'ı merak eden arkadaşları ile yeğeni Kamil Vural, 2016 1 sokak 26 numaralı apartmandaki evine geldiler. Kapıyı açan olmayınca çilingire açtıran Kamil Vural, halasının banyo girişindeki cesediyle karşılaştı. 
     Eve gelen uzman polis ekipleri ile nöbetçi savcının yaptığı incelemede, emekli öğretmen Vural'ın başının birkaç kez duvara vurulduktan sonra atletle boğulduğu, eşofmanının alt kısmının indirildiği ancak ilk belirlemelere göre tecavüz bulgusuna rastlanmadığı kaydedildi. 
     
     ÖĞRENCİLERE YARDIM EDİYORDU 
     Yakınları, emekli öğretmen Vural'ın sosyal etkinliklere çok zaman ayırdığını, 4 dil bildiğini ifade ettiler. Vural'ın evinde fazla miktarda para bulundurmadığını ve yardıma muhtaç bazı öğrencilerin eğitim masraflarını karşıladığını da söylediler. 
     Emniyet yetkilileri ise evin kapı ve pencerelerinde herhangi bir zorlama olmadığını, evde çekmece ve dolapların karıştırıldığını ifade etti. Yetkililer, cinayetin Vural'ı tanıyan birisi tarafından işlenmiş olabileceğini, katil zanlısı veya zanlılarının yakalanması için soruşturmanın çok yönlü sürdürüldüğünü bildirdiler. 
     Vural'ın cenazesi, otopsi yapılmak üzere İzmir Adli Tıp Kurumu'na kaldırıldı. 
     
</TEXT>
</DOC>
