<DOC>
<DOCNO> 214293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Başkanı'ndan Lucescu'ya uyarı... 
</HEADLINE>
<TEXT>

     Futbol Federasyonu Başkanı Haluk Ulusoy, Şampiyonlar Ligi'nde 2004-2005 sezonunda yapılacak final maçının Atatürk Olimpiyat Stadı'na verilmesinin basına yansıyan şekline sitemde bulundu. 
     Beşiktaş Kulübü'nün yeni yönetim kurulunun, Levent'teki Futbol Federasyonu merkezinde kendisini ziyaret etmeleri sonrası basın mensuplarıyla sohbet eden Haluk Ulusoy, özellikle 2004-2005 sezonunda Avrupa Şampiyonlar Ligi'nin final maçının, Atatürk Olimpiyat Stadı'na verilmesine değindi. Ulusoy, ''Şampiyonlar Ligi finali, sanki sırf birileri istedi diye Türkiye'ye verildi, Futbol Federasyonu'nun adı dahi yok'' dedi. 
     Ulusoy, final maçının Türkiye'ye alınmasında birçok kişinin emeğinin olduğunu vurgulayarak, ''Federasyonun istememesi halinde, bu ülkeye zırnık bile vermezler. Biz, daha 1997 yılında Türkiye'ye önemli bir organizasyon getireceğimizi söylemiştik. Şükürler olsun ki bu şimdi gerçekleşti'' diye konuştu. 
     Atatürk Olimpiyat Stadı'nın UEFA tarafından adil bir şekilde 5 ülke stadının arasından seçildiğini kaydeden Ulusoy, şöyle konuştu 
     ''Stadımız, bu finale hizmet edebilecek güçte. Ama bu, eksikleri giderildikten sonra olabilir. Daha önce, bu şartlarda orada maç yapılmaması gerektiğini söyledim. Ama bugün çok şey değişti. Finali almak da yetmiyor. İnşallah yüzümüzün akıyla çıkarız ve sonraki organizasyonlar için UEFA ve FIFA'nın kapısını çalarız.'' 
     
     ''SEÇİMLER İÇİN KARARIMI VERMEDİM'' 
     Ulusoy, haziran ayında gerçekleştirilecek Futbol Federasyonu başkanlık seçimleri için henüz kararını vermediğini söyledi. 
     Seçimler öncesi gitmek veya kalmak arasında bir çelişki yaşadığını dile getiren Ulusoy, ''Hizmet etmek tabii ki güzel. Geldiğimiz nokta belli. Bunu, bir 4 yıl daha götürüp götürmemenin çelişkisini yaşıyorum. İşim, ailem ve federasyon arasında seçim yapmak zorundayım. Ülkem adına devam etmem lazım. Haluk Ulusoy olarak düşündüğümde ise bırakmam gerekir. Kararımı önümüzdeki günlerde açıklayacağım. Gidiple gitmemek arasında, yüzde 50 şans olduğunu düşünüyorum'' şeklinde konuştu. 
     Bırakması halinde, kendinden sonra gelecek yönetimin en büyük yardımcısının kendisi olacağını ifade eden başkan Ulusoy, şunları söyledi 
     ''Benden sonra tufan anlayışı taşımıyorum. Eğer devam etmezsem, yeni gelecek başkana en büyük yardımı ben yapacağım. Ben çok sıkıntı çektim. Kimse de bize yardımcı olmadı. Ama ben aynısını yapmayacağım. Bizden sonra görevi devralacak kişilerin, bizden daha başarılı olmalarını isterim. Bizi geçmek için de dünya ikincisi veya dünya birincisi olmaları lazım. Başarmak en büyük dileğimiz.'' 
     
     ''HAK EDEN ŞAMPİYON OLACAK'' 
     Ulusoy, bu sezon çok güzel bir lig mücadelesinin yaşandığını da savunarak, ''Çok güzel bir lig oluyor. Hak eden şampiyon olacak'' dedi. 
     Hakemlerin de iyi başladığını ve güzel maçlar yönettiklerini vurgulayan Ulusoy, ligde hak etmeyenin düşeceğini dile getirdi. 
     Birinci Süper Lig'deki maçları yöneten hakemlere yönelik eleştirilerin artmasına da değinen Ulusoy, sözlerini şöyle sürdürdü 
     ''Bizim hakemlerimiz kötü değil. Güzel bir nesil yakaladık. Başarılı olacaklar. Biz de onlara yardımcı olmalıyız. Hakemleri yerden yere vuran bir ülke, ne Şampiyonlar Ligi'nde ne de Dünya Kupası'nda kendisine yer bulabilir. Biz, doğmadan çocuğu öldürmeye çalışıyoruz. Önümüzde bir Fatih Terim örneği var. Büyük yatırımlar yaptığımız, övgüler yağdırdığımız Terim'i bugün yerden yere vurup, onu başarısız ilan ediyoruz. Bu değerler, hepimizin. Başarılı insanlarımıza sahip çıkmazsak, nasıl dünya futbolunda kendimize yer bulabiliriz '' 
     
     LUCESCU'NUN AÇIKLAMALARI 
     Ulusoy, Beşiktaş Teknik Direktörü Mircea Lucescu'nun siyah-beyazlı takımdan 5 futbolcunun kırmızı kart gördüğü Samsunspor maçından sonra yaptığı açıklamalar konusunda sarf ettiği sözler hakkında ise Futbol Federasyonu Hukuk Kurulu'nun Rumen çalıştırıcının savunmasını aldığını ifade etti. 
     Lucescu konusunda kendisinin söyleyecek bir şeyinin olmadığını kaydeden Ulusoy, ''Hukuk kurulumuz konuyla ilgili olarak Lucescu'nun savunmasını aldı ve kararını da ona göre verir. Kendisi, Türk futboluna hizmet eden bir kişi. Fazla konuşmak istemiyorum. Zaten en son, Orada kan gövdeyi götürür. Türkiye'ye gitmeyin diyen İngiltere Teknik Direktörü Sven Goran Eriksson'a yanıt verdiğimde, Bir teknik direktörle federasyon başkanı mı muhatap olur şeklinde eleştiriler olmuştu. Lucescu hakkında da gereken yapılır'' şeklinde konuştu. 
     
</TEXT>
</DOC>
