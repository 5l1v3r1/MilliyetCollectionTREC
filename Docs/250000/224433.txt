<DOC>
<DOCNO> 224433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun31.html </URL>
<DATE> 2004/03/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ve Kıbrıs'ta görüşmeler tamamlandı... 
</HEADLINE>
<TEXT>

     KKTC Cumhurbaşkanı Rauf Denktaş ile Rum yönetimi lideri Tasos Papadopulos başkanlığındaki Türk ve Rum heyetleri arasında yapılan 15. görüşme sona erdi. 
     Yaklaşık 3 saat süren taraflar arasındaki bu son görüşmeyle adada süreç tamamlanmış oldu. 
     Edinilen bilgiye göre görüşmede, daha önce ele alınamayan konular üzerinde duruldu. 
     BM, Türk tarafından, Türkiye kökenli KKTC vatandaşlarının listesini istedi. 
     Rum tarafı, Türkiye kökenlilerin referandumda oy kullanmasına karşı çıkıyor. 
     Görüşmede, Cumhurbaşkanı Denktaş, Başbakan Mehmet Ali Talat'ın Kıbrıs Türk tarafını İsviçre'de temsil edeceği yönünde sözlü taahhütte bulundu. Denktaş'ın daha sonra da yazılı taahhüt vereceği öğrenildi. 
     BM'nin kurucu devlet anayasa taslaklarını istemesiyle ilgili olarak, KKTC'nin bugün vermesi beklenen mevcut anayasasını BM'ye daha sonra göndereceği belirtildi. 
     Görüşmeye Dışişleri Bakanı ve Başbakan Yardımcısı Serdar Denktaş katılmadı. 
     Cumhurbaşkanı Denktaş'ın TSİ 14.00 basın toplantısı düzenlemesi bekleniyor. 
     Öte yandan, Rum yönetimi lideri Papadopulos da, ikili görüşmeler sona erdikten sonra Reuters'e yaptığı açıklamada, Türk tarafıyla ikili görüşmelerde bir anlaşmaya varılamadığını, şimdi görüşme sürecinin, Türkiye ve Yunanistan'ın da katılacağı İsviçre'ye taşınacağını belirtti. 
     Papadopulos, '''Bu aşamada, görüşmelerde, herhangi bir konuda önemli bir ilerleme sağlanmadı'' dedi. 
     
</TEXT>
</DOC>
