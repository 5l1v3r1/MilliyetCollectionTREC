<DOC>
<DOCNO> 233249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur12.html </URL>
<DATE> 2004/04/20/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gerçek ismini 78 yıl sonra öğrendi... 
</HEADLINE>
<TEXT>

     Sivas'ın Suşehri İlçesi'nde yaşayan 78 yaşındaki ''Nezani Teyze'', ayağı kırılınca tedavi için yeşil kart almak istedi. İşlemler sırasında Nezani teyzenin hiç nüfus cüzdanı almadığı gerçek isminin de Selvi Gündoğdu olduğu tespit edildi. 
     İlçeye bağlı Güngören Köyü'nde yalnız yaşayan Nezani teyze, ayağı kırılınca muayene olmak için Suşehri Devlet Hastanesi'ne başvurdu. Burada ilk müdahalesi yapılan ancak hiçbir sosyal güvencesi bulunmayan Nezani teyzenin hastane masraflarının karşılanması amacıyla yeşil kart çıkartması istendi. 
     İlçe Sosyal Yardımlaşma ve Dayanışma Vakfı görevlilerince dinlenen Nezani teyzenin nüfus cüzdanının olmadığı anlaşılınca, yetkililer durumu araştırmaya başladı. Yaklaşık 40 yıl önce Kars'ın Kağızman İlçesi'nden üçüncü evliliğini yaparak, Güngören Köyü'ne geldiğini söyleyen Nezani teyze, babasının adının Ali Asker, annesinin adının ise Gıyas olduğunu, ancak doğum tarihini bilmediğini kaydetti. 
     Bu bilgilerle kayıtları incelenen yaşlı kadının, yaklaşık 2 ay süren çalışma sonucu soy kütüğüne ulaşıldı. 
     Nezani teyze olarak bilinen yaşlı kadına, Iğdır'ın Tuzluca İlçesi Aşağı Çıyrıklı Köyü nüfus kayıtlarından Selvi Gündoğdu ismiyle ulaşıldı. İlçe Nüfus Müdürü Mikail Uzala ve Sosyal Yardımlaşma ve Dayanışma Vakfı Müdürü Abdulkadir Ozansoy'un çalışmaları sonucu kimlik bilgileri açığa çıkan Selvi ninenin 2'si erkek 3'ü kız olmak üzere 5 kardeşinin daha olduğu ortaya çıktı. 
     
     KİMLİĞİNE KAVUŞTU ŞİMDİ SIRA KIZI HASRET'TE 

     Bu bilgiler ışığında işlemleri yapılarak, vatandaşlığı tescillenen ve 78 yıl sonra gerçek ismine kavuşan Selvi Gündoğdu'ya nüfus cüzdanı verildi. 
     İkinci evliliğinden Hasret adında bir kızının olduğunu da öğrenen Uzala ve Ozansoy ise yaşlı kadını kızına kavuşturmak için incelemelerini sürdürdü. 
     Hasret'in İstanbul Halkalı'daki yakınları ve yaşlı kadının ilk kayıtlarının bulunduğu Aşağı Çıyrıklı Köyü'ndeki akrabalarına da ulaşıldığını belirten Vakıf Müdürü Ozansoy, Selvi nineyi en kısa sürede kızı ve akrabalarıyla buluşturacaklarını söyledi. 

     
</TEXT>
</DOC>
