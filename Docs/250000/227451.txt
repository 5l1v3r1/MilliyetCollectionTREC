<DOC>
<DOCNO> 227451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/spo02.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu mutluluk bitmesin 
</HEADLINE>
<TEXT>

   Fenerbahçe'nin yıldız oyuncusu Marcio Nobre, transferinin bir an önce çözülmesi konusunda yönetime çağrıda bulundu. Sambacı, "Bu takımı, bu müthiş taraftarı ve bu formayı çok sevdim. Bu mutluluk devam etmeli" dedi 
      
   Huzura kavuştu 
   PERFORMANSIYLA herkesin beğenisini toplayan Marcio Nobre, daha uzun yıllar Fenerbahçe forması giymek istediğini söyledi. Evinin kapılarını açan Nobre, Fenerbahçe Dergisi'ne verdiği röportajda, "Ligin bitmesine az bir süre kaldı. Ancak benim durumum netleşmedi. Bu takımı, bu müthiş taraftarı ve bu formayı çok sevdim. Ailem de geldiği günden beri Türkiye'de çok mutlu. Bu mutluluğun, daha uzun yıllar sürmesini istiyorum" diye konuştu. 
   
   'Böyle sevgi görmedim' 
   ŞÜKRÜ Saracoğlu Stadı'nı arenaya benzeten Brezilyalı yıldız, "Burada çoşmamak elde değil. Galatasaray'a gol atarak, tam bir Fenerbahçeli oldum" ifadelerini kullandı. Taraftara teşekkür eden Nobre, sözlerini şöyle sürdürdü "Çok uzaklardan, hiç bilmediğim bir ülkeye geldim. Ancak Türk insanı bana ve aileme kucak açtı. Ben böyle bir sevgi görmedim. Daum gibi bir teknik adam ve Hooijdonk gibi Dünya'nın tanıdığı bir santrforla oynamak müthiş". 
   
   Yıldırım konuşuyor    BAŞKAN Aziz Yıldırım, bugün kulüp binasında saat 11.00'de bir basın toplantısı düzenleyecek. Yıldırım'ın, hem gündemdeki transfer konularına açıklık getireceği, hem de taraftarlara taşkınlık yapılmaması konusunda çağrıda bulunacağı öğrenildi. 
   
   Mehmet zor, Serhat hazır    13 kişiyle idman 
   FENERBAHÇE, Akçaabat Sebatspor maçının hazırlıklarını milli takımlarda bulunan dokuz oyuncudan yoksun şekilde sürdürüyor. Sakat olan Mehmet Yozgatlı'nın, hafta sonunda forma giyemeyeceği öğrenilirken, idman eksiğini kapatmaya çalışan Serhat'ın ise görev alabileceği bildirildi. 
   
   Luciano şov 
   SERHAT, büyük ihtimalle orta sahanın sağ bölgesinde görev alacak. Selçuk konusunda kararsızlığını koruyan Daum'un, Mahmut'un yerine savunmanın solunda Ali Güneş'e şans vermesi bekleniyor. Dünkü çalışmaya 13 oyuncu katılırken, Luciano attığı 7 golle çift kalenin yıldızı oldu. 
   
   Fener'den üçlü atak    Diyarbakır'dan Murat Hacıoğlu ve Konya'dan Zafer Biryol transfer listesine girdi, Gaziantep'ten İbrahim Toraman'ın da işinin bitirildiği iddia edildi 
   YUSUF KOBAL 

   Zafer hazır kıta 
   SARI - Lacivertli kulüp, yeni sezona yönelik transfer çalışmaları için kolları sıvadı. Nobre'nin yeniden kiralanması konusunda problem çıkması halinde Daum'un alternatif olarak Konyaspor'un golcü oyuncusu Zafer Biryol'u istediği ortaya çıktı. Zafer bu transfere sıcak bakarken, Konyaspor'un bonservis için 1.5 milyon dolar değer biçtiği belirlendi. Yönetim, sezon sonunda serbest kalacak olan Diyarbakırsporlu Murat Hacıoğlu için de devreye girdi. 
   
   Serkan indirimi 
   BEŞİKTAŞ ve Trabzon'un gündeminde yer alan tecrübeli oyuncunun, sol kanattaki sıkıntıya çare olabileceği düşünülüyor. Başkan Aziz Yıldırım'a yakın çevreler, İbrahim Toraman konusunda Gaziantepspor ile de kesin anlaşmaya varıldığını ileri sürdüler. Öte yandan Serkan için Gençlerbirliği Başkanı İlhan Cavcav indirime gitti. 7 milyon dolarlık fiyatı yurt dışı için öngördüğünü belirten Cavcav, Fenerbahçe'ye bu oyuncuyu 5 milyon dolara verebileceğini bildirdi. 
   
   400 milyar yolda    İstanbulspor'u gözüne kestiren Trabzonspor'da oyuncular maddi konularda en rahat günlerini yaşıyorlar. Bordo - Mavililer'e, Beşiktaş galibiyet primi olan toplam 300 milyar lira dağıtılırken, önümüzdeki hafta içinde de 400 milyar liralık maç başı paralarının hesaplara yatırılacağı bildirildi. Gökdeniz ve Fatih Tekke'nin transfer görüşmeleri sezon sonuna bırakıldı. 
   
   Maskot Hüsnü    FENERBAHÇE Dergisi'nin son sayısında, seyahatler sırasında karşılaşılan ilginç olaylara da yer verildi. Gençlerbirliği maçı için Başkent'e giden Sarı - Lacivertliler otelde bir sürprizle karşılaştılar. "Amigo Hüsnü" adlı sevimli şempanze ile biraraya gelen oyuncular neşeli dakikalar yaşadılar. 
   
   
</TEXT>
</DOC>
