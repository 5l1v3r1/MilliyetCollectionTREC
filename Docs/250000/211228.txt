<DOC>
<DOCNO> 211228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun34.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney Küresel terörizme karşı NATO'nun güçlendirilmesi lazım 
</HEADLINE>
<TEXT>

     Resmi bir ziyaret için İtalya'nın başkenti Roma'da bulunan ABD Başkan Yardımcısı Dick Cheney, Küresel terörizme karşı NATO'nun güçlendirilmesinin gerektiğini söyledi. 
     Cheney, İtalya Başbakanı Silvio Berlusconi ile yabancı devlet başkanlarının ağırlandığı Villa Madama'daki çalışma yemeğinden önce Cumhurbaşkanı Carlo Azeglio Ciampi, Senato Başkanı Marcello Pera ve Meclis Başkanı Pierferdinando Casini'yle görüştü. 
     İtalyan Senatosu Kütüphanesi'nde bir konuşma yapan Cheney, terörle mücadele konusunda ABD ve Avrupa'nın birlikte hareket etmeleri, NATO'nun güçlendirilmesi gerektiğini söyledi. 
     Cheney, ABD öncülüğünde müttefiklerin Saddam rejimine son vermelerinin doğru bir karar olduğunu belirterek, ''Küresel terörizme karşı NATO'nun güçlendirilmesi, müdahale yeteneğinin arttırılması lazım'' dedi. 
     Cheney, İtalyan hükümetinin ABD'nin yanında yer almasından mutluluk duyduklarına da işaret ederek, ''İtalyan askerleri, Afganistan ve Irak'ta tüm tehlikeleri cesaretle göğüslediler. Terörle mücadele konusunda İtalya ve ABD birbirlerine sadık müttefikler olarak birlikte hareket ediyorlar'' diye konuştu. 
     Pera ise Irak konusunda AB nezdinde yaşanan görüş ayrılığına değinerek, ''Terörizmle mücadele edilmesi konusunda herkes hemfikir. Ancak bu mücadelenin nasıl yapılacağı hususunda önce Saddam Hüseyin'in başında olduğu Irak'a karşı yapılan savaş, ardından da Irak'ın yapılandırılması esnasında Avrupa'da bölünmeler oldu'' dedi. 
     Cheney'in yarın Papa II. Jean Paul tarafından da kabul edilmesi bekleniyor. 
     
</TEXT>
</DOC>
