<DOC>
<DOCNO> 212801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/agun.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
11 katlı kum yığını mezarları oldu 
</HEADLINE>
<TEXT>

   Konya'da 11 katlı içinde 40 dairenin bulunduğu Zümrüt Apartmanı çöktü. Binanın yapım hatası nedeniyle yerle bir olduğu ifade edildi 
      KONYA DHA 
   
   Konya'da betonarme görünümlü 11 katlı Zümrüt Apartmanı, dün gece çökerek kum yığını haline geldi. 6 yıl önce yapılan ve 40 dairenin bulunduğu apartmanın enkazı altında, en az 100 kişinin olabileceği belirtildi. Enkaz altından biri 2.5 yaşındaki Selin Küçükoğlu'na ait 2 ceset çıkarıldı. 
   Meraklı vatandaşlar ve enkaz altında kalanların yakınlarının olay yerine akın etmesi nedeniyle, bölge uzun süre güvenlik çemberi altına alınamadı. Binayı yapan müteahitin aynı bölgede yaptığı iki binanın bir süre önce sağlamlaştırıldığı ancak, çöken binada herhangi bir çalışma yapılmadığı öne sürüldü. Konya'da profesyonel arama kurtarma ekibi olmadığı için diğer şehirlerden bölgeye ekipler sevk edilirken, enkaz altındakiler saatlerce kurtarılmayı beklediler. 
   
   Vali Yapım hatası var 
   Konya Valisi Ahmet Kayhan, "bina durup dururken çökmez, burdan yapım hatalarından çöktüğü anlaşılıyor" dedi. Konya Büyükşehir Belediye Başkanı Mustafa Özkafa da, binanını yüzde 99 yapım hatası nedeniyle çöktüğünü söyledi. Hem Kayhan hem de Özkafa binanın müteahidinin ismini açıklamadı. 
   Konya'nın merkez Selçuklu İlçesi Kerkük Caddesi'nde bulunan 11 katlı Zümrüt Apartmanı, dün akşam 20.30 sularında büyük bir gürültüyle çöktü. Zemin katında işyerlerinin de bulunduğu bina çökerken, meydana gelen patlama sesi, ilk anda kalorifer kazanının patlaması olarak değerlendirildi. Ancak, binanın yapım hataları statik sonucu çöktüğü ihtimali kuvvetlendi. 
   Her katında 4 dairesi bulunan bina, kendi içine doğru çökerek devasa bir moloz yığına haline döndü. 
   Enkaz yüksekliğinin 4 -5 metre olduğu göçükte, kurtarma ekiplerinin çalışmaları devam ederken çevrede oturan vatandaşlar, bölgenin yeni bir yerleşim alanı olduğunu söylediler. 
      Hastaneler alarmda 
   Yaralılar, facia nedeniyle alarm durumuna geçen hastanelere kaldırılırken, 1 kişi kurtarılamayarak öldü. Daha sonra enkazdan 2.5 yaşındaki Selin Küçükoğlu'nun cesedi çıkarıldı. 
   Çöken binanın yakındaki iki blokta ise herhangi bir hasar meydana gelmedi. Binaların camları bile kırılmazken, buralarda oturanlar çökmeyle birlikte deprem olduğunu zannederek evlerini terkettiklerini söylediler. 
   Bayram nedeniyle kentte bulunan Tarım ve Köyişleri Bakanı Sami Güçlü, Vali Ahmet Kayhan, Emniyet Müdürü Salih Tuzcu ve Belediye Başkanı Mustafa Özkafa enkaz yerine gelerek çalışmalar hakkında bilgi aldı. Özkafa, belediyenin isteği üzerine bina kolonlarında güçlendirme yapıldığını söyledi. Askeri birliklerin düzeni sağlamaya çalıştığını vurgulayan Özkafa, "Binada kaç kişinin bulunduğuna dair net rakam söylemek zor. Misafirliğe gelenler var. Gelen bilgiler çökmenin statik nedenlerden kaynaklandığı yönünde" diye konuştu. 
   Konya Numune Hastanesi ortopedi ve genel cerrahi bölümlerinde tedavi altına alınan ve binanın üst katlarında oturduğu ve çökme sırasında dışarıya fırlayan yaralılardan 12'sinin adları şöyle 
   "Halil Yaprakçı, Bahar Yaprakçı, Nazlı Hilal Özkan, Havva Nesrin Özkan, Ahmet Türkoğlu, Hayri Özdil, Nesibe Tosun, Hülya Belge, Taner Özkan, Saadettin Küçükoğlu, Gamze Küçükoğlu, Gökhan Küçükoğlu." 
   İçişleri Bakanı Abdülkadir Aksu da, "Yapılan ilk incelemede kazan patlaması yerine yapım hatalarından kaynaklandığı belirtiliyor. Çökme sırasında patlama sesi de duyulabilir" diye konuştu. 
   Konya da bulunan Tarım ve Köyişleri Bakanı Sami Güçlü, binanı çökmesini büyük bir kaza olarak nitelendirirken, Uzman ekibin olmaması nedeniyle kurtarma için ekipleri bekliyoruz. Binanın çökmesi ile birlikte Konya kendi imkanları dahilinde gereken müdahaleye yapmıştır. Kayıplarımızın az olmasını diliyoruz'' dedi. 
   
   İlk facia Diyarbakır'da yaşanmıştı    Türkİye'de binaların durduk yerde çökerek içindekilere mezar olduğu olayların en büyüğü Diyarbakır'da 1983 yılı ocak ayında yaşandı. Şehitlik semtinde bulunan 'Hicret Apartmanı' çökerken, içinde bulunanlardan 93 kişi yaşamını yitirdi. Son olarak geçen hafta İstanbul Beyoğlu'nda çöken eski bir binada 6 kişi öldü. Diyarbakır'ın Bağlar semtinde geçen yıl 30 Mart'ta çöken 4 katlı binada 7 kişi yaralandı. Mersin'de 10 Ağustos 2000 tarihinde çöken 43 yıllık binada 2 kişi öldü, 16 kişi yaralandı. 
   
   
</TEXT>
</DOC>
