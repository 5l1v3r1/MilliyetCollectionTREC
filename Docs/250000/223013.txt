<DOC>
<DOCNO> 223013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/akyol.html </URL>
<DATE> 2004/03/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Etnik milliyetçilik ve sol 
</HEADLINE>
<TEXT>

   
   DİYARBAKIR mitinginde DEHAP Genel Başkanı Tuncer Bakırhan konuşuyor, sonra SHP Genel Başkanı Murat Karayalçın... 
   Tuncer Bakırhan, Başbakan Erdoğan'ın "Bölgesel milliyetçiliğe hayır, ırkçı milliyetçiliğe hayır" şeklindeki sözlerini eleştiriyor. Türkiye'nin "seksen yıldır" bölgesel milliyetçilik yaparak Güneydoğu'yu geri bıraktırdığını söylüyor 
   İşte Batı illeri gelişmiş ama Güneydoğu geri kalmış. 
   Bu, Kürt milliyetçiliğinin klasik tezidir. Türkiye Doğu'yu kasten geri bırakmış, Doğu'da Kürtler yaşadığı için 
   Tipik bir "indirgemecilik"tir bu. Ekonomik, sosyal, coğrafi, tarihi sebepler yok, bizi Kürt olduğumuz için geri bıraktınız. 
   Sadece etnik milliyetçiliğin değil, her fanatizmin böyle bir "geri bıraktırılmışlık" kurgusu vardır. 
   
   MESELE ciltler dolduracak bir konudur. Ben birkaç 'nirengi' vereceğim... İranlı Kürt lider merhum Abdurrahman Qasımlo diyor ki 
   "Kürtlerin denize açılışı yoktur ve ortaçağlardan beri dağlarında başka halklarla çevrili kalmışlardır. Uygarlığın meyveleriyle ilişkileri kısıtlı kalmıştır. Kürt toplumu komşu halklara göre h l geridir..." 
   Qasımlo, dağlık Kürdistan coğrafyasının da Kürtlerde göçebelik ve aşiret yapılarının uzun süre devam etmesine yol açtığını anlatır. İran Kürdistanı, sf. 23, 62. 
   Bu soyutlanmışlığı kırarak gelişmeyi, refahı sağlayacak iki unsur vardır Bölgenin yollarla gelişmiş yörelere bağlanması, bu şekilde yatırım ve ticaretin gelişmesi... Ve bir de Kürtlerin bütün vatan coğrafyasında yaşayabilmeleri, iş kurmaları, sosyal ilişkilerin gelişmesi... 
   Bu, tabii entegrasyon demektir. Ve, DEHAP Genel Başkanı buna karşı çıkıyor, diyor ki 
   "İnsan, 'canım ciğerim' dediği kişilere asfalt değil aş, iş ve barış getirir. Duble yollarla barış ve huzuru getiremezsiniz." 
   
   BU kafa mı Diyarbakır'a, bölgeye iş ve refah getirecek Bakırhan'ın simgeleştirdiği "asfalt yollar, duble yollar" yapılmaz da Qasımlo'nun söylediği coğrafi coğrafi engeller ve soyutlanmışlık devam ederse kalkınma nasıl olacak 
   Kanuni Süleyman zamanında dünyanın hiçbir kavminde ulus" bilinci yoktu devletlerin de kalkınma politikaları yoktu. 
   Ömer Lütfi Barkan'ın bütçe araştırmaları gösteriyor ki, Kanuni devrinde de Balkanlar en zengin bölgeydi, sonra Anadolu'nun batı illeri, ondan sonra doğu illeri geliyordu. Sebep coğrafya ve dünya ticaret yolları... 
   Kürt milliyetçisi Mehrdad Izady de "The Kurds" adlı kitabında Kürtlerin yaşadığı bölgelerin 13. yüzyıldan sonra gerilemeye başladığını anlatır ki, o dönem Avrupa'nın gelişmesini tetikleyen dünya ticaretiyle ilgili dinamiklerin oluştuğu dönemdir. 
   Mesele sırf "tarihi hakikat" tartışması değildir. Asıl mesele, DEHAP'ın bakış tarzının çağımızda Kürt meselesine kalkınma ve demokrasi ile çözüm getirilmesini engelleyen şoven nitelikte olmasıdır. 
   
   SOL evrensel olarak etnik kimliğe saygıyı vurgular ama etnik milliyetçiliğe karşı çıkar. İşte İspanyol Sosyalist Partisi... Böyle güçlü bir sola Türkiye'nin de ihtiyacı var. 
   Karayalçın da Diyarbakır konuşmasında "kardeşinin çocuğuna Berivan, Dilan adı verdirmiyorsan kardeş olamazsın" diyor doğru... 
   Ama bekliyorum ki, Karayalçın etnik kimliğe özen gösterdiği gibi, etnik milliyetçiliğin sol bir eleştirisini de yapsın. Kendisinin savunduğu "ulusun tümlüğü"nü 'ittifak' ettiği partilere de anlatsın. 
   "Asfalt yol"un önemini de anlatsın onlara... 
   "Asfalt yol"da simgeleşen süreç, Türkiye'de nüfusun daha fazla iç içe geçmesini, entegrasyonunu getirir toplumsal bütünleşmeyi güçlendirir. Kalkınmanın başka yolu da yok. 
   Etnik milliyetçilik bir çıkış yolu değil, bir çıkmaz sokaktır. 
   Umuyorum ki, Karayalçın, inandığı bu gerçekleri 'ittifak'a da kabul ettirsin... 
   
      
   
</TEXT>
</DOC>
