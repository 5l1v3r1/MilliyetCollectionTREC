<DOC>
<DOCNO> 235029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur31.html </URL>
<DATE> 2004/04/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
''Cilalı İbo'' toprağa verildi 
</HEADLINE>
<TEXT>

     Türk sinemasında ''Cilalı İbo'' tiplemesiyle tanınan sinema ve tiyatro sanatçısı Feridun Karakaya'nın cenazesi, Teşvikiye Camii'nde öğleyin kılınan cenaze namazının ardından Zincirlikuyu Mezarlığı'nda toprağa verildi. 
     Teşvikiye Camii'ndeki törende basın mensuplarına bir açıklama yapan Kültür ve Turizm Bakanı Erkan Mumcu, sanatçılar için ölümün herkes için ifade ettiği şeyi ifade etmediğini ve insanların geride eser bıraktıkları için fiziki yaşamlarından sonra da yaşamaya devam ettiklerini kaydetti. 
     Feridun Karakaya'nın da insanların hayatında bıraktığı etkilerle varolmaya devam edeceğini vurgulayan Mumcu, şunları söyledi 
     ''Karakaya, Türk sinemasında jön tiplemesinin dışında da star olunabileceğini, ticari sinemanın bu tipler dışında ürün ortaya koyduğunda da toplumdan kabul göreceğini gösteren çok büyük sanatçılardan biriydi. 
     Bizim kuşağımız sinemayı biraz da onunla sevdi. En çok da olduğu gibi olan, sıradan insanların ne kadar güzel olabileceğine, ne kadar saygınlık, hayranlık uyandırabileceğine, özellikle o Cilalı İbo tiplemesinde gördük. 
     Dolayısıyla aslında duygu, düşünce dünyamıza kattığı çok büyük şeyler vardır.'' Erkan Mumcu, Karakaya'nın bütün sanatçılar gibi mahrumiyetlerle yaşadığını belirterek, ''Ama sanatçılar öyle insanlar ki zaten bunları umursasalar bu yolu seçmiş olmazlardı. Karakaya'nın bu mahrumiyetleri, şimdi ölümüyle onun için bitti. Ama artık biz ondan mahrumuz. Mekanı cennet olsun'' diye konuştu. 
     
     KARAKAYA İÇİN NE DEDİLER 

     Tiyatro sanatçısı Nejat Uygur da Karakaya'nın kendisine ''Bu benim oyundaşım'' dediğini ve bunun aralarında çok büyük bir espri olduğunu ifade ederek, birbirlerine kızdıklarında da bildikleri fıkraları anlatarak barıştıklarını dile getirdi. 
     Eşinin, Karakaya'nın ölümünü kendisine söylemediğini ve bugün haberdar olduğunu kaydeden Uygur, ''Maalesef bu dünyanın hali. Nur içinde yatsın'' dedi. 
     Karakaya'nın oğlu Cem Karakaya da babasının, ''yeteneği yoksa bir şey olamayacağını'' söyleyerek konservatuvara gitmesine karşı çıktığını, ama usta-çırak ilişkisiyle şehir tiyatrolarında çok şey öğrendiğini ifade etti. 
     Karakaya, üzüntüsünü, ''Biz onun bugün taburcu olmasını bekliyorduk. Ama aniden fenalaştı. Ben kendimi hiçbir zaman babamın yokluğuna hazırlamamıştım'' şeklinde dile getirdi. 
     Cenaze törenine, Karakaya'nın eşi Ayşegül, oğlu Ferit ve Cem Karakaya, kızkardeşi Kamuran Sözer, İstanbul Valisi Muammer Güler, Büyükşehir Belediye Başkanı Kadir Topbaş, sanatçılar Perihan Savaş, Göksel Kortay, Ali Sunal, Behzat Uygur ve Mehmet Ali Alabora'nın da aralarında bulunduğu dostları ve sevenleri katıldı. 
     Karakaya'nın cenazesi, Zincirlikuyu Mezarlığı'na defnedildi. 
     
     FERİDUN KARAKAYA 

     İstanbul'da 1928 yılında doğan Feridun Karakaya, Kabataş Erkek Lisesi'nden mezun oldu. 
     Sahne hayatına Şehir Tiyatroları'nda başlayan Karakaya, son olarak ''Fotoğrafçı'' ve ''Sarıpınar 1914'' adlı oyunlarda rol almıştı. 
     Yaş haddinden 1995 yılında emekli olana kadar değişik komedilerde rol alan, emekli olduktan sonra da konuk oyuncu olarak sahneye çıkmaya devam eden Karakaya, sinemada da ''Cilalı İbo'' rolüyle yıldızlaşmıştı. Yıllarca Türk sinemasına ve tiyatrosuna hizmet veren Karakaya, ''İsmail Dümbüllü Ödülü'' de almıştı. 
     Feridun Karakaya, modern tiyatronun en iyi oyuncularından biri olarak ''Scape'nin Dolapları'' adlı oyunda gösterdiği performans dolayısıyla ''Legion D'Honneur'' ödülüne layık görülmüştü. 
     
</TEXT>
</DOC>
