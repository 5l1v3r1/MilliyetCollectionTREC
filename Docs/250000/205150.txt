<DOC>
<DOCNO> 205150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko40.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Bu yılın son işlem haftasına düşüşle başlayan Borsa'da hisse senetleri ortalama yüzde 0.13 değer kaybetti. 
     Cuma günü 17,996.80 puandan kapanan İMKB Ulusal 100 Endeksi, 1. seansta 13.60 puan ve yüzde 0.08 geriledi. 
     2. seansta 17,859.26 puan seviyesine kadar azalan endeks, KKTC Cumhurbaşkanı Rauf Denktaş'ın Cumhuriyetçi Türk Partisi Genel Başkanı Mehmet Ali Talat'a hükümeti kurma görevini verdiğine ilişkin haberin ardından toparlandı. Endeks, 2. seansı 9.30 puanlık kayıpla 17,973.90 puandan kapandı. 
     Endekste günlük bazdaki kayıp 22.90 puan ve yüzde 0.13 olarak belirlendi. 
     Hisse senetleri piyasasında günlük işlem hacmi 571 trilyon 812 milyar 519 milyon lira olarak belirlendi. 
     
     DÖVİZ PİYASASI 
     Merkez Bankası, doların bugünkü efektif kurunu alışta 1 milyon 406 bin 693 lira, satışta ise 1 milyon 416 bin 589 lira olarak açıkladı. 
     Böylece dolar, Merkez Bankası'nın Cuma günü açıkladığı kurlara göre, alışta ve satışta 123 lira yükseldi. 
     Kapalıçarşı'da Cuma günü 1 milyon 416 bin liradan kapanan dolar, güne 1 milyon 418 bin liradan, 1 milyon 766 bin liradan kapanan Euro, 1 milyon 764 bin liradan başladı. 
     Kapanışta, doların satış fiyatı 1 milyon 411 bin liraya, Euro'nun satış fiyatı 1 milyon 762 bin liraya geriledi. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda 26 Ocak 2005 vadeli, bugün valörlü tahvilin bileşik getirisi 0.13 puan geriledi. 
     Bu kağıdın aynı gün valörlü işlemlerinin basit getirisi yüzde 25.87, bileşik getirisi yüzde 25.63 oldu. Cuma günü bu kağıdın aynı gün valörlü işlemlerinde basit getiri yüzde 26.03'den, bileşik getiri yüzde 25.76'dan kapanmıştı. 
     İMKB Tahvil ve Bono Piyasası Repo Pazarı'nda gecelik faiz de ortalama yüzde 26.00 oldu. 
     
</TEXT>
</DOC>
