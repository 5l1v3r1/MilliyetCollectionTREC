<DOC>
<DOCNO> 243984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonsiy07.html </URL>
<DATE> 2004/05/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
MEV Kurulu'nda gerginlik... Bakan Çelik ve Vakıf Başkanı tartıştı 
</HEADLINE>
<TEXT>

     Milli Eğitim Bakanı Hüseyin Çelik, Milli Eğitim Vakfı'nın kaynaklarından yararlanmak istediği yönündeki, iddialara sert tepki göstererek, "Bunları iğrenç buluyorum" derken, Vakıf Yönetim Kurulu Başkanı Cemil Çetin ise vakfa yönelik soruşturmaların dayanaksız olduğunu kaydetti. 
     Milli Eğitim Vakfı'nın 24. olağan genel kurul kapsamında ilk gün gerçekleştirilen Temsilciler Kurulu toplantısı Başkent Öğretmenevi'nde yapılıyor. 
     Toplantının açılışında bir konuşma yapan Milli Eğitim Bakanı Çelik, genel olarak vakıf tanımına yönelik bilgiler verirken, bu yapıların zengin insanların fakir insanlara hem maddi olarak destek amacını taşıdığını söyledi. Milli Eğitim Vakfı'nın da bu çerçevede geçmişte çok iyi hizmetler verdiğini ancak, MEV'in yapısının vakıf modeline tam olarak uymadığını savundu. MEV'in gelirlerinin büyük bir oranının Milli Eğitim Bakanlığı bünyesinde yürüttüğü faaliyetlerden sağladığını belirten Çelik, şunları söyledi "MEV'in gelirleri nereden geliyor. Gelirlerin yüzde 31,6'sı Bakanlığın okullarındaki kantinlerden, yüzde 30,5'I eğitime katkı adı altında çocuklardan zorunlu bağış alınması, yüzde 17'si evrak, diploma ve karnelerin de içinde bulunduğu iktisadi işletme gelirlerinden, yüzde 11.1'I faizden, yüzde 8,9'u da okulardaki otopark kiralarından elde ediliyor. MEV iyi bir niyetle kurulmuş, ancak vakfın sahip olduğu gelirler, kamuya ait." 
     
     İDDİALAR İĞRENÇ 
     Bakan Çelik, vakıf genel kurulunda kendi adamlarını seçtirmek için girişimlerde bulunduğu yönündeki iddialara tepki gösterirken, buralara katılan temsilcilerin, vakfın tabi üyesi, valiler ve il milli eğitim müdürleri olduğunu, bunların katılımları için baskı yapmadığını kaydetti. Çelik, vakfın kaynaklarını örtülü ödenek yoluyla kullanmak istediği ancak, buna karşı çıkıldığı için vakfa ilişkin soruşturma başlattığı yönündeki iddialara da sert tepki göstererk, "Bunları iğrenç buluyorum" dedi. 
     Çelik, Vakıflar Genel Müdürlüğü'nün Milli Eğitim Vakfı'na yönelik rutin denetimleri kapsamında bazı usulsüzlükler tespit ettiğini, kendilerinin de bu çerçevede suç duyurusunda bulunduklarını ifade ederken, "Aslında Milli Eğitim Vakfı'nın bunu aklanmak için bir fırsat kabul etmesi gerekir. Arkadaşların bu konuda bir alınganlık yapmaması gerekir" diyerek sözlerini tamamladı. 
     
     ÇETİN "DAVADAN BERAAT ETTİK" 
     Milli Eğitim Vakfı Yönetim Kurulu Başkanı Cemil Çetin ise yönetim kurulu üyeleri olarak haklarında bir suç duyurusu olmadığını belirtirken, her yıl gerçekleştirilen denetimler sonucunda bir iki konunun yargıya taşındığını ancak her seferinde beraat ettiklerini söyledi. Milli Eğitim Bakanlığı'nın geçen yılki denetiminin ardından yaptığı suç duyurusunda da inşaat ihalelerindeki ek ödemeler ve çeşitli harcama kalemlerini gündeme getirdiğine dikkat çeken Çetin, "13 arkadaşımla birlikte, Adliye'de sıraya dizildik, ifade verdik ve davadan beraat ettik" dedi. Çetin'in sözleri yer yer toplantıya katılan üyeler tarafından kesilmek istenirken, bazı üyeler "Sizi dinlemeye değil, oy vermeye geldik" diye laf attılar. 

ANKA 
     
</TEXT>
</DOC>
