<DOC>
<DOCNO> 225317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/dunya/adun.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahinleri kızarttılar 
</HEADLINE>
<TEXT>

   Irak Savaşı'nı başlatan Bush ekibi, 11 Eylül saldırılarını soruşturan bağımsız komisyonun "El Kaide'ye karşı niçin etkili önlem almadınız " soruları karşısında zor anlar yaşadı 
      DIŞ HABERLER SERVİSİ 

   
   ABD'de 11 Eylül 2001 saldırılarının neden önlenmediği ve El Kaide terör örgütüne karşı niçin etkili önlem alınmadığı sorularına cevap arayan ulusal komisyon, Başkan George W. Bush'un ekibindeki şahinleri köşeye sıkıştırdı. 
   11 Eylül saldırılarının perde arkasını soruşturan "ABD'ye Yönelik Terörist Saldırılar Ulusal Komisyonu" adlı bağımsız heyetin 2 günlük oturumunda ifadelerine başvurulan Savunma Bakanı Donald Rumsfeld, Yardımcısı Paul Wolfowitz, Dışişleri Bakanı Colin Powell ve Genelkurmay Başkanı General Richard Myers, kendilerini sıkıştıran sorular karşısında daha çok savunmada kaldı. 
   
   Suçlayan rapor 
   Şahinler, El Kaide'ye karşı neden daha önce harekete geçilmediği, Afganistan El Kaide'nin mabedi haline gelirken buna niçin seyirci kalındığı yolundaki sorulara cevap vermeye çalıştı. 
   Komisyon, hem Clinton hem de Bush yönetimlerini eleştirirken, 16 sayfalık ön raporunda, Bush yönetiminin El Kaide'yi elektronik yollarla dinleme olanaklarını artırmadığı ve 2001 başlarında Bush'un, Afganistan'a operasyon düzenlenmesi çağrılarına kulak tıkadığı görüşünü dile getirdi. 
   Eleştirilere cevap veren Rumsfeld, "Ladin'i öldürseydik de 11 Eylül olurdu. El Kaide aylardır zaten ABD'deydi. Ladin'in ele geçirilmesinin 11 Eylül'ü önleyeceğini düşünen kimseye rastlamadım" dedi. Rumsfeld, 6 ay öncesinden saldırılarla ilgili istihbarat toplandığı halde gereğinin yapılmadığı iddiasını reddetti. 
   
   Bilseydik önlem alırdık 
   Paul Wolfowitz, teröre karşı mücadeleye yeni bir perspektif getirdiklerini öne sürerken, Colin Powell, ABD Başkanı George W. Bush'un, göreve başladıktan hemen sonra El Kaide'yi ortadan kaldırmak istediğini söyledi. 
   ABD Başkanı George W. Bush ise yönetiminin, 11 Eylül terörist saldırılarının gerçekleşeceğini düşünemediğini kabul ederek, "Eğer bilseydik, önlem alırdık" dedi. Beyaz Saray'da gazetecilerin sorularını yanıtlayan Bush, 11 Eylül öncesinde CIA Başkanı George Tenet'ten düzenli olarak ABD'ye yönelen terör tehdidiyle ilgili brifingler aldığını ancak El Kaide'nin hazırlıklarını bilmediklerini belirtti. 
   Komisyon oturumları Bush'un eski danışmanı Richard Clarke'ın Bush'u "Kafayı Irak'a takmıştı, El Kaide'yi hiç dikkate almıyordu" suçlaması yüzünden kamuoyunun büyük ilgisini çekti. Oturumlarda Clinton döneminin Dışişleri Bakanı Madeleine Albright, Savunma Bakanı William Cohen'in yanı sıra CIA Başkanı George Tenet de ifade verdi. Raporunu temmuzda açıklayacak olan Komisyon'un Başkanı Thomas Kean, şimdiye kadarki bulgularına göre, "Sınırların daha iyi kontrol edilmesi ve daha iyi istihbarat yapılması" durumunda 11 Eylül'ün önlebileceği kanaatine vardığını söyledi. 
   
   Komisyon, 11 Eylül'ün röntgenini çekiyor    İki yıl önce Başkan Bush'un onayıyla kurulan ve 9 11 Komisyonu da denilen 10 üyeli kurul, terör saldırılarının meydana geldiği koşulları ve bu saldırılara karşılık vermek için ABD'nin hazırlık düzeyi ile yeteneklerini sorgulamakla görevli. Cumhuriyetçi ve Demokrat üyelerin eşit ağırlıkta olduğu Komisyon, hazırlayacağı raporla ayrıca ileride olabilecek terör saldırılarının önüne geçmek için alınması gereken önlemler konusunda önerilerde bulunacak. Son oturumlarla 9 11 Komisyonu 8. toplantısını yaptı. 
   
   
   
</TEXT>
</DOC>
