<DOC>
<DOCNO> 235980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur13.html </URL>
<DATE> 2004/04/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Cep telefonu tartışması kanlı bitti 
</HEADLINE>
<TEXT>

     Eskişehir'de annesinin bakkal borcunu ödemesi için verdiği parayla cep telefonu alan genç, tartıştığı ağabeyini bıçakla öldürdü. 
     Hasan Hüseyin A. 43 ikinci evliliğini yapan annesi Ayşe Sarıtaş ve kardeşi Mustafa A. 25 Ömerağa Mahallesi Ölçer Çıkmazı Sokak'taki komşularına gitti. 
     Anne Ayşe Sarıtaş, oğlu Mustafa A'ya bakkal borcunu ödemesi için 180 milyon lira verdi. Mustafa A, annesinden aldığı parayla borcu ödemek yerine cep telefonu satın aldı. Olayı öğrenen ağabey Hasan Hüseyin A, kardeşi Mustafa A. ile komşularının evinde tartışmaya başladı. 
     Tartışmanın büyüyüp kavgaya dönüşmesi üzerine Mustafa A, ağabeyi Hasan Hüseyin A'yı bıçakla ağır yaraladı. 
     Komşuların hastaneye götürmek için olay yerine çağırdığı taksi şoförü, Hasan Hüseyin A'yı aracına almayınca 112 Acil Servis sağlık ekibinin gelmesi beklendi. Olaydan yaklaşık 1 saat sonra Devlet Hastanesi'ne kaldırıldığı bildirilen Hasan Hüseyin A, tüm müdahaleye rağmen kan kaybından yaşamını yitirdi. 
     Mustafa A, emniyet güçlerince yakalanarak gözaltına alındı. Olayla ilgili soruşturma sürdürülüyor. 

     
</TEXT>
</DOC>
