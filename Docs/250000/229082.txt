<DOC>
<DOCNO> 229082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas05.html </URL>
<DATE> 2004/04/06/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
AIDS en çok siyahi kadınları yakalıyor .. 
</HEADLINE>
<TEXT>

     ABD'de AIDS hastalığının en fazla siyahi kadınlar arasında arttığı belirlendi. 
     New York Times'da yayınlanan ve 29 eyalette yapılan bir araştırma, ABD'de yaşayan siyahi kadının AIDS'e yakalanma riskinin beyaz bir kadına göre 23 kat daha fazla olduğunu ortaya koydu. 
     Araştırma, 1999-2002 yılları arasında AIDS'e yakalanmış kadınlar arasında siyahilerin oranının yüzde 71,8 olduğunu da gösterdi. 
     Araştırmayı yürüten kuruluşlardan Kaiser Aile Vakfı, 2001'de AIDS hastası siyahi kadınlardan yüzde 67'sinin HIV'ı heteroseksüel ilişki sonucunda kaptığı belirtirken, Hastalık Kontrol ve Önleme Merkezleri verileri, 1999-2002 yılları arasında heteroseksüel ilişki sonucu AIDS'e yakalananların yarısını siyahi kadınların oluşturduğunu bildirdi. 
     Siyahi kadınların HIV'ı, genel nüfusa göre aralarında çok daha fazla HIV taşıyıcısı bulunan siyahi Amerikalı erkeklerden kaptığını gösteren araştırma, biseksüel siyahi erkeklerin yüzde 30'unun HIV kaptığını, ancak bunların yüzde 90'ının hastalıklarını bilmediğini ortaya koydu. 
     ABD'de 2002 nüfus sayımına göre, 21 yaş üstü siyahi kadınların sayısı 12,6 milyonu bulurken, aynı yaş üzerindeki siyahi erkeklerin sayısı 9,9 milyonda kalıyor. Kolej seviyesinde ise bu uçurum daha da genişliyor. 
     Ulusal Eğitim İstatistikleri Merkezi verilerine göre bu tür okullara giden siyahi kadın sayısı 1 milyonu aşarken, siyah erkeklerin sayısı 650,000'de kalıyor. 
     Evlilik oranlarının beyazlara göre daha düşük olması da siyahiler arasında AIDS riskini artıran bir diğer faktör olarak değerlendiriliyor. 
     ABD'de 15 yaş üstü siyahi erkeklerin sadece yüzde 37,7'si evliyken, bu oran beyaz erkeklerde yüzde 58,5'i buluyor. Aynı yaş üzerindeki siyahi kadınlar arasında eşiyle birlikte yaşayanların oranı yüzde 29,2 iken, beyaz kadınlarda bu oran yüzde 54,3'e çıkıyor. 

     
</TEXT>
</DOC>
