<DOC>
<DOCNO> 215812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur26.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakış etkisini sürdürüyor... Van'a karayolu bağlantısı kesildi 
</HEADLINE>
<TEXT>

     Soğuk hava ve kar yağışı nedeniyle yurt genelinde toplam 5 bin 163 köy yolu ulaşıma kapalı bulunuyor. 
     Doğu Anadolu Bölgesi'nde gecenin en düşük hava sıcaklığı eksi 24 dereceyle Erzurum'da yaşandı. 
     Şehirlerarası ulaşımın güçlükle sağlanması nedeniyle Van'dan diğer illere olan otobüs seferleri iptal edildi. 
     Meteoroloji Bölge Müdürlüğü yetkililerinden alınan bilgiye göre, gece en düşük hava sıcaklıkları sıfırın altında olmak üzere Erzurum'da 24, Ağrı'da 22, Ardahan'da 19, Kars'ta 15, Iğdır'da da 5 derece olarak ölçüldü. 
     Kar kalınlıkları da Ağrı'da 50, Erzurum'da 31, Ardahan'da 11, Kars'ta 6, Erzincan'da 5, Van'da 25 santimetreye, Bitlis'te ise 1 metreye ulaştı. 
     Yoğun kar yağışı nedeniyle Erzurum'da 391, Bitlis'te 292, Kars'ta 88, Ağrı'da 351, Erzincan'da 118, Iğdır'da 10, Ardahan'da 49, Van'da 460, Hakkari'de 86 olmak üzere toplam bin 845 köy yolunda ulaşım sağlanamıyor. Bitlis'te 65 köye de elektrik verilemiyor. 
     Karayolları Bölge Müdürlüğü yetkilileri de Yüksekova-Şemdinli karayolunun ulaşıma açıldığını, Şemdinli-Alan ile Hakkari-Çukurca ayrım 9. Bölge Hududu yollarının ise ulaşıma kapalı olduğunu belirttiler. Bu arada kapalı olan Bitlis-Mutki karayolunun bugün ulaşıma açılacağı bildirildi. 
     
     ORTA KARADENİZ 
     Samsun'un yüksek kesimlerinde kar yağışı nedeniyle 364 köy yolu ulaşıma kapandı. Ordu'da 122, Amasya'da 36, Sinop'ta ise 78 köyle ulaşım sağlanamıyor. 
     Bu arada, kar yağışı ve buzlanma nedeniyle bölgede çok sayıda köye elektrik verilemiyor, telefon irtibatı sağlanamıyor. 
     Yetkililer, kapalı köy yollarını açma çalışmalarının sürdürüldüğünü, elektrik ve telefon hatlarındaki arızaların ise giderilmeye çalışıldığını bildirdi. 
     
     DOĞU KARADENİZ 
     Kar yağışı nedeniyle Artvin'de 50, Bayburt'ta 59, Giresun'da 184, Gümüşhane'de 100, Rize'de 114 ve Trabzon'da 50 olmak üzere toplam 557 köy ile ulaşım sağlanamıyor. 
     Köy Hizmetleri İl Müdürlükleri'ne bağlı 116 ekip, 5 kar makinesi, 93 greyder, 27 dozer ve 75 kamyonla yol açma çalışmalarını aralıksız sürdürüyor. 
     
     BATI KARADENİZ 
     Zonguldak'ın merkez ve ilçelerinden Ereğli, Gökçebey, Alaplı, Devrek ve Çaycuma'da 223, Bartın'ın merkez ve ilçelerden Ulus, Kurucaşile ve Amasra'da 108, Karabük'ün Eflani, Yenice, Safranbolu, Eskipazar ve Ovacık İlçesi'nde de 120 olmak üzere 451 köy yolu ulaşıma kapalı. 
     Enerji nakil hatlarındaki arızalardan dolayı Zonguldak merkez, Ereğli ve Çaycuma ilçelerinde 57 köy ile Öğberler ve Gümeli beldelerine elektrik verilemiyor. 
     
     ELAZIĞ 
     Elazığ merkezde 13, Ağın'da 5, Alacakaya'da 12, Arıcak'da 3, Baskil'de 24, Karakoçan'da 64, Keban'da 9, Kovancılar'da 40, Maden'de 27, Sivrice'de 28, Palu İlçesi'nde ise 29 olmak üzere toplam 254 köy yolu ulaşıma kapalı bulunuyor. 
     Karla mücadele ekipleri, 7 kar makinesi, 19 greyder, 14 dozer ve 9 kamyonla kapalı köy yollarını açma çalışmalarını sürdürüyor. 
     
     ADANA 
     Köy Hizmetleri İl Müdürlüğü'nden alınan bilgiye göre, Adana'nın ilçelerinden Kozan'da 7, Aladağ, Feke ve Saimbeyli'de 4, Tufanbeyli'de 3 olmak üzere toplam 22 köy yolu ulaşıma kapalı bulunuyor. 
     Yetkililer, ekiplerin 13 greyder, 11 dozer ve 4 kepçe ile çalışmalarını sürdürdüklerini bildirdiler. 
     TEDAŞ Müessese Müdürlüğü yetkilileri ise Feke'de 11, Aladağ'da 8, Tufanbeyli'de 6 ve Saimbeyli'de 1 olmak üzere toplam 26 köye elektrik verilemediğini belirttiler. 
     
     BOLU 
     Bolu genelinde 220 köy yolu 5 gündür ulaşıma kapalı bulunuyor. Kent merkezinde hava sıcaklığı eksi 16 dereceye düştü. 
     Mudurnu'nun Gökören Köyü'ne ise 5 gündür elektrik verilemiyor. Belediye ekipleri, vatandaşlardan gelen şikayetler doğrultusunda binaların çatılarında oluşan buz sarkıtlarını, itfaiye ekiplerinin yardımıyla düşürüyor. 
     Sabah saatlerinde sisin etkili olduğu Ankara-İstanbul karayolunun ''Bolu Dağı'' kesiminde ise ulaşımda bir sorun yaşanmıyor. Karayolları ekipleri, Bolu Dağı'nda ''Gizli buzlanma'' yaşanmaması için aralıksız tuzlama çalışmaları yapıyor. 
     
     GÜNEYDOĞU ANADOLU BÖLGESİ 
     Güneydoğu Anadolu Bölgesi'nde bin 189 köy yolu ile Şırnak-Uludere-Beytüşşebap karayolları ulaşıma kapandı. Bölgede 2 günden beri yağan kar yağışı nedeniyle Diyarbakır'da 277, Batman'da 230, Mardin'de 400, Siirt'te 146, Şırnak'ta 45 ve Malatya'da 91 köy yolu ulaşıma kapandı. 
     Ayrıca, kapanan Şırnak-Uludere-Beytüşşebap yolunun açılması için çalışmalar sürdürülüyor. 
     
     KOCAELİ 
     Köy Hizmetleri İl Müdürlüğü'nden alınan bilgiye göre, geçen hafta kar yağışı yüzünden kapanan 246 köy yolunda 221'inin açıldığı bildirildi. Kocaeli'nde 25 köy yolu halen ulaşıma kapalı bulunuyor. 
     
</TEXT>
</DOC>
