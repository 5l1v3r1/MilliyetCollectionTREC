<DOC>
<DOCNO> 237335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/dunya/adun.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ACI ÖZGÜRLÜK 
</HEADLINE>
<TEXT>


Ebu Gıreyb Cezaevi'ndeki işkencelerin kamuoyunda yarattığı şoku hafifletmek isteyen işgal yönetimi, 240 tutukluyu serbest bıraktı 

Namık Durukan 


Amerikan askerlerinin Iraklı tutukluları işkenceye çektiği Bağdat'ın 30 km. batısındaki Ebu Gıreyb Cezaevi'nden dün 240 tutuklu serbest bırakıldı. 
Ancak ne serbest bırakılan tutuklular ne de hapishane önünde bekleyen yakınları "özgürlük" ve "kavuşmanın" tadını çıkarabildi. Cezaevinde işkence görüp cinsel tacize uğrayan tutuklular da, aylar süren hasretlikleri biten yakınları da, Ebu Gıreyb önündeki buruk buluşmada gözyaşına boğuldu. ABD'nin jesti tutukluların kırılan gururunu tamir etmedi, yakınlarının öfkesini yatıştırmadı. 
Cezaevi önünde şubattan beri tutuklu bulunan 3 kardeşini bekleyen Faruk Halef, Amerikalıları kastederek, "Bunlar insan değil, bunlar hayvan" diye haykırdı. 7 aydır içeride olan kocası Salman Nazım'ı bekleyen İntisar İsmail adlı kadın söze karışarak, "Belki kocama da o iğrenç şeyleri yaptılar. Ama benim elimden ne gelir, onun için dua etmekten, ABD'ye bela okumaktan başka" diye içini döktü. 
25 yaşındaki kardeşine kavuşmayı umut eden Haydar Hasan daha bir öfkeli, "Saddam'ın cehennemini Bush'un cennetine tercih ederiz" diyor. 

Aylarca bekleyen ziyaretçiler 
Etrafı yüksek duvar ve tel örgülerle çevrili bir kasaba büyüklüğündeki cezaevinden her gün serbest bırakılanlar oluyor. Ancak sayıları 5 bini bulan "güvenlik gözaltısı" kategorisinden serbest bırakılan tutuklu hiç olmamış. 
Cezaevinde ziyarete ise pek ender olarak izin veriliyor. Ziyaret için kapıda aylarca bekleyen Iraklılar var. 
Ebu Gıreyb'deki kardeşini 8 ay sonra görebilen Selam Abbas, "Cezaevinin içi bakımsızlıktan dökülüyor. Beni cam bir bölmeye aldılar. Kardeşimle bir metre uzaktan camın ardından konuşabildim. İşkence görüp görmediğini bile soramadım" derken, Bağdatlı İbrahim Erravi, oğlu İsmail'i kısa bir süre görebildiğini belirterek, "Oğlumla iki kelime konuşabildim. Kendilerine yanlızca ekmek verdiklerini ve çoğu zaman aç kaldıklarını anlattı" dedi. 
Ebu Gıreyb, kontrol kulelerinde nöbet tutan, makineli tüfekli ABD askerleri ile eğitimli kurt köpekleri tarafından korunuyor. Saddam zamanında burada binlerce tutukluya işkence yapılmış, kimi zaman binlercesi de idam edilmişti. 



</TEXT>
</DOC>
