<DOC>
<DOCNO> 220673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun02.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da YDP, 166 sandalye kazandı... 
</HEADLINE>
<TEXT>

     Yunanistan'daki genel seçimlerde, şu ana kadar açıklanan gayrıresmi kesin sonuçlara göre, 300 üyeli Yunan Parlamentosu'nda Yeni Demokrasi Partisi YDP 166, PASOK 117 sandalye kazandı. 
     İçişleri Bakanlığı, ülke genelinde oyların yüzde 80.48'inin sayıldığını ve YDP'nin yüzde 46.09, PASOK'un yüzde 40.56 oranında oy aldığının belirlendiği duyurdu. 
     Açıklamada, 11 milletvekilliği kazanan Yunanistan Komünist Partisi'nin KKE yüzde 5.61, 6 milletvekilliği kazanan Sol Koalisyon Partisi'nin SYN ise yüzde 3.08 oranında oy aldıkları belirtildi. 
     Siyasi gözlemciler, henüz sayımı tamamlanmamış oyların, milletvekili dağılımında önemli bir değişiklik yapmasının söz konusu olmadığını açıkladılar. 
     Yunanistan'da yüzde 3 oranında ülke barajı uygulaması bulunuyor. 
     
     BATI TRAKYA 
     Bu arada, oy sayımının büyük ölçüde tamamlandığı Batı Trakya'da bir Türk'ün de milletvekili seçildiği belirtildi. 
     YDP Rodop adayı İlhan Ahmet'in Parlamento'ya girmeyi başaran tek aday olduğu Batı Trakya'da, 11 Türk çeşitli partilerden milletvekili adayı olarak seçim yarışına girmişlerdi. 
     
</TEXT>
</DOC>
