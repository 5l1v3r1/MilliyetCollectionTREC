<DOC>
<DOCNO> 202778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo19.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay F.Bahçe'den kaptan olarak uğurlanmak istiyorum 
</HEADLINE>
<TEXT>

     Fenerbahçeli futbolculardan Tuncay ve Van Hooijdonk, İstanbul TED Koleji'nde düzenlenen söyleşiye katıldı. 
     Profesyonel Futbol Takımı İdari İşler Sorumlusu Volkan Ballı ile birlikte Kavacık Acar Kent'teki TED Koleji'nde düzenlenen organizasyona katılan futbolcular, öğrencilerin sorularını yanıtladılar. 
     Futbol kariyerinde henüz yolun başında olduğunu vurgulayan Tuncay, Fenerbahçe'den efsane kaptan olarak uğurlanmak istediğini söyledi. 
     Sürekli göz önünde olduğunu ve bu nedenle de davranış ve hareketlerine çok dikkat ettiğini anlatan sarı-lacivertli futbolcu, ''Gençlerin beni örnek alması güzel. Benim ahlakımı ve tecrübemi örnek aldıklarını söylüyorlar. Ben de birçok kişiyi kendime örnek aldım. Bunlardan birisi de Van Hooijdonk'' diye konuştu. 
     Şu anda Avrupa hedefi olmadığını, bunun ileride gündeme geleceğini vurgulayan Tuncay, ''Daha yolun başındayım. Önümüzdeki hafta Fenerbahçe'ye imza atacağım. Fenerbahçe de bir Avrupa kulübü. Bu kulüpten efsane kaptan olarak uğurlanmak istiyorum''dedi. 
     Bir soru üzerine ''asla Galatasaray'a gitmeyeceğini'' belirten Tuncay, şöyle devam etti 
     ''Konfederasyon kupasında attığım gollerden sonra, forvette oynamam gerektiği şeklinde yorumlar yapıldı. Ancak, Sakaryaspor forması giyerken de sol kanatta görev yapıyordum. Şu anda sol kanatta oynamaktan memnunum. Gollerden sonra yaptığım hareketleri ben de televizyondan izlediğim zaman şaşırıyorum. Seyircinin coşkusuyla kendimi kaybediyorum.'' 
     
     HOOİJDONK 42 YAŞIMA KADAR OYNAYAMAYACAĞIMA GÖRE... 
     Hollandalı futbolcu Van Hooijdonk ise Türkiye'de Fenerbahçe'den başka takımda forma giymeyeceğini belirtti. 
     Kariyerinin son dönemlerini yaşadığını anlatan golcü futbolcu, ''34 yaşındayım ve 42 yaşıma kadar da oynayamayacağıma göre, Türkiye'de Fenerbahçe son takımım olacak'' dedi. 
     Kendisine Galatasaray ve Beşiktaş taraftarlarının da ilgi gösterdiğini anlatan Van Hooijdonk, şöyle devam etti 
     ''Feyenoord forması giyerken Şampiyonlar Ligi'nde Fenerbahçe ile karşılaştığımızda taraftarın ilgisinden çok mutlu olmuştum ve keşke daha önceki yıllar buraya gelseydim. Mükemmel bir taraftar topluluğumuz var. Ancak saha içinde her şey henüz mükemmel değil, olsaydı zirvede olurduk. En büyük sıkıntım lisan. 15 yıl önce bu kadar ünlü olacağımı söyleseler inanmazdım. Ben golcü bir futbolcuyum, son iki yıldır gollerim frikikten geldiği için herkes beni böyle tanıyor, ancak ben golcüyüm.'' Şampiyonlar Ligi'nde Galatasaray ve Beşiktaş'ın bazı maçlarının tarafsız sahaya alınmasının, rakip takımların UEFA'ya yaptığı baskı sonucu gerçekleştiğini kaydeden Van Hooijdonk, Türkiye'nin güvenli bir ülke olduğunu bir kez daha vurguladı. 
     Futbol Takımı İdari İşler Sorumlusu Ballı ise özlenen Fenerbahçe'nin yakın bir zamanda yaratılacağını ifade ederek taraftarlara mesaj gönderdi. 
     Genç bir takım olduklarını anlatan Ballı, tecrübeli oyuncuların gençlere yardımcı olduğunu kaydederek, ''Fenerbahçe taraftarının gücünü sahanın içinde oynayanlar ve yedek kulübesinde oturanlar çok iyi hissediyor'' diye konuştu. 
     
</TEXT>
</DOC>
