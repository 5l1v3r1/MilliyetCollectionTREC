<DOC>
<DOCNO> 214298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo06.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuda spor bitiyor mu 
</HEADLINE>
<TEXT>

     ''Dernek ve Vakıfların Kamu Kurum ve Kuruluşları ile İlişkilerine Dair Kanunun'' 29 Ocak 2004 tarihinde Resmi Gazete'de yayınlanarak yürürlüğe girmesi sonrasında birçok spor kulübü kapanma tehlikesiyle karşı karşıya kaldı. 
     Kanunda yer alan ''Kamu kurum ve kuruluşlarının bütçelerinden bu Kanun kapsamındaki dernek ve vakıflara ödenek, yardım veya herhangi bir kaynak aktarılamaz'' maddesi Türk sporunun geleceğini olumsuz yönde etkileyecek. 
     Yasadaki geçici maddede, ''Bu Kanunun yürürlüğe girdiği tarihten önce kurulan dernek ve vakıflar, Kanunun yürürlüğe girdiği tarihten itibaren altı ay içinde, dernek tüzüklerini veya vakıf senetlerini bu Kanun hükümlerine uygun hale getirir'' ibaresiyle de şu anda faaliyette bulunan birçok spor kulübünün altı ay içinde kapanması sözkonusu olacak. 
     Kanunun ikinci maddesindeki şartları yerine getirmeyen kamu görevlileri ile dernek ve vakıf yöneticileri, eylemleri başka bir suç oluşturmadığı takdirde, 3 aydan, 1 yıla kadar hapis cezası, ayrıca dernek ve vakıf yöneticileri hakkında görevden alma işlemi uygulanabilecek. 
     
     AMATÖR BRANŞLAR 
     Erkekler ve bayanlar olmak üzere voleybolda 17, hentbolda 19 ve basketbolda da 9 kulüp faaliyetlerine son vermek zorunda kalacak. 
     Özellikle Erkekler Hentbol Süper Ligi'nde yer alan 12 takımdan, 11'i bu kanun kapsamında sportif faaliyetlerini bitirecek. Polis Akademisi ve Koleji, Bursa Nilüfer Belediyesi, Bafra Belediyesi, İzmir Büyükşehir Belediyesi, ASKİ Spor, İzmit Büyükşehir Belediyesi, Çankaya Belediyesi, Mersin Mezitlispor, Halkbank, Trabzon Belediyesi ve Milli Piyango takımları ligde yer alamayacak. 
     
     VOLEYBOL CEPHESİ 
     Konuyla ilgili olarak bir açıklama yapan Voleybol Federasyonu Başkanı Prof.Dr. Hüsnü Can, yeni çıkan kanun kapsamında kulüp ve sporcu sayılarında yüzde elli oranında azalma olacağını söyledi. 
     Voleybol liglerinde yer alan kulüplerin yüzde 80'nini kamu kurum ve kuruluşlarının takımlarının oluşturduğuna dikkati çeken Can, ''Türk sporunu çok kötü yönde etkileyecek. Kulüp ve sporcu sayımız yüzde 50 oranında azalır. Spor kulüplerimiz, dernekler yasasına göre faaliyet gösteriyor. Bu yasayla da hiç kimse cezai şartları göze alamayacağı için kapanır. Kulüpler buradan yapılan aktarmalarla ayakta duruyorlar. Bundan sonra para aktarılamayacak. Temennimiz, spor kulüplerinin geçici bir maddeyle yasa kapsamın dışında bırakılmasıdır'' diye konuştu. 
     Hüsnü Can ayrıca, özerklik yasasının kısa bir süre sonra çıkmasını beklerken, bu kanunun yürürlüğe girmesiyle spor kulüplerini zor durumda kalacağını belirterek, ''Hiçbir faaliyet gösteremeyecekler. Sayın Devlet Bakanımız Mehmet Ali Şahin ve Gençlik ve Spor Genel Müdürü Mehmet Atalay'ın tedbir alacağına inanıyoruz'' diyerek sözlerini tamamladı. 
     
     HENTBOL CEPHESİ 
     Hentbol Federasyonu Başkanı Günal Ensari de, bu yasanın hentbolun bitmesi anlamına geldiğini vurgulayarak, ''Bizim açımızdan inanılmaz kötü bir olay. Hentbolun bitmesi demek'' dedi. 
     Ligde yer alan takımların yüzde 80-90'nını belediyeler ve kamu kuruluşlarının destek verdiği kulüplerin oluşturduğunu dile getiren Ensari, sözlerini şöyle tamamladı 
     ''Telekom, belediyeler, Çankaya, ASKİ ve Polis Akademisi gibi takımlar ligde mücadele ediyor. Yeni kanun bunların yok olması anlamına geliyor. Bizleri ve branşımızı kötü durumlara sokar. Şu anda bazı kulüplerimiz Avrupa kupalarında 4. turda mücadele ediyor. Bizler kulüplerimizi belli bir kaliteye getirmek için çaba sarfederken, bu kanunun çıkması bizi zor durumda bırakacak. Ancak henüz yeni bir gelişme. Bu konuda yetkililerle görüşmelerimiz olacak. Kanun da ''spor'' kelimesinin geçmemesi belki de bu yönde açık bir kapının bırakıldığı anlamına gelebilir.'' 
     
     TÜRK TELEKOMSPOR ÇOK FAZLA ETKİLENECEK 
     Başta futbol, hentbol, voleybol, basketbol, güreş gibi birçok spor branşında faaliyet gösteren Telekom Genel Müdürlüğü, kanundan en fazla etkilenecek kamu kurumu olarak görünüyor. 
     Türk Telekomspor Kulübü Başkanı Feridun Bilgin, kanunun özellikle amatör branşlarda çok sıkıntı yaratacağına dikkati çekerek, ''Yasa amacında personele yönelik olarak hazırlanmış görünüyor. Hukukçulara danıştık ve sporla ilgili hiçbir istisna maddesinin olmadığını söylediler. Hukukçular ayrıca, kanunun bu haliyle çıkması durumunda kulüplerin kapanacağını da belirtiler. Ancak spor kulüpleri dışarıda bırakılmazsa, çok kötü sonuçlar doğuracak ve kimse de bunun hesabını veremez. Türkiye'de voleybol, hentbol, güreş, basketbol gibi birçok branş silinir'' diye konuştu. 
     Sayın başbakanın spora olan ilgisini bildikleri için istisnalar getirileceğine inandıklarını vurgulayan Bilgin, gerekli adımların atılmaması durumunda ise kendi içlerinde yetkili kurul ve kişiler seçerek, Devlet Bakanı Mehmet Ali Şahin ile görüşeceklerini de sözlerine ekledi. 
     
</TEXT>
</DOC>
