<DOC>
<DOCNO> 219975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun03.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
John Kerry ile New York Times arasında bağlantı mı var 
</HEADLINE>
<TEXT>

     ABD başkanlık seçimlerinde Demokrat Parti adayı olan John Kerry'nin, eski kız arkadaşı nedeniyle Amerika'nın önde gelen yayın organlarından New York Times NYT ile bağlantı içinde olduğu öne sürüldü. 
     ''New York Post'' gazetesinin dedikodu sütununda yer alan habere göre, John Kerry'nin eski kız arkadaşı Emma Gilbey halen, NYT'ın editörlerinden Bill Keller ile evli. Gazete haberinde, ''Gilbey'in romantik geçmişinin, şimdiki kocasının olayı kamuoyuna yansıtma şeklini etkileyip etkilemeyeceğinin sorgulandığını'' yazdı. 
     İçki üreten bir ailenin varisi olan İngiliz kökenli Gilbey 1980'li yıllarda Kerry ile beraber olmuş, daha sonra Pink Floyd grubunun gitaristi David Gilmour uğruna onu terk etmişti. 
     John Kerry daha sonra, Heinz ketçaplarının varisi olan şimdiki karısı Teresa Heinz ile Gilbey ise Keller ile evlenmişti. 
     Kerry ile Gilbey arasındaki ilişki Amerikan basınında yeni yeni su yüzüne çıkıyor. 
     
     SÖZCÜNÜN AÇIKLAMASI 
     Ortaya atılan dedikodular üzerine açıklamada bulunan senatör Kerry'nin sözcüsü David Wade, ''Amerikalıların, iş, sağlık ve ulusal güvenlik gibi konulara önem verdiklerini ve dedikodulara kulak asmadıklarını'' söyledi. 
     Sözcü, ''John Kerry ile ilgili haberlerin NYT gazetesinde yer alıp almayacağını eski kız arkadaşı değil, senatörün ülke vizyonunun belirleyeceğini'' sözlerine ekledi. 
     
     KERRY'NİN KADINLARI 
     Bu arada John Kerry'yi yakından tanıyanlar, onun geçmişte çok çapkın olduğunu ve hayatına giren kadınlar arasında Yugoslav kraliyet ailesine mensup aktris Catherine Oxenberg, ''Falcon Crest'' dizisinin yıldızı Morgan Fairchild, Ronald Reagan'ın kızı Patti Davis ve ''Mamas Papas'' topluluğunun solisti Michelle Phillips'in bulunduğunu belirtiyorlar. 
     
</TEXT>
</DOC>
