<DOC>
<DOCNO> 237131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun25.html </URL>
<DATE> 2004/05/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yunanistan'da 1 numaralı gündem Erdoğan'ın ziyareti 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Başbakan Recep Tayyip Erdoğan'ın 6-8 Mayıs'ta Yunanistan'a yapacağı ziyaretin iki ülke arasındaki iyi ilişkilerin kalıcı olduğu mesajını vereceğini söyledi. 
     Kumuçakos, yaptığı basın toplantısında, Erdoğan'ın Yunanistan ziyaretinin resmi ve özel olmak üzere iki bölümden oluştuğunu ve Batı Trakya ziyaretinin özel bölümü oluşturduğunu kaydetti. 
     Gazetecilerin Erdoğan'ın Batı Trakya'da Azınlık tarafından seçilmiş müftüler ve Azınlık Dayanışma Kurulu ile olası temaslarını konu alan sorularını da yanıtlayan Kumuçakos, şunları söyledi 
     ''Yunanistan'ın sayın Erdoğan'ın Batı Trakya'ya özel bir ziyaret yapmasını arzu etmemesi için hiçbir neden bulunmamaktadır. Hükümet Sözcüsü Teodoros Rusopulos'un da birkaç gün önce söylediği gibi Yunanistan'ın saklayacak hiçbir şeyi yoktur. Müslüman yurttaşlarımız yasalar karşısında tam eşitliğe sahip bir biçimde haklarını kullanmakta, ekonomik ve sosyal yaşama aktif bir biçimde katılmaktadırlar. Yunanistan'ın uluslararası anlaşmalar çerçevesinde belirlediği yaklaşım çerçevesinde Müslüman Azınlık, Türk kökenliler, Pomaklar ve Çingenelerden oluşmaktadır.'' Başbakan Erdoğan'ın ziyaretinin resmi bölümüne ilişkin programın detayları üzerinde halen çalışıldığını da belirten Kumuçakos, Erdoğan ile Başbakan Kostas Karamanlis'in gayet iyi anlaştıklarını ve bu ziyaretin Türk-Yunan ilişkilerinin sürekli geliştiğini teyit edeceğini vurguladı. 
     Kumuçakos, Erdoğan'ın ziyaretinin ekonomik ilişkilerin geliştirilmesine yönelik gündeminin ağırlıklı olduğunu da kaydetti. 
     
     PAPANDREU'NUN AÇIKLAMASI 
     Bu arada, anamuhalefet partisi PASOK'un lideri Yorgo Papandreu, Başbakan Erdoğan'ın Batı Trakya'ya yapacağı ziyarete hükümetin yaklaşımını eleştirdi. 
     Papandreu, dün gece yaptığı açıklamada, Rusopulos'un ''Erdoğan'ın Trakya'ya dindaşlarını ziyaret için gideceğini'' söylediğini belirterek, bu yaklaşıma karşı olduğunu vurguladı. 
     Papandreu, ''Bu mantıkla gidersek tüm İslam ve Arap dünyasının aynı hakka sahip olması gerekir. PASOK hükümeti böyle bir şeyi arzu etmezdi. Batı Trakya Müslüman Azınlığı bir Türk-Yunan konusu değildir. Bu konu eşitlik ve hakların kullanılması meselesidir. Bu İstanbul Rumları ve Türkiye'nin diğer bölgeleri için de böyledir'' diye konuştu. 
     Papandreu, hükümetin, aralık ayında Türkiye'ye AB ile müzakerelere başlama tarihi verilmesini veto etmeyeceğini açıklamasını da eleştirerek, ''Bu kararı almış olsalar bile 8 ay önceden açıklama yapmamalıydılar'' dedi. 
     
     YUNAN BASINI 
     Öte yandan, Yunan basını, Başbakan Erdoğan'ın Batı Trakya'ya yapacağı ziyaretin Atina'yı endişelendirdiğini yazdı. 
     Atina'nın, Batı Trakya'da büyük gösteriler yapılmasından korktuğunu belirten gazeteler, bu tür gösterilerin iki ülke arasındaki iyi ilişkiler havasını bozması ve Yunan kamuoyunda karışıklık yaratması olasılığının hükümeti rahatsız ettiğini öne sürdüler. 
     Dışişleri Bakanlığı kaynaklarının, Erdoğan'ın iyi ikili ilişkileri ''dinamitleyecek'' tavırlardan kaçınacağı konusunda iyimser olduklarını da belirten Yunan basını, endişenin Başbakan Erdoğan'ın ''Azınlık'ın aşırı unsurlarıyla temas edecek olmasından'' kaynaklandığını da iddia etti. 
     Gazeteler, Erdoğan'ın ''Türk'' nitelemesi yerine ''Türk kökenli ya da Türkçe konuşan'' ifadelerini kullanması için diplomatik yollardan temasların sürdüğünü de yazdılar. 
     Başbakan Erdoğan'ın, Karamanlis'in başbakanlık görevine gelmesinin ardından ağırlayacağı ilk yabancı lider olduğunu da kaydeden Yunan basını, ziyaret sırasında Atina'nın Türkiye'nin AB yolunu desteklediğini olabilecek en resmi biçimde ifade etmesinin beklendiğini kaydetti. 
     Gazeteler, Atina'nın Kıbrıs sorununun çözülememiş olmasının Türk-Yunan ilişkilerini hiçbir biçimde etkilememesi gerektiği mesajını da vereceğini belirttiler. 
     
</TEXT>
</DOC>
