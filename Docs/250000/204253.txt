<DOC>
<DOCNO> 204253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur35.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Genel Kurulu'nda tartışma çıktı... 
</HEADLINE>
<TEXT>

     2004 Mali Yılı Bütçe Kanunu Tasarısı üzerinde son konuşmayı yapan CHP İstanbul Milletvekili Berhan Şimşek'in sözleri, TBMM Genel Kurulu'nda tartışmaya yolaçtı. 
     Şimşek'in, konuşmasında Dışişleri Bakanı ve Başbakan Yardımcısı Abdullah Gül ile Maliye Bakanı Kemal Unakıtan'a yönelik sözleri üzerine önce Gül ardından da Unakıtan, sataşma gerekçesi ile birleşimi yöneten TBMM Başkanı Bülent Arınç'tan söz istedi. 
     Arınç'ın söz vermesi üzerine kürsüye gelen Dışişleri Bakanı Gül, Şimşek'in iyi bilmediği bir konuda yanlış şeyler söylediğini söyledi. 'Söylemlerinde somut şeyleri olmayınca sadece bu davayı dillerine doladılar. Ama o konuyu da bilmiyorlar ''diyen Gül, ''kayıp trilyon'' iddiaları ile ilgili olarak ceza ve hukuk olmak üzere iki dava açıldığını ve ceza davasında verilen beraat kararının Yargıtay tarafından da onaylandığını anımsattı. 
     Genel başkan yardımcısı statüsündeki herkese beraat kararı verildiğini ve partinin genel muhasibinin bile davadan beraat ettiğini vurgulayan Abdullah Gül, şöyle konuştu 
     ''Ancak hukuk davası devam ediyor. Sizin de bildiğiniz gibi hukuk davalarında dokunulmazlığın hiçbir anlamı yoktur. Bu dava devam ediyor, benim dokunulmazlığımın hiçbir anlamı yok, bunu biliyorsunuz. Ama bunu dilinize doluyorsunuz, çamur atmak için kullanıyorsunuz. Ama çamur atsanız da izi kalmayacak.'' 
     
     ''TULUAT SANATÇISI'' 

     Gül'ü konuşması sonrasında CHP'nin kurumsal kimliğine sataşma olduğu gerekçesiyle Grup başkanvekili Haluk Koç söz istedi. TBMM Başkanı Arınç, Şimşek'in konuşması sırasında Dışişleri Bakanı ve Başbakan Yardımcısı Gül'e yönelik sert eleştirilerde bulunduğunu, Maliye Bakanı Unakıtan'a da ''Tuluat sanatçısı'' dediğini ve bu nedenle bakanlara söz verdiğini söyledi. 
     Bakan Unakıtan, yaptığı konuşmada, 2004 yılı bütçesinin Türkiye Cumhuriyeti bütçeleri içinde hedeflerini tutturan yegane bütçe olduğunu belirterek, ''Türk milletinin sevincine bakıp üzülüyorlar, ben ona şaşıyorum. Siz de üzülmeyin, sevinin. Ben şimdiye kadar tiyatro sanatçılığı yapmadım. Ama yapanlar var biliyorum. Onlar kendi tecrübelerini bana yansıtmasın. Herkes kimin ne yaptığını biliyor'' diye konuştu. 
     Daha sonra sataşma gerekçesi ile söz alan CHP Grup Başkanvekili Haluk Koç, Dışişleri Bakanı Gül'ün söz konusu davadan yargılanmadan beraat ettiğini öne sürerek, ''Siz bu davadan yargılanarak mı beraat ettiniz Kaldırın dokunulmazlığınızı, yargılanın, beraat edin ve öyle ortaya çıkın. Sizi telaş içinde gördüm. Bu telaş niye Acaba bazı tavırları sergileyenlerin telaşı içinde misiniz '' diye sordu. 
     Koç'tan sonra yeniden söz alan Abdullah Gül, Koç'un sözlerine itiraz ederek, ''Ben beraat ettim demedim. Benim konumumdakiler beraat etti dedim'' diye konuştu. 
     
</TEXT>
</DOC>
