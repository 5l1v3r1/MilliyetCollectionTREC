<DOC>
<DOCNO> 241673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko35.html </URL>
<DATE> 2004/05/21/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Vorkink Programın gelecekte de getirisi olacağını düşünüyoruz 
</HEADLINE>
<TEXT>

     Dünya Bankası Türkiye Direktörü Andrew Vorkink, 1 milyar dolarlık mali ve kamu sektörü uyum kredisine ilişkin olarak, ''Bu programın gelecekte de Türkiye'ye çok fazla getirisi olacağını düşünmekteyiz'' dedi. 
     Hazine Müsteşarlığı'nda Devlet Bakanı Ali Babacan'ın da katıldığı basın toplantısında konuşan Vorkink, 1 milyar dolarlık krediye yönelik görüşmelerin dün akşam tamamlandığını belirtirken, programın çok geniş kapsamlı olduğuna işaret etti. 
     Yapısal reformların özellikle bütçeleme ve planlama sürecinde çok önem taşıdığını kaydeden Vorkink, özellikle muhasebe ve teftiş sistemlerinin daha şeffaf hale getirilmesinin önemli olduğunu vurguladı. 
     Bu konu ile ilgili mevzuatsal gelişmelerin kısmen de olsa yapıldığını ifade eden Vorkink, Kamu İhale Kanunu, Bilgi Edinme Yasası ve Kamu Mali Yönetim ve Kontrol Kanunu'nun süreçleri daha şeffaf hale getireceğini söyledi. 
     Andrew Vorkink, finansal konularda bankacılık sisteminin güçlendirilmesinin ekonomik istikrar açısından önemli olduğunu da kaydeti. 
     
     ''KREDİ HÜKÜMET PROGRAMINA DESTEĞİN KANITI'' 
     Bu kredinin hükümetin gelecek yıllarda ekonomik ve sosyal standartlar üzerinde kalıcı ve olumlu etkiler yaratacak yapısal reformlara ilişkin kararlılığının ve hükümet programına uluslararası desteğin açık kanıtı olduğunu söyleyen Vorkink, ''Bu müzakerelerin tamamlanması, Dünya Bankası'nın Türkiye'ye, hükümetin reform programına ve Türkiye'de büyüme ve istikrar beklentilerine olan güveninin bir göstergesidir'' dedi. 
     Vorkink, kredinin, Haziran ayında onaylanmasıyla birlikte Dünya Bankası tarafından bu yıl içinde verilen en büyük kredi olacağını da sözlerine ekledi. 
     
</TEXT>
</DOC>
