<DOC>
<DOCNO> 239572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/siy06.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den olumlu 'komşu' mesajı 
</HEADLINE>
<TEXT>


AB, Azerbaycan, Ermenistan ve Gürcistan'ı da komşusu sayacak. Bu strateji orta vadede Türkiye'nin üyeliğinin teyidi olarak algılandı 

GÜVEN ÖZALP Brüksel 


Genişledikten sonra sınırları önemli ölçüde değişen AB, komşuluk ilişkilerini düzenleyecek yeni bir strateji belirledi. Bu strateji kapsamında, AB'yle deniz ya da kara sınırı bulunmayan Azerbaycan, Ermenistan ve Gürcistan'ın da stratejiye dahil edilmesi öngörülüyor. Bu üç ülkenin AB'yle komşu olmamasına karşın müzakerelere başlamak için bekleyen Türkiye'yle komşu olması, Türkiye'nin AB'ye katılma perspektifi açısından önemli bir mesaj olarak algılandı. 
Üç ülkenin "komşuluk politikasına" dahil edilmesi AB Yüksek Temsilcisi Javier Solana ve AB Komisyonu'nun genişlemeden sorumlu üyesi Günter Verheugen arasında yapılan danışmalar sonrası ortaya çıktı. Daha önce Solana tarafından hazırlanan Güvenlik Stratejisi'nde Kafkaslar'dan "Belli bir süre içinde AB'ye komşu olacak bölge" şeklinde bahsediliyordu. Orta vadede Türkiye'nin olası üyeliğinin teyidi olarak algılanan yaklaşım, yeni belgede de teyit edilmiş oldu. 
Aday olmasına karşın Türkiye'nin de komşuluk politikası kapsamına dahil edilmesi yönünde birkaç yıl önce bazı tartışmalar yaşanırken, belge bu tartışmalara da son noktayı koyması açısından önem taşıyor. 

Tampon çevre 
AB, komşuluk politikasına dahil ettiği ülkelerle özellikle ekonomik alanda yoğun ilişki geliştirmeyi amaçlıyor. 
Bu ilişkinin ilerleyen dönemlerde ekonomik entegrasyona kadar yükseltilmesi öngörülüyor. AB, bir bakıma bu ülkelerde istikrarın yerleşmesine katkıda bulunarak etrafında tampon çevre oluşturmaya çalışıyor. Verheugen, ileride bu ülkelere üyelik perspektifi verilmesinin söz konusu olmadığını söyledi. 

Yenilerden Türkiye'ye destek 

Avrupa Birliği'ne AB yeni katılan Çek Cumhuriyeti, Macaristan, Polonya ve Slovakya, Türkiye'nin AB üyeliğine destek vererek, Türkiye'nin üyelik müzakerelerinin başlamasına karşı çıkmayacakları konusunda anlaştı. Çek Cumhuriyeti'nin doğusundaki Kromeriz kentinde bir araya gelen ve Visegrad Dörtlüsü olarak adlandırılan Çek Cumhuriyeti, Macaristan, Polonya ile Slovakya'nın başbakanları, AB'nin kapılarının Türkiye'ye açık olması gerektiğini söyledi. Başbakanlar, Ukrayna ve Belarus gibi doğu Avrupa ülkeleriyle Sırbistan ve Karadağ gibi Balkan ülkelerine de bu kapının kapanmaması gerektiğini kaydetti. 



</TEXT>
</DOC>
