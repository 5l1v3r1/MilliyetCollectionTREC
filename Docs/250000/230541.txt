<DOC>
<DOCNO> 230541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yasam/yas05.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zenginlik' rüyası ikincilik getirdi 
</HEADLINE>
<TEXT>

   Rüyasında kendisini zengin gören Güroymaklı Zübeyde Akın, mektup yarışmasında ikinci oldu 
      ÖZCAN ÇİRİŞ Bitlis DHA 
   
   Evlilik dışı ilişkiden bebek dünyaya getirtiği gerekçesiyle töre cinayetine kurban giden Güldünya Tören'in memleketi Bitlis'in Güroymak ilçesi bu kez 14 yaşındaki Zübeyde Akın'ın başarısıyla gündemde. 
   Güroymak İlköğretim Okulu yedinci sınıf öğrencisi Akın, 'yoksulluktan kurtuluş' rüyasını anlattığı 'Sevgili Arkadaşlar' adlı mektubuyla, Dünya Postalar Birliği ve Posta İşletmeleri Genel Müdürlüğü'nün düzenlediği yarışmada, Türkiye ikincisi oldu. Ödül olarak 500 milyon lira ile pul koleksiyonu kazanan Akın'a, Bitlis Valisi M. Asım Hacımustafaoğlu da çeşitli hediyeler verdi. 
   Törende mektubunu okuyan Akın, "Yoksulluğu vurgulayıp zenginliği anlatan bir rüya gördüm ama uyandığımda her şey yeniden başlamıştı. Bu rüyayı kaleme aldım ve ödül kazandım. Çok mutluyum" diye konuştu. 
   
   
   
</TEXT>
</DOC>
