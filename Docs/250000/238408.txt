<DOC>
<DOCNO> 238408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo16.html </URL>
<DATE> 2004/05/08/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
25. Pirelli Rallisi, İstanbul'da start aldı... 
</HEADLINE>
<TEXT>

     Pirelli'nin ana sponsorluğunda, İstanbul Otomobil Sporları Kulübü İSOK tarafından düzenlenen 25. Pirelli Rallisi, İstanbul'da start aldı. 
     Türkiye Ralli Şampiyonası'na puan veren 6 ralliden biri ve İstanbul sınırları içinde gerçekleştirilen tek ralli olan Pirelli Rallisi, Levent'teki Metrocity Alışveriş Merkezi'nin önünden verilen özel startla başladı. 
     Yaklaşık 65 ekibin mücadele edeceği yarışın ilk gününde pilotlar, toprak parkurda Yeşilçay-Avcımeşe parkurunda ilk sırada yer almak için mücadele edecek. 
     Organizasyonun 2. günü ise sabah 08.47'de verilecek startla başlayacak. Yarış, 10.41'de Avcımeşe parkurundaki mücadeleyle sona erecek. 
     Yeşilçay, Karatepe, Başyatak, Alacalı ve Avcımeşe etaplarını 2'şer kez geçecek olan ekipler, ralli sonunda 119 kilometresi özel etap olmak üzere toplam 328 kilometre yol katetmiş olacaklar. 
     
</TEXT>
</DOC>
