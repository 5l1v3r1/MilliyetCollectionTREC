<DOC>
<DOCNO> 241059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur30.html </URL>
<DATE> 2004/05/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tarkan'a şantaj yapana 142 milyon lira ceza .. 
</HEADLINE>
<TEXT>

     Pop müzik sanatçısı Tarkan Tevetoğlu'nu tehdit ettiği gerekçesiyle yargılanarak aldığı 1 yıl 3 aylık hapis cezası Yargıtay'ca onanan Süleyman Şahin, yüksek mahkemece bozulan para cezası nedeniyle yeniden yargılandığı davada, 142 milyon 365 bin lira para cezasına çarptırıldı. 
     İstanbul 4. Asliye Ceza Mahkemesi'ndeki duruşmaya, sanık Süleyman Şahin katılmadı. 
     Yargıtay'ın bozma ilamına uyan mahkeme hakimi, sanığı 142 milyon 365 bin lira para cezasına çarptırdı. 
     Şahin hakkında davanın önceki celsesinde çıkarılan gıyabi tutuklama kararının, avukatının bir üst mahkemeye yaptığı itiraz sonucu kaldırıldığı öğrenildi. 
     
     DAVANIN GEÇMİŞİ 
     İstanbul 4. Asliye Ceza Mahkemesi'ndeki davayı 2002 yılında karara bağlayan hakim, sanık Süleyman Şahin'i, pop müzik sanatçısı Tarkan Tevetoğlu'na arkadaşlarıyla çektirdiği fotoğrafları kullanarak şantaj yaptığı gerekçesiyle, 1 yıl 3 ay hapis ve 1 milyar lira ağır para cezası vermişti. 
     Yargıtay 4. Ceza Dairesi, Şahin'e verilen 1 yıl 3 aylık hapis cezasını onarken, 1 milyar liralık para cezasını ise yasaya aykırı bularak bozmuştu. 
     
</TEXT>
</DOC>
