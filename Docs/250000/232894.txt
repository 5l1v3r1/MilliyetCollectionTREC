<DOC>
<DOCNO> 232894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo35.html </URL>
<DATE> 2004/04/19/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Beşiktaş, Fenerbahçe derbisinini hazırlıklarına başladı 
</HEADLINE>
<TEXT>

     Beşiktaş, bir günlük iznin ardından, Fenerbahçe ile yapacağı derbi maçın hazırlıklarına başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmana kondisyon çalışmasıyla başlayan siyah-beyazlı futbolcular, daha sonra yarı sahada çift kale maç yaptı. Sergen, antrenman maçında yaptığı asistler ve attığı gollerle göz doldururken, futbolcuların son derece hırslı ve istekli oldukları gözlendi. 
     Kasığında ağrıları bulunan Ilie'nin koşu yapmakla yetindiği antrenmana, sakatlıkları nedeniyle sezonu kapayan Tayfur ve Ahmed Hassan'ın yanı sıra hafif sakatlığı bulunan Ahmet Yıldırım ve annesinin hastalığı nedeniyle izin alarak Romanya'ya giden Pancu katılmadı. 
     Siyah-beyazlılar, yarın yapacakları tek antrenmanla derbi maçın hazırlıklarını sürdürecek. 
     
</TEXT>
</DOC>
