<DOC>
<DOCNO> 227430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/asiy.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın şahit olduğu gerçek 
</HEADLINE>
<TEXT>
   Rumlar adayı paylaşmak istemiyor 
   Erdoğan, 'Biz bu planla yaşayabiliriz' diyerek Annan'a Türk tarafının olumlu yanıtını iletti, 'Gerekirse burada imza atalım' dedi. Ancak uzlaşmaz tavrını ve inadını sürdüren Rumlar yüzünden görüşmeler imza bile atılmadan sona erdi 
      Utku Çakırözer - Yorgo Kırbaki Bürgenstock 

   
   Kıbrıs müzakerelerinde Rum - Yunan tarafının itirazları nedeniyle anlaşma sağlanamayınca, BM Genel Sekreteri Kofi Annan plana son halini vererek referanduma götürmeleri için dün gece taraflara sundu. Başbakan Tayyip Erdoğan, Annan'a "Türk tarafının bu planla yaşayabileceğini ve gerekirse referanduma götürülmesi için imza atabileceğini" söyledi. Ancak Rum - Yunan tarafı istemediği için görüşmeler imza atılmadan sona erdi. Son söz Kıbrıs'ta iki halka kalırken, dünya ilk kez Rumların adayı paylaşmak istemediği gerçeğine tanık oldu. 
   
   Annan'a hayır 
   Kıbrıs sorununun çözümü için Türkiye ve Yunanistan ile adadaki Türk ve Rum taraflarının katılımıyla İsviçre'nin Bürgenstock tatil köyünde 24 Mart'tan bu yana süren görüşmeler dün geceyarısından sonra sona erdi. Annan'dan 29 Mart'ta taslağı alan taraflar önceki gün ilettikleri değişiklik taleplerinin plana girebilmesi için 48 saat boyunca BM, AB, ABD ve birbirleriyle büyük bir pazarlığa girdiler. Dün sabah 11.00'e kadar süren pazarlıkların ardından Annan'ın görüşme turu Yunanistan Başbakanı Kostas Karamanlis ile başladı. Sırasıyla Rum lider Tasos Papadopulos, KKTC Başbakanı Mehmet Ali Talat'la bir araya gelen Annan en uzun görüşmesini Erdoğan'la yaptı. 
   
   "Milyonda bir ihtimal" 
   Bu görüşme sürerken ilk açıklamayı yapan Rum Yönetimi Sözcüsü Kipros Hrisostomidis, Papadopulos'un sunulan nihai plandaki önerileri tatmin edici bulmadığını Annan'a ilettiğini söyledi. Papadopulos Annan'a, bir gün önce ilettiği taleplerin önemli bir bölümünün nihai planda yer almamasından duyduğu memnuniyetsizliği dile getirdi. 
   "Annan'ın değişiklik önerilerinden sonra uzlaşma çıkması artık milyonda bir ihtimal bile değil" diyen Rum kaynaklara göre Annan, Papadopulos'a 4. plan taslağı üzerinde şu değişiklikleri önerdi 
   
   Rum Yönetimi'nin, KKTC'nin vereceği topraklarda denetimini talep ettiği BM bir sorumluluk taşımayacak.Rumlar'ın KKTC'de mülk edinmesi sınırlamasına karşı çıkan Papadapulos'tan "kısıtlamaların ya 20 yılda ya da Kıbrıslı Türkler'in kişi başına gelirleri Rumlar'ınkinin yüzde 85'ine ulaşması halinde kaldırılmasını" kabul etmesi istendi.Adada Türk ve Yunan asker sayısı için görüşmelerin 2018'den sonra 5 yıl yerine 3 yılda bir yapılması.Birleşik Kıbrıs Cumhuriyeti'nin BKC Türkçe'nin AB'nin resmi dilleri arasında yer alması için yardımcı olması.Kıbrıs'a Türkiye'nin AB üyeliğinden sonra Türkiye ve Yunanistan'dan yerleşeceklerin ya yüzde 5'i geçmemesi ya da 19 yıllık bir sınırlamanın kabul edilmesi. Rumlar sınırlamanın daha geniş olmasını istiyordu. Barış Gücü giderlerinin önce yüzde 50'sinin, daha sonra da yüzde 66'sının merkezi devlet tarafından karşılanması. 
   
   Karpaz'a karşı Güzelyurt 
   Toprak konusunda özellikle Karpaz bölgesinin kendilerine bırakılması için Rum tarafı büyük çaba sarfetti. Rum tarafı, bu konuda Annan'dan çok AB Komisyonu'nun genişlemeden sorumlu üyesi Günther Verheugen'e umut bağladı. Ancak Türk heyetinin tepkisi üzerine BM, Karpaz'da dört köyün Rumlar'a verilmesine karşılık, Bürgenstock'daki ilk taslakta Rumlara verilmesi öngörülen Güzelyurt bölgesinden aynı miktarda toprağın Türk tarafında kalması önerisini ortaya attı. Rum tarafı, bu öneriyi kabul etmedi. "Rum kaynaklara göre", BM, "anlaşmanın AB tarafından birincil hukuk yapılması ve derogasyonların yerleşim ve mülk edinme gibi alanlarda kısıtlamalar kalıcı olmasını kabul etmeleri karşılığında Karpaz" önerisinde bulundu, ancak ret yanıtı aldı. 
   
   Annan Aynı hata bir daha yaşanmasın    BM Genel Sekreteri Kofi Annan, saat 00.45'te, KKTC Başbakanı ve Dışişleri Bakanı'na sadece isimleriyle hitap ettiği konuşmasında "planın iki halka anlatılmasını ve bir daha aynı hatanın yaşanmamasını" istedi. Annan, şunları söyledi "Şimdi karar alma ve eyleme geçme zamanı. Önünüzde değiştirilmiş, nihai bir metin var. Plan çok daha adil bir mülkiyet sistemi, kurucu devletler için daha iyi güvenceler içeriyor. Müzakere süreci bir futbol maçı değildir. Mesele bir tarafın diğerine gol atması, birinin kazanması, diğerinin kaybetmesi değildir. Her iki tarafın da kazanmasıdır. İnanıyorum ki başarılı olduk. 
   
   'Klavuz olacaksınız' 
   Artık iki halk için önlerine konulan paketi değerlendirme zamanı geldi. Kıbrıs halkı hem kuzeyde, hem güneyde bunu tartışırken ve geleceklerine bakarken size bakacaklar, liderlerine yönelecekler. Onlara klavuzluk yapma sorumluluğunuz var. Bu adaletli bir plandır. Sonuçta benim ne düşündüğüm değil, halkların ne düşündüğü önemli. Çünkü onlar karar verecekler. Belirsizlikler, gerginlikler yaşanabilir. Kıbrıs için daha iyi bir gelecekten herkes emin olmak istiyor. Hiç kimse geleceğin neler getireceğinden emin olamaz. Bence plan istikrar, barış ve refah sunmaktadır. Çok fırsat kaçırıldı. Bütün halkların çıkarı adına bir kez daha aynı hatayı yapmayın. Barış için, birleşik Kıbrıs için bu şansı yakalayalım." 
   
   
</TEXT>
</DOC>
