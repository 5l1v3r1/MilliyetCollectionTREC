<DOC>
<DOCNO> 207298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko28.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Connan Irak piyasasına girmeye hazır olduğunuzu görüyorum 
</HEADLINE>
<TEXT>

     Irak Geçici Koalisyon Yönetimi Baş Ticaret Müsteşarı Robert Connan, Türkiye'yi, Irak pazarına girmeye hazır olarak gördüğünü söyledi. 
     İstanbul Sanayi Odası'nın İSO , ABD Ticaret Müşavirliği işbirliği çerçevesinde düzenlediği ''Irak'ta İş Yapmak'' konulu seminerde konuşan Connan, Irak'taki iş fırsatları hakkında katılımcılara bilgi verdi. 
     Irak'ta 5 aydır görev yapan Connan, burada çok önemli fırsatlar olduğunu belirterek, ''Bu, bardağın yarısını boş veya dolu olarak görmekle ilgili bir şey. Ben Irak'ı yarısı dolu bir bardak olarak görüyorum'' dedi. 
     Connan, Irak'ın kuzey bölgesinin şu an kullanılmayan su ve arazi imkanlarıyla Türkiye'ye rakip olacak niteliklere sahip olduğunu kaydetti. 
     Irak'taki güvenlik olayına değinen Robert Connan, bu konuda şu görüşleri dile getirdi 
     ''İngiliz Konsolosluğu'nun bombalanmasıyla ilgili olarak bir süre önce Türkiye ve İstanbul'a gelmenin tehlikeli olacağı düşünüldü. Hatta Oraya gitmeyin denildi. Irak'taki güvenlik de böyle. BBC ve CNN'in her gün verdiği haberlere bakmamak lazım. Tünelin sonunda ışık var. Ticari alanda gelişmeler oluyor.'' Irak'ın farklı ve özel koşulları olan bir piyasa olduğunu vurgulayan Connan, sahada çalışmanın önemine dikkat çekerek, ''Sahada çalışmanın yerini hiçbir şey tutamaz. Irak'ta çok sayıda Türk işadamı var. Gayet cesur bir şekilde bu piyasaya girmeye hazır olduğunuzu görüyorum'' diye konuştu. 
     Türk işadamlarına Irak'a gitmeden önce bir güvenlik şirketiyle çalışmalarını ancak hiçbir zaman güvenliği kendi sorunları olmaktan çıkarmamalarını öneren Connan, burada kalınacak otellere de internet aracılığıyla ulaşmanın mümkün olduğunu söyledi. 
     Connan, Irak'a ulaşım ve vergilendirmelerle de ilgili bilgi vererek, Doğrudan Yabancı Yatırımcı Kanunu'nun yüzde 100 yabancı mülkiyetine izin verdiğini ifade etti. 
     Irak'ta faaliyet gösterecek firmanın ticari sicil kaydını gerçekleştirmesi gerektiğine dikkat çeken Robert Connan, bu ay içinde de bir şirketin nasıl kurulacağını düzenleyen kanunun yürürlüğe gireceğini bildirdi. 
     Robert Connan, Irak'ta 15 Ocak'tan itibaren açılacak 18.6 milyar dolarlık ihalelere Türk işadamlarını da ana yüklenici olarak katılmaya davet etti. 
     
     İSO BAŞKANI TANIL KÜÇÜK 
     İSO Yönetim Kurulu Başkanı Tanıl Küçük de seminerdeki konuşmasında, istikrarlı ve güvenli bir Irak'ın oluşumunda ve yeniden yapılandırılması sürecinde ABD ile birlikte en yapıcı rolü üstlenebilecek ülkenin Türkiye olduğunu kaydetti. 
     2003 yılı itibariyle Türkiye'nin Irak'a yönelik iş hacminin yaklaşık 700-800 milyon dolar seviyesinde olduğunu belirten Küçük, şöyle konuştu 
     ''Ancak Körfez Savaşı öncesinde Irak'ın, Türkiye'nin dört büyük ihracat pazarından biri olduğu ve iki ülke arasındaki ticaret hacminin 2,5 milyar dolara ulaştığı düşünüldüğünde bu rakamın yetersizliği ortadadır. Irak'ta istikrarın sağlanması ile iki ülke arasındaki ticari ilişkiler tekrar eski yoğunluğuna dönecektir. 
     Türkiye ile Irak arasında karşılıklı ticari ilişkilerin geliştirilmesi, her iki ülke ekonomisine de ivme kazandıracaktır. Bu anlamda her iki ülke için de bir şanstır ve mutlaka iyi değerlendirilmelidir.'' ABD'nin İstanbul Başkonsolosu David Arnett de kendi demokrasisini yaratana kadar Irak'ta kalmaya devam edeceklerini ifade ederek, Irak'ın gelecekte daha müreffeh bir ülke olması için çalışmalarını sürdüreceklerini söyledi. 
     Son 50 yıldır ABD'nin, Türkiye'nin ve bölgenin güvenliğine önem verdiğini kaydeden Arnett, Irak'taki fırsatların Türkiye ile müşterek değerlendirilmesini olumlu karşıladıklarını ifade etti. 
     Arnett, tahminlere göre Türkiye'nin Irak'a bu yılki ihracatının 2 milyar dolar seviyesinde olacağını söyledi. 
     
</TEXT>
</DOC>
