<DOC>
<DOCNO> 212368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/zbirand.html </URL>
<DATE> 2004/01/31/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye, Desoto'yu harcayamadı... 
</HEADLINE>
<TEXT>

   WASHINGTON 
   
   Türkiye, Kıbrıs konusunda büyük bir hızla ilerliyor. Genelde kazanıyor, ancak bazen de istediğini tam anlamıyla elde edemiyor. Örneğin, Powell'ı arabulucu konumuna getiremedi. Alvaro Desoto'yu harcayamadı. Buna karşılık hem AB, hem de ABD hükümetin adımlarını alkışlıyor. 
   Amerikan Savunma Bakanı Paul Wolfovitz, geçen söyleşisinde 6 Mayıs CNN TÜRK- Manşet Programı öyle sözler söylemişti ki, Türk-Amerikan ilişkilerinin bir daha düzeltilemeyeceği izlenimi doğmuştu. 
   Türkiye'nin tezkereyi reddetmesinden sonraki dönem yaşanıyordu ve Wolfovitz açıkça, Türkiye'nin hatasını kabul etmesi gerektiğini söylüyor, Türk Silahlı Kuvvetlerindeki bazı kişilerin Amerikan aleyhtarı yaklaşımlarına dikkat çekiyor, TSK'yı sert şekilde eleştiriyor, hatta " istenmediğimiz yerde işimiz yok " diyerek, İncirlik üssünü bırakabilecekleri mesajını vermişti. 
   Aradan 8 ay ve köprülerin altından epey sular aktıktan sonra, yine Cengiz Çandar ile birlikte Wolfovitz ile karşı karşıya oturduk ve ilişkilerin nereden nereye geldiğini konuştuk. 
   Herşey değişmiş. 
   Türkiye yaptığı hatayı görmüş ve Amerika ne isterse yerine getirmiş... 
   ABD, Irak' ta beklediği sonucu alamamış, bazı burunlar sütünmüş ve ayakları daha fazla yere basar olmuş. 
   Wolfovitz, iki ülke ilişkilerindeki eski defterlerin yeniden açılmasını, yaraların kaşınmasını istemediğini gösterdi. Kullandığı dil çok farklıydı. Karşılıklı hatalar yapıldığını kabul eden bir söylem içindeydi. 
   ABD Savunma Bakan yardımcısının konuşmasının tüm ayrıntılarını merak edenler e- kolay' a girip e-kolay.net adresinden MANŞET tıklanacak tam metni okuyabilirler. Ben bir özet ve en önemli bölümlerini aktarmakla yetineceğim. 
   
   IRAK KONUSUNDA TAM ANLAŞMA OLDU... 
   Wolfovitz, özellikle Irak konusunda çok netti. 
   - Bağımsız bir Kürdistan olmayacak. 
   - Federasyon, mezhep veya etnik temele oturtulmayacak. Türkiye'nin tercih ettiği gibi coğrafi temele oturtulacak. 
   - Kerkük sadece Kürtlerin değil, herkesin kenti olacak. 
   - Türkmenler yeni Irak'ta yerlerini bulacaklar. 
   - PKK Kuzey Irak'ta oturamayacak. Ne kadar isim değiştirse dahi, bizim için terörist örgüt olarak kalacak. Kendileri çıkmazlarsa, bizim tarafımızdan zorla çıkarılacaklar. Bu, tamamen bir zaman meselesidir. 
   Amerikalıların bu güvenceleri Ankara'yı çok memnun ediyor. Amerika şu sıralarda askeri bir harekata kalkışıp, PKK'yı kandil dağından çıkarmak için 20 bin askerini kullanmak istemiyor. Irak'ta zaten yeterince sıkıntı içindeyken, bir de Kuzey'de savaş istemiyor. Bundan dolayı, Ankara'dan zaman istiyor. Türk hükümeti de bu yaklaşımı anlayışla karşıladığının sinyallerini veriyor. 
   Wolfovitz de bizimle konuşmasında bu yaklaşımı sürdür. 
   
   STRATEJİK İŞBİRLİĞİ GERİ GELDİ, ANCAK DEĞİŞİK OLDU 
   ABD Savunma Bakan yardımcısının sözleri arasında, benim en çok ilgimi çeken ve uzun vadede Türkiye' yi çok rahatlatacak olan bölümü "stratejik işbirliğinin geri gelip gelmediği " ile ilgili olanıydı. 
   Wolfovitz, stratejik işbirliğinin artık değiştiğine dikkat çekti. 
   Farklı kelimelerle, ancak özetle şu anlama gelen bir açıklama yaptı 
   "Stratejik işbirliğimiz değişti. Artık eskisi gibi değil. Eskiden, bu ilişki askeri temele oturtulmuştu. Sadece askeri ilişki konuşulurdu. İşte bu dönem artık kapandı. Askeri ilişkiler yine var tabii. Ancak, yeni stratejik işbirliği artık asker temeline değil, daha çok demokrasi ve siyaset temeline oturtuluyor. " 
   Bu yeni bir formül. 
   Şimdiye kadar ortaya atılmamıştı. 
   Doğrudur, eskiden Türk- ABD ilişkileri herşeyin önündeydi. Türkiye, ABD'nin gözünde ileri bir karakol idi. Türkiye'deki üsler para getirirdi. Sadece Kore savaşındaki işbirliği parlatılırdı. 
   Şimdi, Başkan Bush'un " Büyük Orta Doğu Projesi" bu yaklaşımı değiştirdi. 
   Bu projenin temeli, Orta Doğu'daki ülkelerin demokrasiye geçmelerini öngörüyor. İşte bu açıdan da, Türkiye Bush yönetiminin en yeni gözdesi konumunda. İslam ile Demokrasinin birlikte yaşayabileceğinin tek örneği. 
   Türkiye bir süre öncesine kadar sadece coğrafi konumuyla ilgi duyulan ülkeydi. Şimdi demokrasisi ile ilgi yaratıyor. 
   Doğrusu, jandarma olup risk almak yerine, demokrasimizle gözde almak çok daha güzel... 
   
   BM GÖZÜYLE KIBRIS' TA SON DURUM... 
   Yukardaki karikatür, BM Genele Sekreterinin şu sıradaki yaklaşımını tam anlamıyla ortaya koyuyor. Tayyip Erdoğan heyecan içinde ve evliliğin biran önce gerçekleşmesini istiyor. Ancak, BM Genel Sekreteri asıl Denktaş'ın söyleyecekleri ile ilgili. Zira Denktaşın bu evliliği götürme niyeti olmadığını çok iyi biliyor. Damat bey konuşmadan da bu töreni tamamlama niyetinde değil. 
   
   ANNAN ALVARO' YU FEDA ETMEDİ... 
   Rauf Denktaş Alvaro Desoto'yu, başından beri sevmedi. Alvaro'nun kafasını alırsa bu işten daha kolay kaçabileceği hesabını yapmıştı. Bu tutumun Alvaro Desoto'nun kişiliği ile ilgisi yoktu. Desoto'nun Genel Sekreter ekibinden çıkarılması, Annan planının bir açıdan çökmesi anlamına gelecekti. Zira bu planı Desoto kadar bilen bir kimse yoktu. O planlamış, dışardan gelen desteklerle hazırlamıştı. 
   Türkiye, Desoto'nun kafasını isteyerek çok hata etti. 
   Önce, BM Genel sekreterinin Desoto'ya bu kadar sahip çıkabileceğini anlamadı. Ardından da, Desoto'nun ekipte kalmasının Türk tarafına daha büyük avantaj getirebileceğini hiç düşünmedi. Alvaro Desoto'yu itip kakmak yerine, onun bilgisinden yararlanmak daha iyi olmaz mıydı 
   Üstelik Desoto ne Kıbrıslı Rumlara aşık, ne de Yunanlılar için özel bir ilgisi var. Onu ilgilendiren tek unsur, Kıbrıs'ı çözmek. Türk tarafı ayak sürüdükçe, eleştirdi. Eleştirilince de Denktaş kızdı. 
   Bugün ne oldu 
   Annan Alvaro'yu Türk tarafına feda etmedi. 
   Gelin, bırakın Alvaro ile boğuşmayı da, siz kendi işinize bakın. 
   
   AB CEPHESİ SÖZLER İYİ ŞİMDİ MASADA GÖSTERİN 
   Avrupa Birliğinde Türkiye'nin Kıbrıs açılımı son derece olumlu bir etki yaptı. Özellikle de AB Komisyonunda, hayret edenler bile var. Üst düzey yetkililerle konuşurken, dikkatimi çekti. Şu ana kadar yapılan açıklamalardan son derece memnunlar, ancak hala bir kuşkuları var 
   "...Biz Türk tarafının daha önceki açılımlarını da yaşadık. Ancak ne zaman masaya oturulsa, Denktaş eski hesapları ortaya döker ve görüşmelerin orada batmasına yol açardı. Şimdi de merakla bekliyoruz. Acaba Denktaş ne yapacak Bu son açılım bir oyun mu, yoksa ciddi bir girişim mi Bunu da müzakereler başladıktan sonra anlayacağız..." 
   Anlayacağınız, alkışlayanlarda dahi bir kuşku var. 
   Eh aynı kuşkuculuk bizde de yok mu 
   Bizde Denktaş'ın ne yapacağını tam olarak bilemiyoruz. 
   Kıbrıs'ın üstüne yatmak isteyen çevrelerin nasıl oyunlar çevireceklerini de bilemiyoruz. 
   Bakalım hükümet sağlam durabilecek mi Yoksa bir süre sonra baskılara mağlup mu olacak 
   
   
   
   ABD CEPHESİ BİZE İSİM KOYMAYA ÇALIŞMAYIN    Türkiye tutturdu. Amerikan dışişleri bakanını işin içine sokacak ve adına da ya "arabulucu" diyecek veya "kolaylaştırıcı" etiketi koyacak. 
   Amerikalılar ise durmadan "Etiket yapıştırmaya kalkmayın. Merak etmeyin perde arkasında çalışacağız ve müzakerelerin rayından çıkmasını mutlaka önleyeceğiz." diyorlar. 
   Bizim ekip ise ısrarlı 
   " Yok yok bu işin adını koyalım. Kolaylaştırıcı kelimesi daha yakışır..." 
   Amerikalı tepinip durur, ancak dinletemez. 
   Powell' ın ne yapacağı aslında belli. Taraflara baskı yapacak, en önemlisi de en sonundaki final pazarlığı gerçekleştirecek. 
   Türk tarafı bu etiket pazarlığı bir yana, genelde istediğini elde etti. Daha fazlası olsa, belki daha iyi olurdu. Örneğin, Bush Tayyip beyin yanaklarından öpse ve ne muazzam işler yaptığını söyleseydi, herkes çok memnun olurdu. Ancak unutmayalım ki, Washington Yunanlıları ve Rumları da düşman etmek istemiyor. Bundan dolayı da çok fazla ortaya çıkma niyetinde değil. 
   
   
   
   BAYRAMINIZ MÜBAREK OLSUN...    İşte yeni bir bayram... 
   Bu defaki, eski yıllardakilere oranla daha rahat geçecek. 
   Ekonomik ve siyasi gelişmeler çok daha iyi. 
   İnsanlar geleceklerine daha umutlu bakıyorlar. 
   Kıbrıs konusunda son derece önemli gelişmeler yaşanıyor. Avrupa ilişkileri olumlu şekilde yürüyor. Sanki, rüyalarımızda gördüğümüz Türkiye yavaş yavaş gerçekleşiyor. 
   Önümüzdeki hafta bizde tatil yapacağız. 
   Bayram ertesi yine birlikte olacağız. 
   Nice sağlıklı ve güzel bayramlara... 
   
   KURBANINIZI, ZİHİN ENGELLİ ÇOCUKLARA ADAYIN 
   ERAM, Özel Eğitime Muhtaç Çocuklara Yardım Derneği, biliyorsunuz zihin engelli çocuklarımıza kollarını açan, onlara eğitim veren nadir kurumlarımızdan biridir. Avukat Hüseyin Yarsuvat'ın 1989 yılında temelini attığı ve hala desteklediği okulun ihtiyaçları var. İhtiyaç, zihin engelli çocuk sayısının artmasıyla birlikte büyüyor. 
   Bu çocuklar yemeklerini de okulda yiyiyorlar. Soğuk hava depolarında saklanan etler , onları aylarca besliyor. 
   Zihin engelli çocuklarımıza yardım etmek, sevapların en büyüğüdür. Kurbanlarınızı ERAM aracılığı ile kestirin. Kesenize uygununu siz seçin 
   
   Küçükbaş kurban fiyatı 300.000.000-500.000.000 TL arası 
   Büyükbaş kurban fiyatı 3.500.000.000-7.000.000.000 TL arası 
   
   Banka hesap numaraları 
   
   Türkiye İş Bankası Fatih şubesi 1272653 TL 
   Türkiye İş Bankası Fatih şubesi 639758 EURO 
   Ziraat Bankası Karagümrük şubesi 45525 TL 
   Ziraat Bankası Karagümrük şubesi 97937 EURO 
   Ziraat Bankası Fatih şubesi 125348 TL 
   
   NOT Gidip, kurbanlarınızla destek verdiğiniz okulu bir gezseniz, ne kadar dua aldığınızı, ne kadar büyük hayır işlediğinizi gözlerinizle görürsünüz. Yazmacı Hüsrev sokak no 5 Karagümrük Tel 0212 531 47 82- 533 10 09 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
