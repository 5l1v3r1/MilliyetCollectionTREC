<DOC>
<DOCNO> 233952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur36.html </URL>
<DATE> 2004/04/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Emekli sandığı ve Bağ-Kur'lu diyabet hastalarına yeni imkan... 
</HEADLINE>
<TEXT>

     Emekli Sandığı ve BAĞ-KUR'a bağlı diyabet hastalarının, Roche Diagnostik firmasına ait kan şekeri ölçüm cihazı çubuklarının parasını kurumlarından geri alabilecekleri bildirildi. 
     Hilton Oteli'nde düzenlenen basın toplantısında konuşan Roche Diagnostik Diyabet Ürün Yöneticisi Elvan Vezir, ''Accu-Chek Go'' adlı kan şekeri ölçüm cihazının 5 saniyede sonuç verdiğini söyledi. 
     Yapılan anlaşmayla, Emekli Sandığı ve BAĞ-KUR'a bağlı yaklaşık 700 bin diyabetli hastaya, bu cihazın parasının kurumlarca geri ödeneceğini belirten Vezir, böylece kişilerin kan şekerlerini düzenli olarak ölçerek, yaşam kalitelerini yükseltme imkanına sahip olacaklarını kaydetti. 
     Vezir, ''Hastalar sağlık raporu ile reçetelerini yazdırabilecekler. Daha sonra eczanelerden alacakları faturalar ve sağlık karneleriyle, bağlı bulundukları kurumun saymanlıklarına başvurmaları halinde ödedikleri ücreti geri alabilecekler'' diye konuştu. 
     İstanbul Üniversitesi İÜ Cerrahpaşa Tıp Fakültesi Metabolizma ve Diyabet Bilim Dalı Öğretim Üyesi Prof. Dr. Mücahit Özyazar da, kronik bir rahatsızlık olan diyabet için uygulanacak tedavinin, tipine ve hastanın genel sağlık durumuna göre belirlendiğini söyledi. 
     Prof. Dr. Özyazar, ''İnsülin kullanan diyabetliler, kullanacakları insülin miktarını, diyetlerini ve günlük bedensel işlevlerini kan şekeri ölçüm sonuçlarına göre ayarlamaktadır. Bu nedenle, düzenli kan şekeri takibi hastanın yaşam kalitesini yükseltebilir, uzun ve kısa vadeli komplikasyonların önüne geçebilir'' diye konuştu. 
     Kan şekeri kontrollerinin düzenli olarak yapılmaması ve tedavinin ölçülen şeker oranına göre düzenlenmemesi halinde diyabetlilerin böbrek yetmezliği, damar hastalıkları, körlük ve kalp krizine kadar uzanan ciddi komplikasyonlarla karşılaşabileceğini vurgulayan Prof. Dr. Özyazar, ''Diyabetli hastalar, kendi kendilerinin doktoru olmalı. Ancak, birçok diyabet hastası düzenli kan şekeri ölçümünü ekonomik koşulları nedeniyle düzenli yapamamakta'' dedi. 
     İngiltere'de sağlık alanında yaptığı çalışmalarla tanınan sivil toplum kuruluşu PharmacyHealthLink'in Yönetim Kurulu Başkanı Dr. Terry Maguire de, diyabet tedavisinde eczacıların üstlendiği role işaret etti. 
     Eczacıların tanı konulmamış diyabet hastalarının tespitinde önemli rol oynadıklarını vurgulayan Dr. Maguire, eczacıların, doktor ve hastayla diyabet ekibinin bir parçası olduğunu ifade etti. 
     Bu arada, diyabet hastalarının, her türlü soruları için ''0 800 211 36 36'' numaralı ücretsiz danışma hattından bilgi alabilecekleri bildirildi. 
     
</TEXT>
</DOC>
