<DOC>
<DOCNO> 227726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur39.html </URL>
<DATE> 2004/04/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Parçalanmış cesedi bulunan kadının torunu kayıp 
</HEADLINE>
<TEXT>

     İzmir'in Seferihisar İlçesi'nde, babaannesi ile birlikte 14 gün önce kaybolan 3 yaşındaki Ceyhun Sezgin'i arama çalışmalarını sürdüren jandarma, ormanlık alanda yaptığı aramada bir ipucuna rastlamadı. 
     AA muhabirinin aldığı bilgiye göre, babaanne Naciye Sezgin'e 44 ait ceset parçalarının, 3 gün önce Kavakdere Köyü yakınlarındaki ormanlık alanda bulunmasının ardından, İl Jandarma Alay Komutanlığı ekiplerinin, eğitimli köpeklerle sürdürdüğü arama çalışmaları tamamlandı. 
     Ormanlık alanda 3 gündür sürdürülen çalışmalarda, çocuğa ait ceset veya başka bir ipucuna rastlanmadığı belirtildi. 
     İl Jandarma Alay Komutanlığı bünyesinde soruşturmayı sürdürmek üzere özel ekipler kurulduğu, bu ekiplerin, Naciye Sezgin'in eşi ve yakın çevresi başta olmak üzere çok sayıda kişinin ifadesine başvurduğu bildirildi. 
     Özel ekiplerin, elde edilen bazı ipuçlarını değerlendirerek, belirledikleri şüpheli kişiler üzerinde de soruşturmalarını sürdürdükleri ifade edildi. 
     Seferihisar'da, 14 gün önce, cezaevindeki oğlu İsmail Sezgin'in 3 yaşındaki oğlu Ceyhun'la birlikte sabah gezintisine çıkan Naciye Sezgin'in 44 dönmemesi üzerine yakınları polise ve jandarmaya kayıp başvurusunda bulunmuştu. Kavakdere Köyü Mezarlığı yakınlarındaki ormanlık alanda, 3 gün önce, vatandaşların ceset parçalarına rastlamaları üzerine Seferihisar İlçe Jandarma Komutanlığı ekipleri, çevrede yaptıkları aramada, 100 metrelik bir alana dağılmış iki kadın bacağı, kafatası ve et parçaları bulmuştu. 
     Bulunan ceset parçalarının Naciye Sezgin'e 44 ait olduğu belirlenmişti. 
     
</TEXT>
</DOC>
