<DOC>
<DOCNO> 211095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur28.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri... Erciyes yolunda mahsur kalanlar kurtarıldı... 
</HEADLINE>
<TEXT>

     Kayseri'de yoğun tipi yüzünden Erciyes yolunda mahsur kalan 20 kadar araçtaki yaklaşık 60 kişi kurtarılarak kayak merkezine ulaştırıldı. 
     Erciyes'e gitmek üzere yola çıkan ve kayak merkezine 5 kilometre uzaklıkta yoğun tipi yüzünden kapanan yolda mahsur kalan 20 kadar araçta, aralarında kayak kursu öğrencilerinin de bulunduğu yaklaşık 60 kişi, Karayolları ve jandarma ekiplerinin yardımıyla kurtarıldı. Bu kişiler kayak merkezine ulaştırıldı. 
     Erciyes Kayak Merkezi'ne gitmek için yola çıkanlar, Hisarcık Beldesi çıkışında Jandarma Trafik Timleri'nce durduruluyor. Araçlar zincir takmış olsa bile yola devam etmelerine izin verilmiyor. 
     Tipinin kayak merkezinde de etkisini sürdürdüğü, telesiyej ve teleski tesislerinin çalıştırılamadığı, merkezde kayak yapılamadığı bildirildi. 
     Öte yandan, Kayseri-Kahramanmaraş, Kayseri-Malatya karayolu, kar yağışı ve tipi nedeniyle ulaşıma kapandı. Bu yönlere gidecek olan araçların, Pınarbaşı İlçesi'nde bekletildiği, Karayolları ekiplerinin yol açma çalışmalarını sürdürdüğü bildirildi. 
     
</TEXT>
</DOC>
