<DOC>
<DOCNO> 209443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun21.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da AKK reformcu adayların reddedilmesi savundu 
</HEADLINE>
<TEXT>

     İran'da muhafazakar Anayasayı Koruyucular Konseyi AKK , gelecek ay yapılacak milletvekili seçimine başvuran binlerce reformcu adayın reddedilmesini savundu. 
     AKK sözcüsü İbrahim Azizi, bugün düzenlediği basın toplantısında, AKK'nın daima yasayı uyguladığını, adayların reddedilmesiyle ilgili tartışmanın konseyin yasayı yorumlayış biçimine etkisi olmayacağını söyledi. 
     Azizi, ''AKK hiçbir şekilde sözünden dönmeyecek. Serbest seçimin halkın hakkı olduğuna inandığımız için AKK'ya içeriden ya da dışarıdan yapılacak baskıların yasaların uygulanışına etkisi olmayacak, AKK üstlendiği görevden hiçbir şekilde taviz vermeyecek'' dedi. 
     ''Bazı kişiler biz Müslüman'ız diyor, kimse onlara siz Müslüman değilsiniz demiyor. Önemli olan husus Müslümanlığın kurallarını pratikte yerine getirmektir'' diyen Azizi, konuşmaları ve davranışlarıyla İslam'a ya da anayasaya bağlı olmadığı fikrini uyandıran milletvekillerinin adaylıklarının reddedilmesi konusunda değişiklik olmayacağını belirtti. 
     Dini lider Ayetullah Ali Hamaney'in AKK'nın adayların reddedilmesiyle ilgili kararını yeniden gözden geçirmesi talebine ilişkin ne yapıldığı sorusuna Azizi, ''AKK adaylığı reddedilen kişilerin yaptığı şikayet başvurularını iki gün önce incelemeye başladı ve bu incelemeler 20 günlük yasal süre içinde tamamlanacak. Söz konusu olan kişilerin adaylığının reddedilmesine ilişkin kanıtlar sağlamsa adaylığı reddedilecek, sağlam değilse adaylığı onaylanacak'' yanıtını verdi. 
     AKK, ''İslam'a saygı göstermediği, İslam Cumhuriyeti ve anayasaya bağlı olmadığı'' gerekçesiyle 20 Şubat'ta yapılacak 7'inci meclis seçimi için başvuran 8157 kişiden 3605'inin adaylığını reddetmişti. 
     İran'da 20 Şubat'ta yapılacak 7'inci meclis seçiminde 7 milyondan fazlası genç olmak üzere 46 milyondan fazla seçmen oy kullanacak. 
     
</TEXT>
</DOC>
