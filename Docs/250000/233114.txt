<DOC>
<DOCNO> 233114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun51.html </URL>
<DATE> 2004/04/20/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Kıbrıs'ta referandum sonuçları 19.00'da açıklanmaya başlayacak 
</HEADLINE>
<TEXT>

     Kıbrıs'ta 24 Nisan'da yapılacak referandumda, KKTC'de 563 sandıkta 143 bin 648 seçmen oy kullanabilecek. Cumartesi günü 08.00'de başlayacak oy verme işlemi, saat 18.00'de tamamlanacak. Gayrı resmi sonuçların saat 21.00 sıralarında alınması bekleniyor. 
     Kıbrıs Sorununun Çözümüne İlişkin Halkoylaması Özel ve Geçici Kurallar Yasası'nın yürürlüğe girmesiyle başlayan referandum hazırlıklarını sürdüren Yüksek Seçim Kurulu YSK Başkanı Taner Erginel, düzenlediği basın toplantısında, 24 Nisan'a geri sayım sürerken yaptıkları çalışmaları, referandumda nasıl oy kullanılacağını ve sonuçların nasıl açıklanacağını anlattı. 
     Oy pusulasındaki ''Kıbrıs'ın Avrupa Birliği'ne birleşik olarak gireceği yeni düzeni hayata geçirecek Kuruluş Anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz '' sorusuna ''evet'' veya ''hayır'' diyerek tercih yapacak seçmenler, X işaretli mühür kullanacak. 
     14 Aralık 2003 Milletvekilliği Genel Seçimi'nde 141 bin 479 olan seçmen sayısı, aradan geçen 4 ayda 2169 artarak 143 bin 648'e yükseldi. 45 bin 91'i Lefkoşa, 37 bin 743'ü Gazimağusa, 26 bin 567'si Girne, 19 bin 490'ı Güzelyurt ve 14 bin 757'si İskele ilçesinde kayıtlı seçmenler, toplam 563 sandıkta oy kullanacak. Sandıklardan 167'si Lefkoşa, 146'sı Gazimağusa, 109'u Girne, 76'sı Güzelyurt ve 65'i de İskele ilçelerinde kurulacak. 
     
     ERGİNEL ''GEÇMİŞ SEÇİMLERDEN DAHA ÖNEMLİ'' 
     YSK Başkanı Erginel, ülkenin çok kritik bir süreçten geçtiğine işaret ederek, ''Geçmiş seçim ve halkoylamalarından daha önemli bir halkoylaması gerçekleştirmek üzereyiz'' dedi. 
     24 Nisan 2004 tarihinde yapılması öngörülen halkoylamasıyla ilgili yasanın, 22 Mart'ta Cumhuriyet Meclisi'nden geçtiğini ve 15 Nisan'da da Resmi Gazete'de yayımlanarak yürürlüğe girdiğini anlatan Erginel, YSK'nın geçmiş seçimlerde olduğu gibi bu halkoylamasında da tam bir tarafsızlık ve dürüstlük içinde görev yapacağını, demokrasi ilkelerini uygulayarak, halkın özgür iradesinin en iyi şekilde sandığa yansıması için çaba göstereceklerini vurguladı. 
     Erginel, 14 Aralık 2003 seçimlerinde 141 bin 479 olan seçmen sayısının, 18 yaşını dolduranlar, yeni kimlik kartı alanlar ve buna benzer nedenlerle arttığını, vefatlarla azaldığını belirterek, bilgi işlem merkezlerinden aldıkları bilgiye göre, dün itibariyle seçmen sayısının toplam 142 bin 971 olduğunu bildirdi. 
     Taner Erginel, 19 Nisan 2004 tarihli seçmen kütüğü kayıtlarına göre 142 bin 971 seçmenin ilçelere göre dağılımını şöyle verdi 
     Lefkoşa 44 bin 831, Gazimağusa 37 bin 617, Girne 26 bin 3, Güzelyurt 19 bin 423, İskele 14 bin 747. 
     16 Nisan'da askıya alınan sandık seçmen listelerine yapılan başvuru ve itirazların dün incelenip karara bağlandığını hatırlatan Erginel, bu değerlendirmeler sonucu seçmen sayısının 143 bin 648'e yükseldiğini açıkladı. 
     
     ''PARTİLERİN GÖRÜŞLERİNİ ANLATMASI ÖNEMLİ'' 
     YSK Başkanı Erginel, tüm siyasi partilerin görüşlerini halka anlatma olanağı bulmasının önemine işaret ederek, YSK'nın siyasal partilerin özgürce, fakat bir düzen içinde propaganda yapmalarını sağlamaya çalıştığını belirtti. 
     Erginel, propaganda süresinde çıkabilecek olayları önlemek için polisi dikkatli olmaya ve önceden tedbir almaya davet etti. ''Burada önemli olan, olaydan sonra cezalandırma değil, olay çıkmadan önce olay çıkmasını önleyecek tedbirleri almaktır'' diyen Erginel, referandum propagandasının 23 Nisan Cuma akşamı saat 18.00'de son bulacağını hatırlattı. 
     
     OY KULLANIRKEN NELER GEREKİYOR 
     Erginel, şöyle konuştu 
     ''Oy verme 24 Nisan 2004 tarihinde saat 08.00'de başlayacak ve aralıksız saat 18.00'e kadar devam edecektir. 
     Oyunu kullanmaya giden seçmenlerin kimliklerini ispatlamak için sandık kuruluna, üzerinde fotoğrafları bulunan KTFD veya KKTC kimlik kartı veya polis kimlik kartı veya KTFD veya KKTC pasaportu veya KKTC sürüş ehliyetinden herhangi birini sunmaları gerekir. 
     Oy verecek seçmene oy verme yerine girerken sandık kurulu tarafından 'X' işaretli bir mühür ile bir oy pusulası verilecektir. Oy pusulası üzerindeki EVET ve HAYIR kelimelerinin altında birer kare bulunmaktadır. Seçmen oyunu, karelerden birine 'X' mührünü basma suretiyle kullanacaktır. 
     Oy pusulasına mühür basıldıktan sonra, kutuya atılmadan önce 'X' mührü gizli kalacak şekilde pusulanın katlanması gerekir. Sandık kurulu mührü ile ilçe seçim kurulu mühürleri ise dış tarafta kalmalı ve bu mühürler sandık kuruluna gösterildikten sonra oy pusulası sandığa atılmalıdır.'' 
     
     GÖZLEMCİLER 
     YSK Başkanı Erginel, oy sayım işlemleri sürerken, gözlemcilerin geçersiz olduğunu düşündükleri oylara derhal itiraz etmesi ve itirazın reddi halinde bunun zapta geçirilmesi gerektiğini belirterek, parti temsilcilerinin oy sayım ve dökümü sonuçlanıp zapta geçirilinceye kadar sandık alanından ayrılmamasını istedi. 
     
     SONUÇLAR 19.00'DAN İTİBAREN 
     Oy verme işleminin tamamlanmasıyla saat 18.00'de parti temsilcileri ve gözlemcileri önünde sandıkların açılarak oyların sayılacağını kaydeden Erginel, sonuçların saat 19.00'dan itibaren açıklanacağını ve Lefkoşa Sarayönü'nde kurulacak dev ekrandan sonuçların duyurulacağını söyledi. 
     Taner Erginel, saat 21.00 civarında gayrı resmi sonucun ortaya çıkacağını tahmin ettiklerini bildirdi. 
     
     SANDIK KURULU BAŞKANLARINA BÜYÜK GÖREV 
     YSK Başkanı Taner Erginel, oy verme günü sandık kurulu başkanlarına büyük görev düştüğüne işaret ederek, ''Tamamen tarafsız ve dürüst bir şekilde görev yapmaları, her konuda parti gözlemcilerine ve seçmenlere itiraz olanağı vermeleri, verdikleri kararlarla tarafların güvenini sağlamaları büyük önem arz eder'' dedi. 
     ''Seçimin hatasız ve hilesiz yapılmasında siyasal partilerin sandık kurullarına atayacağı temsilciler ile gözlemcilere de önemli görevler düştüğünü'' kaydeden Erginel, ''Yasanın titiz düzenlemeler içerdiğini ve siyasi partilere hem temsilci hem de gözlemci atama hakkı verdiğini, partileri, bu kişileri atarken seçici davranmaları, deneyimli ve çalışkan kişileri atamaları konusunda uyardıklarını'' söyledi. 
     Erginel, gözlemcilerin usulsüz gördükleri sandık başı işlemlerine anında itiraz etmeleri gerektiğini ifade ederek, ''İtirazların reddi halinde, o anda karar verilmesi gereken bir durum varsa İlçe Seçim Kurullarına başvurmaları gerekir. Böyle bir durum yoksa itirazlarını zapta geçirtip, daha sonra İlçe Seçim Kurullarına itirazda bulunabilirler'' diye konuştu. 
     
     ''KÖKLÜ DEMOKRASİ GELENEĞİ'' 
     Referandumun hoşgörülü ortamda geçmesi için siyasi partilere görev düştüğünü kaydeden Erginel, sandık çevresinde de polisin sürekli görev yapacağını belirtti. 
     Erginel, ''KKTC halkının dünyanın en kültürlü ve en hoşgörülü halklarından biri olduğuna'' işaret ederek, ''KKTC'de köklü bir demokrasi geleneği vardır. Demokrasi, karşıt görüşte olanlara saygılı olmak ve onların da iradelerini özgürce kullanmasına yardımcı olmak demektir. KKTC halkının diğer büyük sınavlar gibi bu sınavdan da başarıyla çıkacağına inanıyoruz'' dedi. 
     
</TEXT>
</DOC>
