<DOC>
<DOCNO> 206775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun37.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da bombalı mektuplara karşı işbirliği... 
</HEADLINE>
<TEXT>

     Avrupalı yetkililere İtalya'nın Bologna kentinden yağdırılan bombalı mektuplar, Avrupa'daki güvenlik birimlerinin anarşist örgütler karşısında işbirliğine yönelmelerini de beraberinde getirdi. 
     İtalya İçişleri Bakanı Giuseppe Pisanu başkanlığında dün yapılan ve bombalı mektuplar konusunun ele alındığı toplantıya, İspanya, Yunanistan, Hollanda, Almanya, Fransa ve Belçika'nın terörle mücadele uzmanlarının da katıldığı öğrenildi. 
     Toplantıda, anarşist oluşumlarla mücadele edebilmek için, İtalya önderliğinde özel işbirliği yapılması konusunda mutabakat sağlandığı belirtildi. 
     ''İsyancı Anarşistler'' adlı örgütü Avrupa için bir tehdit olarak niteleyen uzmanlar, 15 gün sonra yeniden bir araya gelmeyi kararlaştırdı. İlk olarak da işbirliğinin artırılmasının yanı sıra AB ülkelerindeki anarşist oluşumların araştırılması hedefleniyor. 
     Güvenlik birimlerine göre, anarşist oluşumların en etkin oldukları ülkeler, İtalya, İspanya ve Yunanistan. Ancak bu kategoriye giren örgütlerin, diğer Avrupa ülkelerinde de faaliyetleri olduğu belirtiliyor. 
     Uzmanlar, anarşist oluşumların, farklı adlar altında faaliyet gösterdiklerinin altını çiziyor. 
     İtalyan güvenlik kaynakları, son bir yılda İsyancı Anarşistlerin İtalya'daki militan sayılarını ikiye katlamış olduklarına dikkati çekiyorlar. 
     Gayrı resmi Anarşik Federasyon, Beş C, Ateş ve Benzeşleri Kooperatifi, 20 Temmuz Tugayları, Uluslararası Dayanışma, Euro-muhalefet gibi örgütler de İtalya'da faal olan belli başlı anarşist oluşumlar arasında sayılıyor. 
     Anarşist oluşumların, Avrupa'yı, ''ABD'nin topal kopyası'' ve ''emperyalist bir blok'' olarak niteledikleri kaydediliyor. 
     
</TEXT>
</DOC>
