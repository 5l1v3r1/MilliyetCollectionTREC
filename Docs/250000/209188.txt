<DOC>
<DOCNO> 209188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/ekoz1.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİRKETLERDEN HABERLER 
</HEADLINE>
<TEXT>

   
   THY'de yüzde 30'a varan ucuzluk    SİNAN TOROS İstanbul 
   Türk Hava Yolları THY , indirimli bilet uygulamasındaki üç gün sınırlamasını kaldırıyor. 
   THY, 1 Aralık 2003'ten itibaren, bileti üç gün önceden almak kaydıyla ücretlerde yüzde 30'a varan indirim uygulamasındaki gün sınırının kaldırılacağını açıkladı. Yeni uygulamaya önümüzdeki pazartesi başlanacağı belirtilen açıklamada şöyle denildi 
   "Ekonomi Class'ta bilet ne zaman alınırsa alınsın yüzde 30'a varan indirim uygulanacak. İade ve değişikliklerde Ekonomi Class'a uygulanan sistem geçerli olacak. İade ve değişiklik, uçuştan 12 saat öncesine kadar ücretsiz, 12 saat içinde ise yüzde 30 cezalı olacak. Bayram gibi çok yoğun günlerde ve bazı hatlarda bu uygulama geçerli olmayacak." 
   
   Turkcell'e 100 milyon dolarlık murabaha    Turkcell, HSBC ve İslam Kalkınma Bankası önderliğindeki konsorsiyumdan 100 milyon dolarlık murabaha sendikasyon kredisi sağladı. Mal satımına dayalı sendikasyona ilişkin düzenlenen basın toplantısında konuşan HSBC Bank Genel Müdürü Piraye Antika, ilk önce 75 milyon dolar olarak düşünülen sendikasyonun kredi veren kuruluşların talebiyle 100 milyon dolara çıktığını söyledi. 
   Geçmişte birtakım finans anlaşmaları yaptıklarını, ilk kez HSBC ve İslam Kalkınma Bankası ile çalıştıklarını belirten Turkcell Genel Müdürü Muzaffer Akpınar da sağlanan murabaha sendikasyonunun tamamının Türkiye'de şirketin bu yılki altyapı yatırım bütçesinin karşılanmasında kullanılacağını bildirdi. 
   
   Çankaya'ya yeni alışveriş merkezi    Ankara'nın Çankaya semtinde 110 milyon dolarlık yatırımla inşa edilen Aymet - Çankaya Alışveriş Merkezi'nin, ağırlıklı olarak alım gücü yüksek müşterilere hizmet vermek üzere yıl sonunda hizmete girmesi bekleniyor. Aymet Çankaya Turizm ve Ticaret Merkezi'nin projesi, alışveriş merkezinin yanı sıra 5 yıldızlı bir otel, bir sağlık ve spor kulübü ile otoparkı da içeriyor. 
   Alkaş Alışveriş Merkezleri Danışmanlık Genel Müdürü Avi Alkaş, alışveriş merkezinin hedef kitlesinin diplomat ve bürokrat eşleri, politikacılar ve işadamları olacağını belirtti. Aymet Çankaya Turizm ve Ticaret Merkezi Yönetim Kurulu Başkanı Ahmet Hattat da merkeze isim arandığını ve yapıya bulduğu ismi verilecek olan kişiye 25 bin dolar ödül verileceğini söyledi. 
   
   Sony notebook'un pazar hedefi yüzde 4    Özel Bilgi İşlem Genel Müdürü Güven Özek, bilgisayar ürünlerinin Türkiye distribütörlüğünü yaptıkları Sony'yi notebook pazarında bu yıl yüzde 4 pazar payına ulaştırmayı hedeflediklerini söyledi. Yılın ikinci yarısından itibaren Anadolu'daki satışlara ağırlık vereceklerini belirten Özek, "Sony'yi notebook pazarında ilk üçe sokmaya çalışıyoruz" dedi. Özek, ucuz notebook satışının olumsuz etkilerinin yanında pazarı daha tanınır hale getirdiğini de kaydetti. 
   Özek, bu yıl Sony'nin fotoğraf makineleri, dijital kameraları, projeksiyon ve plazmalarının da dağıtımını üstlendiklerini dile getirdi. 
   
   
</TEXT>
</DOC>
