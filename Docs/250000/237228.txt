<DOC>
<DOCNO> 237228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy23.html </URL>
<DATE> 2004/05/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Çiçek ''Anayasa değişikliği ile özgürlük alanı genişletiliyor'' 
</HEADLINE>
<TEXT>

     Adalet Bakanı Cemil Çiçek, Anayasa'da yapılamak istenen değişiklikle hak ve özgürlüklerin daha fazla teminat altına alınmasının amaçlandığını belirterek, ''Özgürlük alanı genişletiliyor, sivil inisiyatifin genişlemesine ve gelişmesine imkan hazırlanıyor'' dedi. 
     TBMM Genel Kurulu'nda Anayasa değişikliği teklifinin görüşmeleri sırasında konuşan Çiçek, 1982 Anayasası'nın bugüne kadar 8 kez değiştirildiğini hatırlatarak, ancak yapılanların yeterli olmadığını ve yeni bir değişiklik ihtiyacının doğduğunu söyledi. 
     1982 Anayasası ile bugün yapılan değişiklikler arasında felsefe farklılığı bulunduğuna işaret eden Çiçek, ''1982 Anayasası yapılırken, öncelik verilen güvenliktir. Demokratik rejim askıya alınmıştı. Güvenliğin olduğu yerde yasaklar ve yasaklamalar olur. Yasaklar esastır, özgürlükler istisnadır. Çünkü özgürlüklerin kullanılması halinde güvenliğin tehlikeye girebileceği gibi bir endişe, ister istemez Anayasayı yapanlara egemen olur'' diye konuştu. 
     Soğuk savaş şartlarının ortaya çıkardığı sorunların büyük ölçüde ortadan kalktığına, 2004 yılına gelindiğinde önceliğin demokrasi, hak ve özgürlükler olduğuna, bireyin hak ve özgürlüğünün tüm tercihlerin önüne geçtiğine işaret eden Çiçek, ülkenin güvenliği ve bütünlüğünü sağlamanın yolunun yasak ve yasaklamalardan değil, özgürlüklerden geçtiğini vurguladı. 
     Çiçek, ''Eğer yasaklar ve yasaklamalar bir ülkenin bütünlüğünü, kalkınmasını sağlamış olsaydı, dünyanın en kalkınmış, en birlik ve bütünlük içindeki ülkelerin komünist ülkeler olması gerekirdi. Komünist sistem, yasakların en ayrıntılı olarak uygulandığı rejimin adıdır. Buna rağmen oralar birlik ve beraberliğini sağlayamamış, şimdi onlardan bir kısmı 1 Mayıs'tan itibaren hak ve özgürlüklerin öne çıktığı ülkelerin safında yer almıştır'' görüşünü kaydetti. 
     
     ''BU DEĞİŞİKLİKLERİN SON OLMASINI İSTERDİK'' 

     ''Bu değişikliğin son olmasını arzu ederdik'' diyen Çiçek, ancak sorunların bununla halledilmediğini, bundan sonraki düzenlemede ''keşke şu madde, şu şekilde düzenlenseydi, daha iyi olurdu'' denilenlerin son bir paket içinde değerlendirilmesinde fayda olduğunu söyledi. 
     Yapılan değişikliklerin Türkiye'nin ihtiyacı için olduğuna dikkati çeken Çiçek, ''Bu değişikliklerin hepsi ülke, vatandaşlar içindir. AB hedefinin, belki bu isteğimizin gerçekleşmesi, ihtiyaçlarımızın karşılanması noktasında tetikleyici rolü var. Takvime bağlı süreç işlediği için normal zamanda ihmal edebileceğimiz değişiklikleri daha hızla yapmamıza imkan veriyor'' dedi. 
     Çiçek, AB üyeliğinin Türkiye'nin hedefi olduğunu, 41 yıllık bir konunun devlet politikası haline geldiğine işaret ederek, AB hedefinin, sadece 22. Dönem Parlamentosu ve 59. Hükümet'in değil, bundan önceki ve sonraki hükümetlerin titizlikle sürdüreceği modernleşme projesi olduğunu söyledi. Bu amaçla, devletin en temel düzenlemesinin de AB standartlarına göre gözden geçirilmesinde yarar olduğunu kaydeden Çiçek, 10 maddelik değişikliğin bir kısmının daha önce yasalardaki düzenlemeler gereği yapıldığını, diğer bir bölümünün ise önemli kazanımlar olduğunu kaydetti. 
     
     ''ÖZGÜRLÜK ALANI GENİŞLETİLİYOR'' 

     Çiçek, yapılan değişiklikle, ''hak ve özgürlüklerin daha fazla teminat altına alınmasının'' amaçlandığını, özgürlük alanının genişletildiğini, sivil inisiyatifin genişlemesine imkan hazırlandığını bildirdi. Çiçek, ''Bunlar aslında başka ülkelerin büyük mücadeleler sonrasında elde ettiği kazanımlardır. Söylenildiği kadar kolay kazanımlar değildir. Türkiye, AB ile bağlantılı olarak, hak ve özgürlükleri teminat altına almaya ve özgürlük alanını genişletmeye kadirdir. Bu parlamento da bunu rahatlıkla yapmaktadır'' dedi. 
     Yapılan değişiklikle, adil yargılanma hakkının teminat altına alındığına ifade eden Çiçek, bunun Hükümet programında da yer aldığını hatırlattı. 
     Türkiye'nin geçmişte yaşadığı zorlukların önemli kısmının devlet yönetiminin yeteri kadar şeffaf ve saydam olmamasından kaynaklandığını belirten Çiçek, demokratik hukuk devletinde millet adına yapılan her işlemin Parlamento tarafından denetlenmesi gereğini vurguladı. Çiçek, ''Anayasamızda geçmişten kalmış bazı kısıtlamalar vardı, bunları ortadan kaldırmış oluyoruz'' dedi. 
     
     YARGI BAĞIMSIZLIĞI 

     Kişisel görüşlerini dile getiren AK Parti Konya Milletvekili Ahmet Işık, Türkiye'nin evrensel oluşumun dışında kalamayacağını belirterek, ''Türkiye çok zaman kaybetmiştir ama şimdi kaybedecek zamanı kalmamıştır. 22. Dönem Parlamentosu, Türkiye'nin önünü açmaya devam ediyor'' dedi. 
     CHP Adana Milletvekili Uğur Aksöz, Anayasa değişikliklerinin ''paketler'' halinde gerçekleştirilmesini eleştirerek, Anayasa'nın tümünün bir defada değiştirilmesini önerdi. 
     Değişiklikle Devlet Güvenlik Mahkemeleri'nin DGM kaldırıldığını hatırlatan Aksöz, ''Hakimler ve Savcılar Yüksek Kurulu'nda Bakan ve Müsteşar üye olarak kalmaya devam ettikçe yargı bağımsız olamaz. Yargı bağımsız olmadıktan sonra DGM'leri kaldırsanız ne olur'' diye konuştu. 
     Türkiye'de çok çeşitli yargı bulunduğunu ifade eden Aksöz, tıpkı eğitimin birliği gibi yargıda da birlik sağlayacak yasal düzenlemelerin TBMM'ye getirilmesini istedi. 
     CHP'nin kadınlara pozitif ayrımcılık tanınması için birinci maddede önerge vereceğini bildiren Aksöz, önergelerine destek istedi. 
     Konuşmalardan sonra, ad okunarak teklifin maddelerine geçilmesi için gizli oylamaya geçildi. Milletvekilleri, Genel Kurul'da oluşturulan kabinlerde oylarını kullanıyor. 
     Görüşmeleri, kadın derneklerinden çok sayıda temsilci de izliyor. 
     
</TEXT>
</DOC>
