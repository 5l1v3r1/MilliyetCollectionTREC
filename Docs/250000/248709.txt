<DOC>
<DOCNO> 248709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko31.html </URL>
<DATE> 2004/06/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tırmanan şiddet, S.Arabistan'ın petrol üretimini tehdit ediyor 
</HEADLINE>
<TEXT>

     Dünyanın en büyük petrol üreticisi Suudi Arabistan'da, tırmanan şiddetin uzun dönemde ülkenin petrol üretimini olumsuz etkileyebileceği bildiriliyor. 
     Özellikle, petrol sektöründe çalışan yabancıları ve ailelerini hedef alan şiddet olaylarının yabancı personel arasında giderek derinleşen bir huzursuzluk yarattığı, bazı yabancıların ülkeyi terk ettiği kaydediliyor. 
     Gözlemciler, ülkeden ayrılan yabancı teknisyen ve mühendislerin sayısının şu an için Suudi Arabistan'ın günlük 9 milyon varillik petrol üretiminde bir aksama yaratacak boyutta olmadığını, ancak uzun vade için tedirginlik verici bir işaret olduğunu söylüyorlar. 
     Sektör kaynakları, bazı mühendis ve teknisyenlerin ne kadar yüksek ücret önerilirse önerilsin, Suudi Arabistan'da çalışmayı kabul etmediklerini belirterek, mevcut şiddet atmosferinin uzun süre devam etmesi halinde, ülkenin zengin petrol yataklarını işletmeye yetecek uzman işgücünü sağlayamayabileceğine dikkat çekiyorlar. 
     
</TEXT>
</DOC>
