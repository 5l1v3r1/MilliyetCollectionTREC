<DOC>
<DOCNO> 214566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur21.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'daki binada çöküş nedeni birden fazla 
</HEADLINE>
<TEXT>

     Konya'da çöken ve kurtarma çalışmalarında temeline kadar inilen binanın 3 boyutlu modelinin oluşturulabilmesi için gerekli verilerin toplanmakta olduğu bildirildi. 
     Konya Cumhuriyet Başsavcısı Zafer Sipahi başkanlığında, binanın çöküş nedeninin ve sonradan fiziki durumuna müdahale edilip edilmediğinin araştırılması için yürütülen çalışma sürüyor. 
     Bu amaçla iş makineleri, binanın bodrum katından sonra binanın temeline kadar indi. Bilirkişi heyetiyle koordineli olarak çalışan, üst katlar dahil binanın çeşitli bölümleri ile temelinden kum, çimento, demir gibi malzeme örnekleri alan inşaat mühendisleri, temelin bazı noktalarından da numuneler alıyor. 
     Parça örnekleri dışında her aşamada çeşitli ölçümler de yapıldığını belirten yetkililer, ''Binanın en alt noktasına gelininceye kadar çalışmalarımız devam edecek. Bu çalışmanın amacı ise binanın 3 boyutlu modelinin bilgisayar ortamında oluşturulabilmesidir. Bu da nihai raporu hazırlayacak bilirkişi heyetinin işini büyük oranda kolaylaştıracak'' dedi. 
     Binanın çökme nedenini, bazı kolonların kesilmesi iddiaları gibi tek bir nedene bağlamanın yanlış olduğunu belirten yetkililer, şunları kaydetti 
     ''Binaların yıkılmasının, kesinlikle sadece bir nedeni olmaz. Basit bir trafik kazasında bile şoförün birine 2 puanlık, diğerine 5 puanlık, kazanın meydana geldiği yolun fiziki durumuna ise 2 puanlık kusur payı verilebiliyor. Bunun gibi, bu binanın yıkılmasının da sadece bir değil, birden çok nedeni bulunmaktadır. Çalışmalar tamamlandıktan sonra her şey ortaya çıkacaktır.'' 
     
</TEXT>
</DOC>
