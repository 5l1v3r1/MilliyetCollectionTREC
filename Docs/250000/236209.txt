<DOC>
<DOCNO> 236209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy07.html </URL>
<DATE> 2004/04/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Adalar'a özel teşvik geliyor... 
</HEADLINE>
<TEXT>

     AK Parti Balıkesir Milletvekili Turhan Çömez, adalarda istihdamın yaratılması ve yatırımların özendirilmesi amacıyla yasa teklifi hazırladı. 
     Adalarda Yatırımların ve İstihdamın Teşviki Hakkında Kanun Teklifi'nin gerekçesinde, kalkınmışlık düzeyinin çok düşük olduğu adaları tecrit koşullarından kurtarmak, insanların yaşam koşullarını kolaylaştırmak, dışarıya verilen göçün önüne geçilmesinin amaçlandığı belirtildi. Gerekçede, adaların coğrafi özelliğinden kaynaklanan zorlukların ortadan kaldırılmasının, doğal çevrenin üstün özelliklerinin ve kültürel mirasın işletmecilik mantığıyla kalkınmaya dahil edilerek sürekli kalkınmanın sağlanmasının ve işsizliğin azaltılmasının hedeflendiği kaydedildi. 
     Teklif, Gökçeada, Bozcaada, Marmara Adası, Avşa Adası, Paşalimanı Adası ile Ekinlik Adası'nı kapsıyor. 
     Yerleşim alanı olan ve olmayan adalarda vergi teşvikleri uygulamak, enerji desteği sağlamak, işverenlere sosyal sigortalar prim desteği sağlayarak yatırım ve istihdam imkanı yaratılması amacını taşıyan teklif, Türkiye Denizcilik İşletmeleri'nin adalarda üstlendiği deniz taşımacılığında navlun ve yolcu ücretlerinde özel indirim yapılmasını da içeriyor. 
     Adalarda görev yapacak memurlara özel teşvikler verilmesinin yanı sıra ilave istihdam yaratmaya yönelik demirbaşa kaydedilecek araç alımları ile üretilen mal ve hizmetlerden KDV alınmaması, doğrudan ithal edilen ürünlerde KDV oranının yüzde 13 olarak uygulanması, devlete ait yarım kalmış yatırımlar ile atıl durumdaki tesislerin, ihale yoluyla en fazla istihdam sağlamayı taahhüt eden yatırımcıya 30 yıl süreyle ücretsiz tahsis edilmesi de yer alıyor. 
     
</TEXT>
</DOC>
