<DOC>
<DOCNO> 220183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/spo03.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun'dan atak 
</HEADLINE>
<TEXT>

   Liste çalışmalarını hızlandıran Galatasaray eski başkanının, Eren Talu, Tuncer Hunca ve Abdurrahim Albayrak'ın yanısıra Selçuk Uygur'u yönetimine alacağı öğrenildi 
   EROL DEMİRKOL 

   
   Eski ekibiyle devam 
   MEHMET Cansun, seçim öncesi liste çalışmalarına ağırlık verdi. Eski başkanın, geçtiğimiz dönemde birlikte çalıştığı Eren Talu, Tuncer Hunca ve Abdurrahim Albayrak'a yeni yönetiminde de görev vereceği öğrenildi. Cansun'un listesine almak için uğraş verdiği bir diğer ismin Selçuk Uygur olduğu bildirildi. Cezası olan Yiğit Şardan'ın durumu henüz netlik kazananmdı. 
   
   Canaydın sessiz 
   YENİDEN seçimlere katılma kararı alan Özhan Canaydın, listesine alacağı isimleri sır gibi saklıyor. Başkan'ın üyelerle temas halinde olduğu ifade edildi. Cansun ile ittifak kurmasına kesin gözüyle bakılan Alp Yalman ve Turgay Kıran ise gelişmelere göre liste yapacak. Bir diğer aday Yılmaz Toköz de seçimler öncesinde sessizliğini koruyor. 
   
   Yemekte buluştular    RAŞİT ALTUN 

   KONGRE öncesinde renklerini seçerek başkan adaylığı için yollarını açan Mehmet Cansun, Alp Yalman ve Turgay Kıran dün öğle yemeğinde bir araya geldi. Borsa Lokantası'ndaki gizli buluşma yaklaşık 1.5 saat sürdü. Adayların Mehmet Cansun'un başkanlığı altında buluşmaya sıcak baktığı öğrenildi. 
   RENK seçiminden sonra soruları yanıtlayan Kıran, Cansun ile birlikte çalışmaya yeşil ışık yaktı. Kıran, "Galatasaray'ın iyiliği için ne gerekiyorsa yapmaya hazırız" dedi. Bu arada Alp Yalman ve Turgay Kıran'ın çarşamba günü de Başkan Özhan Canaydın ile buluşacağı açıklandı. 
   
   Herkesin rengi belli       ERHAN TELLİ 

   Beş aday katıldı 
   GALATASARAY'DA 20 Mart'ta yapılacak Olağan Genel Kurul Toplantısı öncesinde beş başkan adayı renk seçimine katıldı. Özhan Canaydın'ın yanısıra, adaylıklarını daha önce açıklayan Yılmaz Toköz ve Turgay Kıran'ın ardından, eski başkan Mehmet Cansun ile eski başkan ve halen Canaydın yönetiminde yer alan Alp Yalman, başkanlığa aday olduklarını dün resmileştirdi. 
   Talu temsil etti 
   BEYOĞLU'NDAKİ kulüp birasında gerçekleştirilen toplantıya adaylardan Mehmet Cansun'un yerine bir önceki yönetimde de yer alan Eren Talu katılırken, diğer dört başkan adayı ise kendileri hazır bulundu. Kongrede Özhan Canaydın kırmızı, Mehmet Cansun yeşil, Alp Yalman sarı, Turgay Kıran mavi, Yılmaz Toköz de gri renkli oy pusulaları ile yarışacak. 
   
   
</TEXT>
</DOC>
