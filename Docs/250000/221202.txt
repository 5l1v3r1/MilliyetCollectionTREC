<DOC>
<DOCNO> 221202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun22.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almodovar'dan son filmini eleştiren Kilise'ye sert yanıt .. 
</HEADLINE>
<TEXT>

     İspanyolların ünlü yönetmeni Pedro Almodovar, son filmini eleştiren Kilise'ye yüklendi. Almodovar, ''Kilise, kendi yaptıklarıyla her geçen gün gözden düşüyor. Her gün daha vahşice şeyler okuyoruz'' dedi. 
     ''La Mala Educacion'' Kötü Eğitim adlı son filmiyle Kilise'nin eleştirisini alan Almodovar, İspanya'da 1960'lı yıllarda bir Katolik okulundaki iki erkek çocukla bir rahibin yıllar sonra biraraya gelmesini anlatan filmi hakkında, ''Film, gerçekler üzerine kurulu. Bir yasak aşkı anlatıyor'' dedi. 
     Son yıllarda rahiplerin kız ve erkek çocuklarını hedef alan cinsel taciz skandallarının ortaya çıkmasıyla ciddi zarar gören Katolik Kilisesi'nin, ''Kötü Eğitim'' filmiyle daha da zarar göreceği savunuluyor. Tartışma konusu olan son filmini 10 yıldır planladığını söyleyen Almodovar, İspanyol basınına verdiği demeçlerde, ''Din, filmimin ana öğesi değil. Film üzerine yapılan tartışmaların sinemanın dışına çıkması benim hoşuma gidiyor. Polemik, Mel Gibson'un 'İsa'nın Çilesi' filminde olduğu gibi sizin promosyonunuz oluyor'' dedi. 
     ''Kötü Eğitim'' ile ilgili ''Aşırı korku duyuyordum. Çünkü polemiklere düşmeden, reşit olmayanlara yönelik cinsel taciz üzerine film çekmek zor. Ben bunu ateşten uzak tutmaya çalıştım. Ama olan bir şeyi seyirciye yeterli derecede vermek gerekiyor'' diyen Almodovar, bu konuya kimsenin el atmasına izin verilmemesi gibi bir hususun söz konusu olamayacağını kaydetti. 
     Oscar ödüllü yönetmen, bundan sonra yapacağı yeni filmde yeniden komediye dönmek istediğini belirtti. 
     ''Kötü Eğitim'' 19 Mart'ta İspanya'da gösterime girecek. 
     
</TEXT>
</DOC>
