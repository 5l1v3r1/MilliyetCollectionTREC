<DOC>
<DOCNO> 227725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur38.html </URL>
<DATE> 2004/04/01/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gaspçı, baltayı taşa vurdu 
</HEADLINE>
<TEXT>

     Muğla'nın Fethiye İlçesi'nde, bir market sahibi, yolunu keserek paralarını almak isteyen kişilerden birini ayağından silahla yaraladı. 
     AA muhabirinin aldığı bilgiye göre, Marla Otel'in yanında tabancayla bir kişinin yaralandığı ihbarı üzerine polis olay yerine geldi. Ayağından yaralı Ufuk Ü. Devlet Hastanesi'ne kaldırıldı. Üzerlerinde bıçak bulunan Ufuk Ü.'nün arkadaşları Gökhan K, Mustafa D. ve görgü tanıkları karakola götürüldü. 
     Olayının sanığı olduğu belirlenen market sahibi Eşref E. de kullandığı silahla karakola geldi. 
     Eşref E. ifadesinde, marketini kapatıp 48 FE 799 plakalı otomobille evine giderken, eli bıçaklı 3 kişinin, otomobilin önüne atladığını, aracın camlarını kırmaya ve koltuktaki para çantasını almaya çalıştığını, yanında bulunan ruhsatsız silahla önce havaya sonra da yere ateş ettiğini, seken kurşunun saldırganlardan birine isabet etmesi üzerine olay yerinden kaçtığını söyledi. 
     Görgü tanıkları da Eşref E'nin ifadesini doğruladı. 
     Zanlılardan Ufuk Ü'nün sağlık durumunun iyi olduğu bildirildi. 
     Emniyet Müdürlüğü yetkilileri, sorgularının ardından, Eşref E'nin ''ruhsatsız tabanca bulundurmak ve adam yaralamak'', gasp, hırsızlık gibi çeşitli suçlardan sabıkalarını bulunan Gökhan K, Mustafa D. ve Ufuk Ü'nün ise ''gaspa tam teşebbüs'' suçundan Fethiye Cumhuriyet Başsavcılığı'na sevk edileceklerini bildirdi. 
     
</TEXT>
</DOC>
