<DOC>
<DOCNO> 206290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/guncel/gun02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi miras kilit altında... 
</HEADLINE>
<TEXT>

      ŞÜKRAN ÖZÇAKMAK İstanbul 
   
   İkisi de İstanbul'daki Bizans dönemine ait yapı. Biri çökmek üzere, diğeri son anda kurtarılmış. Biri manastır, diğeri patrikhane ve her ikisinde de mozaik işlemeler var. İkisi de turistlerin ilgisini çekecek nitelikte ama kapıları kilitli. Kültür Bakanlığı bu iki tarihi mirası koruyacak parayı bulamayınca, Ayasofya Müze Müdürlüğü, İstanbul Valiliği Çevre Koruma Vakfı'ndan para istemek zorunda kaldı. Vakıf, talep doğrultusunda 100 milyar lira ödenek çıkardı. 
   
   10 kamyon atık 
   Bu paranın 50 milyar lirasıyla, çatısı olmayan ancak halen mozaikleri ve duvarlarıyla ayakta kalmayı başarmış İmrahor Anıtı'nın İlyas Bey Camii tarih kalıntısı duvarları üzerine demir parmaklıklar dikildi. Mozaiklerin üzerini kapatan toprak temizlendi, 10 kamyon kadar atık çıkarıldı. Vatandaşın içeri girmesini önlemek için de kapısına kilit vuruldu. 
   Diğer 50 milyar lira ile de Hz.İsa ve onu koruyan meleklerinin mozaik ve fresklerinin bulunduğu Fethiye Müzesi'nin Pammakaristos Manastırı çevre düzenlemesi yapıldı. Bahçesi çimlendirilip açık müzeye dönüştürüldü. Ancak personel ataması yapılmadığı için kapısı kilitli. Ayasofya Müze Müdürlüğü, 3 güvenlik görevlisi atanırsa müzenin ziyarete açılabileceğini belirtiyor. 
   Ayasofya Müze Müdürü Mustafa Akkaya ise şöyle dedi "Fethiye Müzesi, önceleri patrikhane olan Fethiye Camii'nin içerisinde yer alıyor. Cami ve devamında fresklerin bulunduğu müzenin bir arada olması ve günümüze kadar bu şekilde korunabilmesi açısından çok önemli bir kültür. Gerekli olan güvenlik sağlandıktan sonra ziyarete açılacak. İmrahor Anıtı ise Bizans dönemine ait en eski yapı. Maalesef restorasyon için yeterli kaynak yok." 
   
   
   
</TEXT>
</DOC>
