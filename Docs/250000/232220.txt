<DOC>
<DOCNO> 232220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/guclu.html </URL>
<DATE> 2004/04/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ek ücret kime verilmeli Doğu'ya mı, İstanbul'a mı 
</HEADLINE>
<TEXT>

   
   Milli Eğitim Bakanlığı Doğu ve Güneydoğu'daki öğretmenlere ek ücret ödenmesi için yasa tasarısı hazırlamış. Böylece bu bölgelerde öğretmenliği cazip hale getirecekmiş. 
   Bu yasa tasarısı da gösteriyor ki Milli Eğitim Bakanlığı, bırakın Türkiye gerçeklerini, kendi öğretmenlerini bile tanımıyor. Ek ücret vererek, doktorları Doğu'ya gönderebildiler mi ki öğretmenleri gönderebilsinler. 
   Dahası, eğer ille de birilerini ek ücret verilecekse, bunlar kırsaldakiler değil büyük kentlerdekiler olmalı. Asıl mağdur olan onlar. Ev kirası, ulaşım giderleri, hayat pahalılığı derken ayakta duracak güçleri kalmadı. 
   Sadece Doğu ve Güneydoğu Anadolu değil, İstanbul'un, İzmir'in köylerine, kasabalarına da hiçbir öğretmen gitmek istemiyor. Çünkü altyapı yok. Çünkü öğretmenlik bir gönül mesleği olmaktan çoktan çıktı. 
   Kemal Gürüz mantığı ile ancak bu kadar öğretmen yetiştirilir. Nerde o Cumhuriyet'e ışık veren öğretmenler, nerde YÖK öğretmenleri 
   Eskiden ülkemin her karış toprağı benim vatanımdır diyen ve Doğu - Batı ayrımı gözetmeksizin yurdun en ücra köşesine koşa koşa giden öğretmenler yetiştirilirken, şimdi para ile kandırmaya çalıştığımız öğretmen kuşağı ile karşı karşıyayız. 
   Türk eğitim sisteminin en önemli sorunu öğretmendir. Ama nedense bu konu hiç masaya yatırılmıyor. Nasıl yetiştirileceklerinden görev bölgelerinin belirlenmesine kadar her şey en ince ayrıntısına kadar yeniden düzenlenmelidir. Yoksa ne öğretmenlerin morali düzelir ne de eğitim sistemimiz. 
   Bu konuda neler yapılabilir İşte bazı satır başları 
   Bugünkü YÖK düzeninde, görevine aşık öğretmenler maalesef yetişmiyor. Eski yükseköğretmen okulu modeline dönülmese bile eğitim fakültesini bitiren herkes öğretmen olmamalı. Öğretmen akademileri bir an önce açılmalı ve burada bir - iki yıl mastır yapmayan göreve atanmamalı. 
   İlk kez göreve atananlar, kırsala değil aksine merkezlere gönderilmeli ki pişsinler. Ne hayat tecrübesi ne de öğretmenlik tecrübesi olan gençlerin tek başına kuş uçmaz, kervan geçmez bölgelere gönderilmesi eğitim adına yüz karasıdır. 
   Öğretmenleri, stajyer, uzman, başöğretmen diye sınıflandırmak, öğrenciler gibi onları da dershane kapılarına düşürmenin ötesinde bir işe yaramaz. 
   Yerel yönetimler, öğretmenin barınma ve yol sorununu çözmekle görevlendirilmelidir. 
   Atama, zorunlu hizmet ve yer değiştirmeler, adilane yapılmalı ve hiç kimse için ayrıcalık söz konusu olmamalıdır. Öğretmenlik mesleğini seçen herkes bilmeli ki günü geldiğinde kendisi ülkenin her yerinde görev yapacaktır ve bu hiçbir şekilde ertelenmeyecektir. 
   Mesleki yeterlilik, her 5 yılda bir yeniden değerlendirilmelidir. Eksiği olanlar hizmetiçi eğitime alınmadan yeniden göreve iade edilmemelidir. 
   Öğrencilerinin başarısı, öğretmen terfiinde rol oynamalıdır. Okul birincisi de dahil tüm öğrencileri üniversiteyi kazanamayan liselere ve öğretmenlerine hesap sorulmalıdır. 
   MEB bütçesine ek kaynak yaratılarak, öğretmenlerin ikinci, üçüncü iş yapmalarının önü kesilmeli ve maaşları saygın bir şekilde yaşayacak düzeye getirilmelidir. 
   Okuyan, araştıran, mastır, doktora yapan, üreten öğretmenler teşvik edilmeli, çalışan ile çalışmayan birbirinden ayrılmalıdır. 
   Özetin özeti Öğretmenliği yeniden kutsal meslek konumuna getirmeden eğitimde yol kat etmemiz mümkün değil. Onun için öğretmenliği bir iş kapısı olmaktan çıkartıp hak ettiği konuma getirmeliyiz. Bunu sadece onlar için değil, çocuklarımız ve Türkiye'nin geleceği için gerçekleştirmeliyiz. 
   
      
   
   
   
</TEXT>
</DOC>
