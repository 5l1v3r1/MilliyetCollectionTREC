<DOC>
<DOCNO> 220499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonların "Ohigan Günü" çiçekleri Antalya'dan... 
</HEADLINE>
<TEXT>

     Japonların 21 Mart'ta gerçekleştirilen Ohigan Günü çiçeklerinin Antalya'dan gönderileceği bildirildi. 
     Antalya Kesme Çiçek İhracatçıları Birliği Başkanı Lütfi Göbüş, AA muhabirine yaptığı açıklamada, Japonlar tarafından atalarının mezarlarının ziyaret edilerek çiçek konulması ve mezarlarının temizlendiği gün olan Ohigan Günü'nün 21 Mart'ta gerçekleştirileceğini söyledi. 
     Bu geleneğin daha çok orta yaş Japonlar tarafından sürdürüldüğüne dikkat çeken Göbüş, bugün mezarlara, özlemin ve sevginin sembolü olan kırmızı karanfillerin konulduğunu kaydetti. 
     Türk karanfillerinin Japonlar tarafından büyük ilgi gördüğünü vurgulayan Göbüş, Japonya'ya geçen yıl 10 milyon 325 bin dal çelenk malzemesi çalı, 250 gül, 3 milyon 683 bin karanfil, 200 gerbera çiçek, 5 milyon 250 bin renkli çiçek, 6 milyon 874 bin 40 çeşitli türde çiçeğin gönderildiğini, karşılığında da 1 milyar 864 milyon 139 dolar gelir elde edildiğini ifade etti. 
     Bu yıl Ocak ayından itibaren Japonya'ya 1 milyon 196 bin 430 dal kesme çiçek gönderildiğini de anlatan Göbüş, ''Japonya'ya ihracatımız daha fazla olabilir, ama bu ülkeye kargo ücretlerinin yüksek olması, hem ihracatçının belini büküyor hem de diğer ülkelerle olan rekabet şansını azaltıyor. Bu konuya ilgililerimizin dikkatini çekmek istiyorum'' diye konuştu. 
     
</TEXT>
</DOC>
