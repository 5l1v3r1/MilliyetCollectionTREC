<DOC>
<DOCNO> 203429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/ekonomi/eko01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazda ucuzluk formülü 
</HEADLINE>
<TEXT>

   Enerji Piyasası Düzenleme Kurulu Başkanı Günay, doğalgazda 1 Ocak'tan itibaren uygulanacak yeni formülün tüketicilere ucuzluk olarak yansıyacağını söyledi 
      ANKARA Milliyet 
   
   Enerji Piyasası Düzenleme Kurulu EPDK Başkanı Yusuf Günay, doğalgaz fiyatlarının hesaplanmasında tüketici lehine bir düzenleme yapılacağını açıkladı. 
   Günay, düzenlediği basınla sohbet toplantısında, Ankara, İstanbul ve İzmit'te dağıtım yapan belediyelere kalan ve gaz fiyatının yükselmesine yol açan birim hizmet ve amortisman bedellerinin düşürülmesinin gündemde olup olmadığı sorusu üzerine, gelecek hafta içinde doğal gaz fiyatlarının hesaplanmasında tüketici lehine olacak bir metodolojiye ilişkin kararı yayımlayacaklarını bildirdi. 
   
   Paylar inceleniyor 
   Bu kararın 1 Ocak'tan geçerli olmak üzere yürürlüğe gireceğini belirten Günay, belediye doğalgaz dağıtım şirketlerinin tarife üzerinden aldıkları payın da incelendiğini söyledi. 
   Şu andaki formülde doğalgaz tarifesi enflasyon, dolar kuru ve petrol fiyatlarından oluşan bileşenlere göre belirleniyor. Doğalgazda abonelere giden her 100 liralık faturanın yüzde 62'sini doğalgaz maliyeti, yüzde 15'ini KDV, yüzde 2'sini Özel Tüketim Vergisi ÖTV , yüzde 19'unu dağıtım ve yüzde 2'sini de depolama ve iletim giderleri oluşturuyor. 
   
   Elektrik maliyete bağlı 
   Elektrik fiyatlarının 2004'teki seyriyle ilgi soruları da yanıtlayan Günay, bunun elektriği oluşturan bileşkenlere bağlı olduğunu söyledi. 
   Doğalgazın elektrik üretimindeki payının önemine dikkat çeken Günay, "Zam olması maliyetleri belirleyen bileşkenlere bağlı" dedi. 
   
   '60 milyar dolar etmez'    Günay, bir gazetecinin DPT raporlarında elektrik dağıtım varlıklarının özelleştirmesinden 60 - 70 milyar dolar gelir beklentisi olduğunu söylemesi üzerine "Bu tahmin tutmaz. Çok büyük bir rakam" dedi. 
   Dünya Bankası Türkiye Direktörü'nün bu konuyla ilgili olarak kendilerini ziyaret ettiğini söyleyen Günay, özelleştirmenin yol haritasının önümüzdeki günlerde ortaya çıkacağını bildirdi. Günay, yol haritasına ışık tutacak raporun ocak veya şubat ayında tamamlanacağını dile getirdi. 
   Petrol Piyasası Kanunu ile birlikte EPDK'nın üye sayısının 7'den 9'a çıkarılmasıyla ilgili bir soruya da Günay, "Ben 7 üye ile çalışmayı tercih ederim" yanıtını verdi. 
   
   Özel sektör gaz ithalatına başlıyor    Doğalgaz ithalatının serbestleşmesinde en büyük adım atılıyor. Enerji Piyasası Düzenleme Kurulu EPDK Başkanı Yusuf Günay, Botaş'ın ilk doğalgaz kontrat devri ihale ilanının cuma günü Resmi Gazetede yayımlanacağını açıkladı. Günay, ilk kontrat devri ihalesi için sözkonusu miktarın yıllık 4.5 milyar metreküp olduğunu belirtirken, hangi kontratta devir yapılacağını ise söylemedi. 
   
   Kontrat devirleri olacak 
   Bununla beraber yetkililer kontrat devrinin Mavi Akım'da başlamasının beklendiğini bildirdiler. Kontrat devirleri sayesinde doğalgaz ithalatında rekabetçi bir yapının oluşacağını kaydeden Günay, "Böylelikle fiyatlarda bir rahatlama olacağını düşünüyoruz" dedi. Doğalgaz Piyasası Kanunu gereğince Botaş'ın her yıl 65 milyar metreküplük gaz alım kontratının en az yüzde 10'unu 6.5 miyar metreküp ihale yoluyla özel sektöre devretmesi gerekiyor. Günay'ın açıkladığı 4.5 milyar metreküplük rakama bakıldığında önümüzdeki günlerde en az 2 milyar metreküplük ikinci bir ihale açılması bekleniyor. Kontrat devri ihaleleriyle aynı zamanda Türkiye'ye gaz satan Rus Gazexport'un stratejik ortağı olan Ali Şen'in Bosphorus Gaz'ı ilgileniyor. 
   
   
</TEXT>
</DOC>
