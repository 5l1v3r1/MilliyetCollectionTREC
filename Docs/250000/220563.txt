<DOC>
<DOCNO> 220563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur13.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başarı öyküsü... Emekliye ayrıldıktan 2 yıl sonra doktor oldu 
</HEADLINE>
<TEXT>

     Kırıkkale'de 1946 yılında dünyaya gelen Cengiz Doğan, ilkokulun ardından ara verdiği eğitimine evlendikten sonra devam etti ve emekliye ayrıldıktan 2 yıl sonra 42 yaşında doktor olmayı başardı. 
     Doğan 2 yaşındayken babası cezaevine girdi. 8 yaşındayken annesi vefat eden Doğan, halası ve dedesinin yanında kaldı. Doğan, ilkokulu bitirdikten sonra akrabalarının maddi durumu yetersiz olduğu için ortaokulu ve liseyi okuyamadı. 
     Makine Kimya Enstitüsü'nün açtığı MKE çıraklık kursuna girip 2 yıl yatılı eğitim gören Doğan, kurusu birincilikle bitirdikten sonra 1961 yılında MKE'de tornacı olarak işe başladı. Doğan, evlenip çocuk sahibi olduktan sonra içinde kalan okuma hayalini gerçekleştirmek için dışarıdan ortaokulu ve liseyi bitirmek için girişimde bulundu. 
     Gündüz çalışıp gece okula giderek 8 yılda ortaokulu ve liseyi birincilikle bitiren Doğan, 1982 yılında üniversite sınavına girerek Sivas Cumhuriyet Üniversitesi Tıp Fakültesi'ni kazandı. 
     Okula giden 4 çocuğunun eğitim masraflarını ve kendi geçimini karşılayabilmesi için MKE'den ayrılıp Cumhuriyet Üniversitesi Tıp Fakültesi Kan Bankası'nda geçici işçi statüsünde çalışmaya başlayan Doğan, tıp eğitimini sürdürürken 1986 yılında emekli oldu. 
     Üniversiteyi okurken emekli olan Cengiz Doğan, 1988 yılında okulu bitirip doktor oldu. İlk çektiği kurada tayini Hakkari'nin Çukurca İlçesi'ne çıkan Doğan, çocuklarının eğitimi gerekçesiyle buraya gitmedi. 
     Doğan, Sağlık Bakanlığı'nın ilgili genelgesi doğrultusunda bir yıl doktor olarak çalışamayınca eşinin memleketi Bilecik'te bir şirkette işçi statüsünde asgari ücretle yaklaşık 1 yıl çalıştı. 
     Sürenin dolmasının ardından yeniden Sağlık Bakanlığı'na müracaat edip kuraya katılan Cengiz Doğan, kuradan Bilecik'i çekti ve burada doktor olarak çalışmaya başladı. 
     Bilecik Devlet Hastanesi'nde 1990 yılında doktor olarak görev yapan Cengiz Doğan, yaşamında birçok engelle karşılaşmasına rağmen yılmadan, ara verdiği eğitimini tamamlamayı başardığını söyledi. 
     ''İnsan eğer okumak isterse her türlü zorluğu aşmasını bilir'' diyen Doğan, sırasıyla ziraat mühendisi, biyolog, doktor ve inşaat mühendisi olan 4 çocuğunu okutup hayata kazandırmanın mutluluğunu yaşadığını sözlerine ekledi. 
     
</TEXT>
</DOC>
