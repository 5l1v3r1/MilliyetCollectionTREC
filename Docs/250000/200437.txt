<DOC>
<DOCNO> 200437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur23.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş sürücü, otomobilini, karayolunun ortasına park etti 
</HEADLINE>
<TEXT>

     Konya'da direksiyon başında uyurken yakalanan alkollü sürücü, kendisine arabadan inmesini isteyen polise, cüzdanından çıkardığı 5 milyon lirayı uzatarak rüşvet teklif etti. 
     Edinilen bilgiye göre, Konya-Ankara karayolunda devriye görevi yapan Bölge Trafik Şubesi ekipleri, 25. kilometrede, 34 BH 2498 plakalı otomobili yol ortasında park halinde buldu. 
     Sürücü Hüseyin Aksoy'un 35 aracın içinde uyuduğunu gören polis, uyandırmak için büyük çaba harcadı. Aksoy'u uyandırmayan polis, kilitli kapıların açılması için yardım istediği Jandarma ekiplerinin olay yerine gelmesi beklendi. 
     Jandarmanın gayretleri de sürücüyü uyandırmaya yetmeyince, aracın çekici yardımıyla güvenli bir yere çekilmesi düşünüldü ancak, sürücünün uyanıp araçtan atlayabileceği ihtimali düşünülerek bu fikirden vazgeçildi. 
     Güvenlik güçlerinin, aracın camını kırmaya hazırlandığı sırada Aksoy tepki vermeye başladı ve kapıyı açtı. Bu kez de otomobilden inmemek için direnen Hüseyin Aksoy, polislere cüzdanından çıkardığı 5 milyon lirayı çıkararak rüşvet teklif etti. 
     Kiralık olduğu öğrenilen otomobilin içinde yapılan aramada, Aksoy'a ait ruhsatlı bir tabanca bulunurken, güçlükle yapılan muayenesinde sürücünün 145 promil alkollü olduğu belirlendi. 
     Ayakta durmakta zorlanan Aksoy Jandarma Karakolu'na götürülürken, araç ise çekiciyle otoparka çekildi. 
     
</TEXT>
</DOC>
