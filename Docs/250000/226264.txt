<DOC>
<DOCNO> 226264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yasam/ayas.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölge etmeyin yeter 
</HEADLINE>
<TEXT>

   Engelli çocuklar yararına okul kurarak Milli Eğitim Bakanlığı'na devreden vakıflar, yeni çıkarılan yasayla kapı dışarı ediliyor. Vakıf yöneticileri, yasanın iptalini istedi 
      Şükran Özçakmak 
   
   Çocukları engelli doğunca onlar da anladılar, engelli oldukları için toplum dışına itilen çocukların durumunu. Önce vakıf kurdular, sonra rehabilitasyon merkezli okullar. İçinde faaliyet sürdürme koşuluyla Milli Eğitim Bakanlığı'na devrettiler, inşa edip donattıkları okulları. Hizmetli, aşçı, psikolog ve rehabilitasyon uzmanına kadar personelin yüzde 60'ını karşıladılar ve halen karşılıyorlar. Şimdi 22 Ocak 2004 tarih ve 5072 sayılı Dernek ve Vakıfların Kamu Kurum ve Kuruluşları ile İlişkilerine Dair Kanun gereği, kurdukları okullardan kovuluyorlar. 
   Nefus Nakipoğlu Mesleki Eğitim Uygulama Okulu Vakfı ve Eğitim Merkezi NENEM , İstanbul Zihinsel Engelliler İçin Eğitim ve Dayanışma Vakfı İZEV , Türkiye Otistiklere Destek Vakfı TODEV gibi vakıflar yasanın kendilerini de kapsadığını gelen genelgeyle öğrendi. Kurdukları ve halen hizmet sundukları okulları 6 ay içinde boşaltmak ve okulla ilgili faaliyetlerine son vermek zorundaydılar. 
   Yasayla ilgili hukuki mücadele başlatan vakıf yetkilileri, sosyal devlet anlayışına gönüllü hizmet verdiklerine belirterek şunları söylüyor 
   
   Sezer'e başvurdular 
   "Yasanın, kamu gücünü kullanmak suretiyle kamu hizmetlerini fiyatlandırarak vatandaşa sunan dernek ve vakıfları kapsaması gerekiyordu. Ancak yasada, 'Dernek ve vakıflar, kamu kurum ve kuruluşların ismini alamaz, bu kurum ve kuruluşların hizmet binaları ve müştemilatında faaliyet gösteremez' hükmüyle ayrım gözetilmeden genelleme yapılmış. Devletin gücü yetseydi zaten, biz vakıf kurmazdık." 
   İZEV, Cumhurbaşkanı Ahmet Necdet Sezer'e bir yazı göndererek, 5072 sayılı yasanın Anayasa'ya aykırılık gerekçesiyle iptal edilmesini talep etti. 
   
   'Gidersek, hizmet duracak'    İZEV Başkanı Berti Erbeş, Mecidiyeköy'deki Saadet İlköğretim Okulu ve Eğitim Merkezi'ne geçen yıl 420 milyar lira harcadıklarını, bakanlığın sadece öğretmen ve bir hizmetli atadığını belirterek, "Biz gidince, bu hizmetler devletin yeterli kaynağı olmadığı için duracak" dedi. 
   
   
</TEXT>
</DOC>
