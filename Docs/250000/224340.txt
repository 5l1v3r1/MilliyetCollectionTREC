<DOC>
<DOCNO> 224340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy06.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Edep dışı ifade kullanıldı 
</HEADLINE>
<TEXT>

   Erdoğan, 'Başbakan taraf' diyen YÖK Başkanı Teziç'i yanıtladı 'Herkes konumunu bilecek. Bazı rektörler edep dışı ifadeler kullandı' 
   ANKARA Milliyet 

   
   Başbakan Recep Tayyip Erdoğan, YÖK yasası görüşmelerinden çekildiklerini açıklayan ve "Başbakan da artık taraf" diyen YÖK Başkanı Prof. Erdoğan Teziç'e sert yanıt verdi. Erdoğan, "Bu sözler çok çirkin. Herkes konumunu bilecek. Bizi sürekli oyaladılar. Bazı rektörler edep dışı ifadeler kullandı. 'Başbakan taraftar' lafı ağrıma gitti" dedi. 
   "Başbakan taraftar" sözüne kızan Erdoğan, atv'deki açıklamalarında, "karşı taraf" tanımı yaptı. Erdoğan, YÖK'le kurmak istedikleri diyaloğun karşı taraf yüzünden bir türlü gerçekleşmediğini söyledi. 15 Eylül'de Üniversitelerarası Kurul'u kabul ettiğini ve o günden sonra sürekli sabrettiğini dile getiren Erdoğan, "Mutabakat sağlansın, dayatmalarla bir şey olmasın dedik. Ama maalesef, söylemek istemiyorum ama bir oyalamadır gidiyor" diye konuştu. Erdoğan, "Yeni yıla yeni yasayla girelim" derken, "Geçeli üç ay oldu" ifadesini kullandı. 
   
   Parayı veren... 
   "Bütün üniversitelerin özlük hakları, kadroları hükümet tarafından karşılanıyor" diyen Erdoğan sözlerini şöyle sürdürdü "Parayı veren hükümet. 'Hükümet parayı versin, biz kullanalım'diyorlar. Her şeyini vereceğiz, sonra oranın idaresinde söz sahibi olmayacağız. Dünyanın hiçbir yerinde böyle şey olmaz." 
   Teziç'i eleştiren Erdoğan, 'Başbakan bunu politika aracı olarak kullanıyo' gibi bir yaklaşıma girmek çok çirkin. Milli Eğitim Bakanı'na karşı da böyle bir hakkı da yok" dedi. Erdoğan ayrıca şunları söyledi 
   "Bana özel üniversite sahiplerinden mektuplar geldi. 'Ben üniversite kuracağım. 250 milyon dolar harcayacağım. Rektörünü atayamayacağım. Ben böyle üniversite kurmam' diyor. Rektörü kim atayacakmış, Teziç atayacakmış. Böyle şey olmaz." 
   
   
   
</TEXT>
</DOC>
