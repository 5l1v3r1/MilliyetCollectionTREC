<DOC>
<DOCNO> 242215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas07.html </URL>
<DATE> 2004/05/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Gazlı içecek tüketimi arttıkça kol ve bacak kırılmaları da artıyor... 
</HEADLINE>
<TEXT>

     Çocukların süt tüketimi yerine daha fazla sodalı ve gazlı içecekler tüketmelerinin başta kırıklar olmak üzere ciddi sağlık sorunlarına yol açabileceği kaydedildi. 
     Yapılan pek çok araştırma, çocukların yeni yaşam tarzları haline gelen süt yerine gazlı meşrubat tüketme alışkanlıklarının kemik yapılarını zayıflattığını ve ileride ciddi sağlık sorunlarına yol açabileceğini ortaya koydu. 
     ABD'de federal düzeyde verilen bilgilere göre, erkek çocukların yüzde 64'ü, kız çocukların ise yüzde 86'sı yeterli miktarda kalsiyum almıyor. Kaliforniya'da görev yapan doktorlar arasında yapılan bir araştırma ise doktorların yarısının, süt yerine gazlı meşrubatlar içtikleri için çocukların kemik yapılarının her geçen gün daha da zayıfladığını düşündüklerini ortaya koydu. 
     Mayo Klinik tarafından yapılan bir araştırma sonuçlarına göre ise doktorlar bugün 30 yıl öncesine göre yüzde 42 oranında daha fazla kol ve bacak kırığı ile karşılaşıyorlar. 
     Yeni Zelanda'da yapılan bir araştırma da söz konusu kırıklarda sadece zayıf kemiklerin değil, aşırı kiloların da önemli bir etken olduğunu ortaya koydu. ABD'deki resmi raporlarda çocukların yüzde 15'i aşırı kilolu olarak tanımlanırken, bu rakamın 1980 ile 2000 yılları arasında iki katından fazla arttığı kaydediliyor. 
     Süt tüketimi az olan çocukların özellikle ekstrem sporlar yapması durumunda ise kol ve bacak kırıklarının çok daha fazla arttığı kaydediliyor. 
     
</TEXT>
</DOC>
