<DOC>
<DOCNO> 218912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun17.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tim Robbins "Bush'u yenelim" 
</HEADLINE>
<TEXT>

     Oscar ödüllerinin sahiplerini bulduğu gecede, ''Mystic River'' filmindeki rolüyle ''En İyi Yardımcı Erkek Oyuncu'' ödülünü alan aktör Tim Robbins, Amerikalılara, kasım ayında yapılacak başkanlık seçimlerinde, seçim listelerine kaydolarak Başkan George Bush'u ''yenme'' çağrısında bulundu. 
     Robbins, Cumhuriyetçi başkanın yeniden seçilmesi hakkında endişe duyup duymadığı yolundaki soruya, ''Seçmen listelerine kaydınızı yaptırın, arkadaşlarınızı da kaydolmaya ikna edin'' şeklinde cevap verdi. 
     Ödüllü oyuncu, ABD'de yaygınlaşan elektronik oy makineleri hakkında duyduğu endişeyi de, ''Makineler, oyların yeniden sayılmasını engelleyecek. Demokrasimizde bu ilk kez olacak...'' diyerek dile getirdi. 
     Oscar ödülünü aldığı sırada sahnede kısa bir konuşma yapan Tim Robbins, ''Mystic River'' filminde canlandırdığı karakteri hatırlatarak, sübyancılık ve cinsel şiddet kurbanlarına çağrıda bulunarak, ''Psikolojik destek almaktan utanmayın, bu şiddet çemberi kırılsın...'' dedi. 
     Sanatçı, kulislerde de ''Irak savaşına muhalefetim yüzünden birçok olumsuz durumla karşı karşıya kaldım'' derken, aldığı ödülün ''sanatı yücelttiğini'' de sözlerine ekledi. 
     
</TEXT>
</DOC>
