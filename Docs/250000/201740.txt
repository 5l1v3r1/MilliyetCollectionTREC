<DOC>
<DOCNO> 201740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/guncel/gun05.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser hastaları ilaç kuyruğunda 
</HEADLINE>
<TEXT>

   SSK, kanser ilacı almak için ihaleyle uğraşırken, hastalar günlerce ilaç bekliyor 
      İSTANBUL Milliyet 
   
   İhale Yasası'nın yürürlüğe girmesinden sonra Sosyal Sigortalar Kurumu, özellikle kanser tedavisi gören hastaların ilacını vermekte güçlük çekiyor. İhale prosedürlerinin karmaşıklığı ve bürokrasi nedeniyle hastaların ilaca ulaşması günler, haftaları buluyor. Bir SSK'lının ilacını piyasa eczanesinden temin edebilmesi için üç hastaneye gidip "aranan ilaç burada yoktur" kaşesini alması gerekiyor. İlaç parasını kendi cebinden verip, daha sonra SSK'dan tahsil etmeye çalışıyor. Tek bir kemotarepi kürünün maliyeti ise 5 - 20 milyar lira arasında değişiyor. Meme kanseri tedavisi gören gazeteci Sibel Kalaycı da ilaca ulaşmada türlü zorluklar yaşayan SSK'lılardan biri. SSK Okmeydanı Hastanesi'nin Onkoloji Eczanesi'nde, yerin iki kat altında, sağlıksız ortamlarda ilaçlarını temin etmeye çalıştıklarını belirten Kalaycı şöyle konuştu "İhale yasasından önce sorun çekmiyorduk. Bu yasadan sonra günlerce uğraşıp elin boş dönebiliyorsun. Bayram öncesi son iş günü kemoterapiye başlayacaktım. Bir hafta öncesinden uğraşmaya başlamamıza rağmen ilacımı alamadık. Araya dokuz gün girdi. Doktor kardeşim sayesinde ilacı bulup gecikmeyle tedaviye başlayabildim." 
   Kalaycı, son olarak Ankara'daki SSK yetkilileriyle görüşüp ilacını alabildiğini belirtti. Dr. Akif Feyizoğlu'na göre, onkoloji hastaları ilaç temininde sıkıntı çekmiyor, yoğunluktan dolayı SSK eczanelerinde kuyruklar oluşuyor. 
   
   
   
</TEXT>
</DOC>
