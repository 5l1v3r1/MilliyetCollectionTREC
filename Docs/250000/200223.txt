<DOC>
<DOCNO> 200223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo14.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 4 haftalık galibiyet hasretine son vermek istiyor 
</HEADLINE>
<TEXT>

     Birinci Süper Futbol Ligi'nde 4 haftadır kazanamayan Fenerbahçe, yarın deplasmanda Ankaragücü ile yapacağı maçta galibiyet hasretine son vermek istiyor. 
     Ligde 11. haftada Akçaabat Sebatspor ve 14. haftada Beşiktaş maçlarında berabere kalıp, 13. hafta Samsunspor'a yenilmekten kurtulamayan sarı-lacivertliler, Ankaragücü karşısında kötü gidişini durdurmaya çalışacak. Fenerbahçe, yinelenmesine karar verilen 12. haftadaki Çaykur Rizespor maçında da sahadan beraberlikle ayrılmıştı. 
     Maçın hazırlıklarını Samandıra Tesisleri'nde basına kapalı olarak gerçekleştirdiği antrenmanla tamamlayan Fenerbahçe, akşam üzeri uçakla Ankara'ya gidecek. Takım, başkentte Class Otel'de konaklayacak. 
     
     5 EKSİK 
     Fenerbahçe'de, cezalı ve sakat 5 futbolcu Ankaragücü maçının kadrosunda yer almıyor. 
     Serhat ve Aurelio sarı, Servet ise kırmızı kart cezası nedeniyle yarınki maçta forma giyemeyecek. Sakatlığı bulunan Kemal'in yanısıra kulak iltihabı rahatsızlığı olan Fatih'de kadroda yer almıyor. 
     Maç kadrosunda yer alan futbolculardan Van Hooijdonk ve Tomas'ın 3'er sarı kartı bulunuyor. Bu oyuncular, 1'er kez daha sarı kart görürse, 16. hafta Denizlispor maçında cezalı duruma düşecek. 
     
     MUHTEMEL 11 
     Fenerbahçe'nin, yarınki maçta Ankaragücü karşısına Recep, Ali, Luciano, Tomas, Petkov, Ümit, Selçuk, Yusuf, Rebrov, Tuncay ve Van Hooijdonk'dan oluşan muhtemel 11'iyle çıkması bekleniyor. 
     Ankara 19 Mayıs Stadı'nda saat 19.00'ta başlayacak karşılaşmayı, hakem Ali Aydın yönetecek. Maç Digitürk Lig TV'den naklen yayınlanacak. 
     
     GAZİLERE ZİYARET 
     Fenerbahçe Kulübü Başkanı Aziz Yıldırım ve yöneticiler yarın Ankara'da gazileri ziyaret edecek. 
     Başkan Yıldırım ve yöneticiler, saat 15.00'da Bilkent'deki TSK Rehabilitasyon ve Bakım Merkezi Başkanlığı'na giderek, terörle mücadele sırasında sakatlanan gazileri ziyaret ettikten sonra, Karagücü Ampute Futbol Takımı'nın gösteri maçını izleyecek. 
     
</TEXT>
</DOC>
