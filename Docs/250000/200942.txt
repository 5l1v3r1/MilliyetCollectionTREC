<DOC>
<DOCNO> 200942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur16.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
12 üniversite öğrencisi hakkında örgüt üyeliği suçundan dava açıldı 
</HEADLINE>
<TEXT>

     Ankara DGM Cumhuriyet Başsavcılığı, üniversite ve lise öğrencileri arasından terör örgütü PKK KADEK'e militan kazandırmakla görevlendirilen, bu çerçevede Kuzey Irak'ta askeri, teorik ve sivil itaatsizlik eğitimi alarak bazı eylemlere katılan 12 kişi hakkında, yasadışı silahlı örgüt üyeliği suçlamasıyla 15 yıla kadar ağır hapis istemiyle dava açtı. 
     Ankara DGM Cumhuriyet Savcısı Ömer Suha Aldan, konuya ilişkin soruşturmayı tamamladı. 
     İddianamede, terör örgütü tarafından 3-15 Ağustos 2003 arasında Kuzey Irak'taki Kandil Dağı civarında bulunan kampta gençlik kongresi düzenlendiği ve yeni bir yapılanmaya gidildiğinin belirlendiği ifade edildi. 
     Ankara İncesu'daki bir evde yapılan arama sonucunda, 9 Eylül Üniversitesi öğrencileri Mehmet A. ve Meryem Ö., Kocaeli Üniversitesi öğrencisi Esra M., İstanbul Üniversitesi öğrencileri Çilem İ. ve Abdüllatif G., Çukurova Üniversitesi öğrencisi Servet U., Marmara Üniversitesi öğrencisi M. Şefik A., Dicle Üniversitesi öğrencisi Hüseyin A. ile Osmangazi Üniversitesi öğrencisi Özgür K'nin ve bu kişilerle bağlantılı oldukları belirlenen Hacettepe Üniversitesi öğrencisi A. Rıza Y., ODTÜ öğrencisi Zeki D., Gazi Üniversitesi Öğrencisi M. Emin A'nın yakalandıkları kaydedildi. 
     İncesu'daki evde yapılan aramada, bazı örgütsel yayınların yanı sıra öğrenciler arasındaki toplantıya ait olup, aramanın hemen öncesinde imha edilmek istenen ve parçalara ayrılarak tuvalete atılan toplantı notları ve ''Gençlik Hareketinin Manifesto Taslağı''nın ele geçirildiği belirtildi. 
     
     ÇALIŞMA BİÇİMİ 
     Örgütün 6. konferans toplantısında, yönetim anlayışı ve örgüte katılıma ilişkin yeni kararların benimsendiği, temel siyasi mücadele girişimi olarak da sivil itaatsizliğin esas alındığı anlatılan iddianamede, şehir örgütlenmesi çerçevesinde çalışma yapacakların, Türkçe'yi iyi konuşanlardan, öğrenim düzeyi yüksek ve çevreyle kolay iletişim kurabilenlerden oluşturulduğu, teorik eğitim yanında askeri ve sivil itaatsizlik eğitimi aldıkları ileri sürüldü. Kitlelere yaklaşımda örgüt adı zikredilmeden bölücü mesajlarla ilgi çekmenin çalışma biçimi olarak belirlendiği ifade edildi. 
     PKK KADEK'in gençlik örgütünün Ortadoğu'yu kapsayacak şekilde ''TECAK'' olarak yeni bir yapılanmaya gittiği, Türkiye sınırları içinde ise Bağımsız Gençlik Hareketi BAGEH adı altında alt yapılanma oluşturulduğu anlatılan iddianamede, BAGEH'in üniversite koordinesi, lise koordinesi, kültür hareketi ve genel gençlik hareketi olmak üzere 4 bölümden oluştuğu kaydedildi. 
     BAGEH'in, terör örgütünün elebaşı Abdullah Öcalan'ın durumuna dikkati çekmeye yönelik eylem biçimleri tasarladığı öne sürülen iddianamede, bu eylemlerin başlıcalarının izinsiz gösteri yapmak, yol ve bina işgal etmek, molotofkokteyli atmak, güvenlik güçleriyle ateşli silah olmaksızın çatışma ortamı yaratmak, izinsiz bildiri dağıtmak, afiş asmak ve basın açıklaması yapmak olduğu kaydedildi. 
     İddianamede, son günlerde İstanbul, Gemlik, Diyarbakır ve bazı ilçelerde düzenlenen gösterilerde güvenlik güçleriyle çatışmaya girilip çevreye zarar verildiği, gösterilerde TECAK, BAGEH ve PJA pankartları açıldığı belirtildi. 
     Eylem talimatının örgüt yöneticilerinden Osman Öcalan tarafından verildiğine değinilen iddianamede, BAGEH'in görevlerinden birinin de 6 ay içinde terör örgütünün kısal alandaki silahlı üyelerine 750 kişinin kazandırılması olduğu ileri sürüldü. 
     
     STRATEJİ, KÜLTÜREL ŞEHİR YAPILANMASI 
     Terör örgütünün son dönemde dünyanın bakışını değiştirmek için sürekli yeni açılımlara ve isim değişikliklerine gittiğine yer verilen iddianamede, etnik kökene dayalı ayrımcı anlayışın değişmediği belirtildi. 
     BAGEH'in birimlerinin merkezden bağımsız eylem yapma ve eylem çeşitliliği yaratma anlayışıyla, bu tür eylemlerde örgütün merkezinden kaynaklanan yönlendirmeyi gizlemeyi amaçladığı savunulan iddianamede, kırsal alandaki silahlı güç kadar yerel seçimler nedeniyle kadın ve gençlik kesiminin desteğini arkasına alma çabası içinde olduğu ifade edildi. 
     İddianamede, örgütün, silahlı kadrosuna eleman temin etmede güçlük içinde olduğu belirtilerek, şöyle devam edildi 
     ''Örgüt, bu açıdan BAGEH içinde özellikle lise ve üniversite öğrencilerinden oluşan kültür seviyesi yüksek bir grubun silahlı birliklere dahil edilmesine önem vermektedir. Örgütün yeni söyleminin temelindeki değişim, geçmiş dönemde kırsal alanda oluşturduğu gelişmeyi kent merkezlerinde yakalayamamasına bağlı olarak bir strateji değişiminden ibarettir. BAGEH örgütü, terör örgütünün şehir yapılanmasından başka bir şey değildir.'' İddianamede, tutuklu sanıklar M. Şefik A, M. Emin A, Esra M ve Meryem Ö. ile diğer tutuksuz 7 sanık hakkında, Türk Ceza Kanunu'nun TCK , ''yasadışı silahlı örgüt üyesi olma'' hükmünü düzenleyen 168 2. maddesi uyarınca 10'ar yıldan 15'er yıla kadar ağır hapis cezaları istendi. 
     Tutuksuz sanık Zeki D'nin ise TCK'nın 168 2 ve molotofkokteyli atma eyleminden dolayı 264 7. maddesi uyarınca 12 yıldan az olmamak kaydıyla ağır hapis cezasına çarptırılması talep edildi. 
     
</TEXT>
</DOC>
