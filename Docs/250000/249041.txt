<DOC>
<DOCNO> 249041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo07.html </URL>
<DATE> 2004/06/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Özaydınlı Fenerbahçe kimi isterse alır... 
</HEADLINE>
<TEXT>

     Fenerbahçe Yönetim Kurulu Üyesi Murat Özaydınlı, gerçekten almayı istedikleri bir oyuncuyu transfer etmelerine kimsenin engel olamayacağını savundu. 
     Kulüp binasında Serkan Balcı ve Murat Hacıoğlu'nun imza töreninden sonra basın mensuplarının sorularını yanıtlayan Özaydınlı, ''Fenerbahçe transferde kimi isterse alır, hiçbir güç karşısında duramaz. Son yaşananları fazla abartmayın. Fenerbahçe istemediği oyuncuyu almadığı zaman, bu onu kaçırdığı anlamına gelmez ve aynı zamanda bunun bir başka kulübün başarısı olarak gösterilmesi de yanlıştır'' diye konuştu. 
     
     ''DOLDURUŞA GELMEYECEĞİZ'' 

     Özaydınlı, hafta sonundan sonra Gençlerbirliği'nden transfer edilmek istenen Deniz Barış ve yabancı oyuncular dahil birçok konudaki transfer çalışmasının sonuçlanacağını kaydetti. 
     Sarı-lacivertli takımın yöneticisi, ''Acelemiz, paniğimiz yok. Fenerbahçe her zaman rahattır. Herkes de rahat olsun. Endişemiz yok. Gözümüzde her oyuncunun bir değeri ve kriteri vardır. Kulüp olarak koyduğumuz bu kriterler doğrultusunda transferlere devam edip, dolduruşa gelmeyeceğiz'' dedi. 
     Transfer çalışmalarını geçen sezondan bu yana Brezilyalı oyuncular üzerinde yoğunlaştırdıklarını anlatan Murat Özaydınlı, Brezilya'nın adeta bir futbolcu fabrikası olduğunu belirtti. 
     Bu arada Özaydınlı, bugün bir gazetede başkan Aziz Yıldırım'ın başaşağı yayınlanmış fotoğrafına tepki göstererek, ''Ters basılan fotoğraf tirajlarına yansıyabilir'' diye konuştu. 
     Özaydınlı son olarak, Beşiktaş ile sözleşme imzalayan, kendilerinin de talip olduğu İbrahim Toraman için, ''Olmazsa olmazlarımızdan birisi değildi'' açıklamasını yaptı. 
     
     ''BİZİ DEREYE ÇEKMEYİN'' 

     Fenerbahçe'nin her yıl dünyayı sarsan transferlere imza attığını kaydederek iddialı konuşan yönetici İlhan Ekşioğlu da ''Fenerbahçe okyanusla uğraşıyor, bizi dereye çekmeye çalışmayın. Fenerbahçe yurtdışından transfer yaptığı zaman dünyada olay yaratıyor. Bizi herhangi bir polemiğe sokmanıza gerek yok'' dedi. 

     
</TEXT>
</DOC>
