<DOC>
<DOCNO> 206413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur11.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta eski bakanlar hakkındaki önergeler görüşülecek 
</HEADLINE>
<TEXT>

     TBMM Genel Kurulu'nu yeni yılda da yoğun bir çalışma haftası bekliyor. Genel Kurul, bu haftaya eski Bayındırlık ve İskan Bakanları hakkında verilen soruşturma önergelerinin görüşülmesi ile başlayacak. 
     Alınan bilgiye göre, Meclis Genel Kurulu, 6 Ocak Salı günü, eski Bayındırlık ve İskan Bakanları Koray Aydın, Abdülkadir Akcan ve Yaşar Topçu hakkında AK Parti ve CHP milletvekilleri tarafından verilen soruşturma önergelerinin görüşmelerini yapacak. 
     Genel Kurul'da 7 Ocak Çarşamba günü ise büyükşehir belediyesi sınırları içinde kalan ve 100 binden fazla nüfusu olan ilçelerde de çocuk mahkemesi kurulmasını öngören yasa tasarısı ele alınacak. Aynı gün zaman kalması durumunda uluslararası sözleşme ve anlaşmalarda görüşülecek. 
     
     SPORDA ŞİDDET 

     TBMM Genel Kurulu 8 Ocak Perşembe günü ise Spor Müsabakalarında Şiddet ve Düzensizliğin Önlenmesine Dair Yasa Tasarısı'nı ele alacak. 
     Spor alanlarında güvenlikten ev sahibi takımı sorumlu tutan tasarı, kötü tezahürat yapan taraftara, tahrik edici beyanat veren kulüp yöneticisine çeşitli hapis ve para cezaları öngörüyor. 
     Tasarı, stadyumlar, spor salonları ve diğer spor alanlarında ve çevresinde patlayıcı, parlayıcı, yanıcı, yaralayıcı maddelerin kullanılmasının engellenmesi, ailevi veya manevi değerlere yönelik küfür ve aşağılayıcı sloganların, kötü tezahüratın önlenmesini amaçlıyor. 
     Tasarıya göre, spor alanlarında sağlık ve güvenlikle ilgili her türlü düzenlemeyi ev sahibi kulüp yapacak. Koltuk sayısı kadar bilet bastırılıp satılabilecek. Spor alanlarına kapasitenin üzerinde ve biletsiz seyirci alınmayacak. 
     
     KOMİSYONLAR 

     TBMM KİT Komisyonu ise 6 Ocak Salı günü Elektrik İşleri Etüd İdaresi'nin 1998-2001 yılları hesaplarını görüşecek. Komisyonda 7 Ocak Çarşamba günü, Türkiye Elektrik Üretim ve İletim A.Ş, Elektrik Üretim A.Ş, Türkiye Elektrik İletim A.Ş, Türkiye Elektrik Ticaret ve Taahhüt A.Ş'nin 1998-2001 hesaplarını, 8 Ocak Perşembe günü ise BOTAŞ'ın 1998-2001 yılları hesaplarını ele alacak. 
     6 Ocak Salı günü AK Parti ve CHP'nin TBMM Grup toplantılarının yapılması da bekleniyor. 
     
</TEXT>
</DOC>
