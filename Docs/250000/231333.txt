<DOC>
<DOCNO> 231333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy13.html </URL>
<DATE> 2004/04/14/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İzmir'de 7 parti "Hayır" için biraraya geldi 
</HEADLINE>
<TEXT>

     İzmir'de, ''Annan Planı'na Hayır Platformu'' adı altında biraraya gelen 7 siyasi parti, bir bildiri yayınlayarak, planın referanduma sunulmasının KKTC ve Türkiye yasalara aykırı olduğunu öne sürdü. 
     Saadet Partisi SP İzmir İl Başkanlığı'nın çağrısıyla ANAP, Bağımsız Türkiye Partisi, Büyük Birlik Partisi, DYP, İşçi Partisi ve Yeni Türkiye Partisi temsilcilerinin katıldığı platformun, Kıbrıs konusunda ortak bir görüş ve eylem planı oluşturduğu kaydedildi. 
     SP İzmir İl Başkanı Şerafettin Kılıç, diğer partilerin temsilcilerinin de katılımıyla düzenlediği basın toplantısında, Kıbrıs'ın milli dava olduğunu ve böylesi bir konuda farklı düşüncedeki partilerin biraraya gelmesinden daha doğal bir şey olamayacağını ifade etti. 
     Annan Planı'nın referanduma sunulmamasını isteyen Kılıç, referandumun yapılması halinde ''hayır'' sonucunun çıkmasını sağlamak için 7 partinin İzmir teşkilatlarının ortak hareket edeceğini bildirdi. 
     Kılıç, bu amaçla 18 Nisan'da Ankara Sıhhıye Meydanı'nda düzenlenecek olan ''Referanduma Hayır'' mitingine platform olarak katılacaklarını ve imza kampanyaları düzenleyeceklerini kaydetti. 
     Başta İzmir milletvekilleri olmak üzere tüm TBMM üyeleri ile Meclis Başkanı Bülent Arınç'a faksla görüşlerini ileteceklerini anlatan Kılıç, ayrıca KKTC Cumhurbaşkanı Rauf Denktaş'ı İzmir'e davet edeceklerini, etkili kurum ve kuruluşların desteğini almak için çalışmalar yürüteceklerini belirtti. 
     
     ''REFERANDUM YASADIŞI'' 
     Platform tarafından hazırlanan bildiride, Annan Planı'nın ''Türkiye'nin güvenliğini tehdit altına alacak oyunlar'' içerdiği ve KKTC'yi tümüyle ortadan kaldıracağı savunuldu. 
     Türkiye'nin New York görüşmeleri öncesinde ortaya koyduğu 4 ''olmazsa olmaz''ın, referanduma sunulacak olan planda yer almadığının öne sürüldüğü bildiride, şöyle denildi 
     '' Avrupa birincil hukukuna dahil edilmesi yolunda isteklerin kabul edilmediği Sayın Erdoğan tarafından ifade edilen böyle bir doküman, sadece referandum yoluyla meşrulaştırılamaz. Böyle bir dokümanın referanduma götürülmesi KKTC Anayasası'na, kanunlarına aykırı bir durumdur. Aynı şekilde, taraflarca imza edilmeyen ve esası başka bir otorite, yani BM Genel Sekreteri Kofi Annan tarafından tamamlanan bir dokümanın TBMM'de onaylatılması da yasalara aykırıdır.'' 
     
</TEXT>
</DOC>
