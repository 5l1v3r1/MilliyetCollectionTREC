<DOC>
<DOCNO> 231981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun54.html </URL>
<DATE> 2004/04/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hillary Clinton, Kerry'nin yardımcısı olmayacak 
</HEADLINE>
<TEXT>

     
Deniz Arslan bildiriyor 
Demokrat Parti New York Senatörü Hillary Clinton, partisinin muhtemel başkan adayı Senatör John Kerry'nin yardımcılığının teklif edilmesi halinde bunu kabul etmeyeceğini bildirdi. 
     Hillary Clinton, NBC televizyonunda katıldığı bir programda, Kerry'nin kendisine başkan yardımcılığı görevini teklif etmesi durumunda ne yanıt vereceği sorusuyla karşılaştı. 
     Clinton, ''ben bunun olacağını sanmıyorum. Zaten olmasını istemediğimi açıkça ifade ettim. Cevabım ne olacak, hayır olacak. Buna hazırlıklıyım'' dedi. 
     Kasım ayındaki ABD başkanlık seçiminde Cumhuriyetçi Partili Başkan George Bush'un rakibi Kerry'ye bir tavsiyesi olup olmadığı sorulunca Hillary Clinton, ''Kerry sadece, Amerika için neyin en iyi olduğuna inandığı stratejiye yapışmalı. Amerikan halkına kendini iyi tanıtmalı. Anketlerdeki dalgalanmalar veya günün gazete başlıklarıyla hiçbir şekilde amacından sapmamalı'' diye konuştu. 
     
</TEXT>
</DOC>
