<DOC>
<DOCNO> 245784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy16.html </URL>
<DATE> 2004/06/06/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Uğurlu beldesinde tekrarlanan seçime ilgi az.. 
</HEADLINE>
<TEXT>

     Şanlıurfa merkeze bağlı Uğurlu Beldesi'nde, 28 Mart yerel seçimlerinin iptali nedeniyle bugün tekrarlanan seçimlere, seçmenler yeterli ilgiyi göstermediler. 
     AA muhabirinin aldığı bilgiye göre, bin 554 kayıtlı seçmenin bulunduğu beldede sadece 390 seçmen oy kullandı. 
     İl Genel Meclis Üyeliği seçimlerinin, sonuçları etkilemeyeceği gerekçesiyle iptal edilmediği beldede, belediye başkanlığı seçimleri için BTP, AK Parti, GP, MHP ve DYP'nin adayları yarıştı. 6 sandıkta kullanılan 390 oyun, 388'inin geçerli sayıldığı seçimlerde, MHP adayı Mehmet Çalışkan 382 oyla belediye başkanı seçildi. 
     Oy verme işleminin gerçekleştirildiği Uğurlu İlköğretim Okulu civarında panzerlerle nöbet tutan Jandarma Alay Komutanlığı'na bağlı ekipler, seçmenleri üst araması yaptıktan sonra okul binasına aldı. 
     Yetkililer, seçimlere 1 gün kala AK Parti Belediye Başkan adayı Hüseyin Algın'ın yakınlarının, oy kullanmamak için beldeyi terk ettiğini, bu nedenle katılımın önceki seçime oranla az olduğunu kaydettiler. 
     
     28 MART SEÇİMLERİ 
     Şanlıurfa merkeze bağlı Uğurlu Beldesi'nde, 28 Mart Pazar günü, ''oy verme'' nedeniyle çıkan silahlı kavgada 2 kişi ölmüş, 30 kişi yaralanmıştı. 
     İl Seçim Kurulu Başkanlığı, oy verme işlemi devam ettiği sırada çıkan silahlı kavgadan sonra, ''bazı sandık mühürlerinin kırıldığı'' gerekçesiyle seçimleri iptal etmişti. 
     
</TEXT>
</DOC>
