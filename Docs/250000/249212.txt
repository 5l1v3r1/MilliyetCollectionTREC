<DOC>
<DOCNO> 249212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun01.html </URL>
<DATE> 2004/06/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Suudi Arabistan polisi, El Kaide yanlısı 10 militanı gözaltına aldı... 
</HEADLINE>
<TEXT>

     Suudi Arabistan güvenlik kuvvetlerinin El Kaide yanlısı 10 militanı gözaltına aldığı bildirildi. 
     El Arabiye televizyonu, gözaltına alınan militanların, Amerikalı rehine Paul Johnson'ın ölümünden sorumlu tutulan, El Kaide'nin Suudi Arabistan'daki üst düzey sorumlusu Abdülaziz El Mukrin ile aynı örgüte üye olduklarını belirtti. 
     El Arabiye, güvenlik yetkililerinin açıklamalarına dayandırarak verdiği haberde, militanların, dün akşam başkent Riyad'da düzenlenen operasyon sırasında gözaltına alındıklarını kaydetti. El Mukrin ile örgüt üyesi üst düzey iki yetkilinin dün Suudi güvenlik kuvvetlerince öldürüldüğü bildirilmişti. 
     Örgüt tarafından kaçırılan Amerikalı rehine Paul Johnson, Suudi yönetimin, aşırı dinci tutukluları serbest bırakmayı reddetmesi üzerine öldürülmüştü. 
     Öte yandan, bir internet sitesinde yayımlanan El Kaide açıklamasında, El Mukrin'in hayatta olduğu iddia edildi. 
     Açıklamada, ''Bazı haber ajanslarında ve televizyon kanallarında, Abdülaziz El Mukrin'in öldürüldüğüne dair yanlış haberler yayımlanmaktadır. Suudi zorbaların bu iddialarının, Arap yarımadasındaki mücahitlerin heyecanını önleme amacı taşıdığına dikkat çekmek istiyoruz'' denildi. 
     
</TEXT>
</DOC>
