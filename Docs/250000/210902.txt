<DOC>
<DOCNO> 210902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur11.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğle saatlerinde İstanbul'da yollar açık... 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanı Rafet Bozdoğan, yoğun kar yağışı ve buzlanma ile fırtınanın 2 gündür yaşamı olumsuz etkilediği kentte şu anda ana arterler ve Boğaz köprülerinde herhangi bir sorun olmadığını belirterek, ''Yavaş yavaş normale dönüyoruz'' dedi. 
     Bozdoğan, A.A muhabirine yaptığı açıklamada, ana arterlerde dona karşı kar küreme ve tuzlama çalışmalarının gece boyunca devam ettiğini anlatarak, ''Şu anda ana arterlerde ve Boğaz köprülerinde bir sorun yok. Yavaş yavaş normale dönüyoruz'' diye konuştu. 
     ''Bugün ağırlığı yollara vereceklerini ve ekiplerini ilçe belediyelerinin sorumluluk alanlarındaki cadde ile sokaklara yönlendireceklerini'' ifade eden Bozdoğan, yollarda kontrolü sağladıktan sonra da yayaların yoğun olarak kullandığı hastane önleri, alt ve üstgeçitler ile kaldırımları temizleyeceklerini kaydetti. 
     Bozdoğan, İstanbul'da 8 bin 800 kilometreye yakın yol bulunduğunu ve iki tarafının da kaldırım olduğu düşünülürse bu rakamın 17 bin kilometreyi geçtiğini vurgulayarak, şunları söyledi 
     ''Bu kadar uzun bir yol ağında, birilerinin ayağı kayıp düşebilir. Bu normaldir. Bu şartlarda bütün kaldırımların temizlenmesi mümkün değildir. İnsanlar yürürken çok dikkatli olsun.'' 
     
     TEM OTOYOLU'NDA DURUM 
     Karayolları 17. Bölge Müdürü Yakup Dost da, ''Şu anda TEM Otoyolu'nda bir sıkıntı yaşanmadığını'' belirterek, otoyolda 2 şeridin açık olduğunu bildirdi. 
     Dost, kar küreme ve tuzlama çalışmalarının da sürdüğünü anlatarak, ''Ancak TEM'de bu işlem yapılırken, yol kenarına terk edilmiş araçlar zaman zaman çalışmaları etkiliyor. Bu araçların sahiplerini bulmaya çalışıyoruz. Bunlar kaldırıldığında bir sorun kalmayacak'' dedi. 
     
</TEXT>
</DOC>
