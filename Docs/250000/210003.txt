<DOC>
<DOCNO> 210003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko02.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu Taşıtlar Vergisi'nin ödemesinde bayram uzatması 
</HEADLINE>
<TEXT>

   Ocak ayı sonunda bitecek olan Motorlu Taşıtlar Vergisi'nin ödeme süresi, bayram tatili nedeniyle 5 Şubat tarihine kadar uzatıldı 
      
   Gelirler Genel Müdür Vekili Osman Arıoğlu, Motorlu Taşıtlar Vergisi'nin MTV ilk taksidini ödeme döneminin, 5 Şubat 2004 mesai saati bitiminde sona ereceğini bildirdi. 
   Arıoğlu, MTV ödeme süresinin normalde 31 Ocak tarihinde sona ereceğine dikkat çekerek, ancak bugünün resmi tatile denk gelmesi nedeniyle ödeme süresinin uzadığını belirterek, şöyle konuştu "31 Ocak, Cumartesi günü ve haftasonu. Ayrıca aynı gün bayram tatili de başlıyor. Takip eden dört gün de yine kurban bayramı tatili içinde kalıyor. Bu nedenle MTV'nin ilk taksidini ödeme süresi, 5 Şubat Perşembe günü mesai saati bitimine uzuyor." 
   
   Düzeltme olanağı 
   Ek MTV ve mahsuplaşma ile ilgili olarak Gelirler Genel Müdürlüğü'nün internet sitesinden kontrol yapılabileceğini belirten Arıoğlu, şöyle devam etti "Diyelim, kendi kayıtlarında ocakta normal vergi borcu gözüküyor. Ancak geçen yıl ek vergisini ödemiş. Bu vatandaşımız şubatta, martta da düzeltme yaptırabilir. Ayrıca isterse vergi tahsilatına yetkili bankalara bir dilekçe vererek, vergi dairesine iletilecek bu dilekçeyle durumlarının düzeltilmesini talep edebilir." 
   
   Bankalar devrede    Osman Arıoğlu, MTV tahsilatını yapmakta olan bankalar ile özel finans kurumlarının bu yıl program değişikliği nedeniyle tahsilata geç başladıklarına da işaret etti. 
   Arıoğlu, MTV tahsilatına başlayan kuruluşların Akbank, Turkish Bank, Finansbank, Anadolubank, Garanti, Vakıflar, Ziraat, Halk, Yapı Kredi, İş Bankası, Alternatifbank ve Oyakbank olarak sıraladı. Arıoğlu, Albaraka Türk ve Family Finans'ın da tahsilat yaptığını söyledi. Arıoğlu, Tekfenbank ve Tekstilbank'ın bugün, Denizbank'ın da 23 Ocak'ta MTV tahsil etmeye başlayacağını bildirdi. 
   
   
</TEXT>
</DOC>
