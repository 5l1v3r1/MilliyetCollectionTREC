<DOC>
<DOCNO> 201649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo08.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlu futbolculara "sema" dopingi 
</HEADLINE>
<TEXT>

     Ligde son haftalarda bir türlü ulaşılamayan galibiyet nedeniyle motivasyon sorunu yaşayan Konyasporlu futbolcular, tam kadro izledikleri sema gösterisiyle moral buldu. 
     Hz.Mevlana'nın 730. Vuslat Yıldönümü Anma Törenleri'nin gerçekleştirildiği 100. Yıl Spor Salonu'nda İstanbul Tarihi Türk Müziği Topluluğu ile Türk tasavvuf müziği konser veren Ahmet Özhan'ın ardından, düzenlenen sema gösterisi de izleyenleri büyüledi. 
     Gösterileri, uzun süredir motivasyon sorunu yaşayan Konyasporlu oyuncular da, ön sıralarda izledi. 
     Konyaspor Kulübü Basın Sözcüsü İbrahim Kaplan, bu hafta sonunda Konya'da yapılacak Malatyaspor karşılaşmasına büyük önem verdiklerini ve bu maçı kazanmaktan başka çareleri olmadığını söyledi. 
     Son haftalarda alınan beraberlik ve yenilgilerle futbolcuların ciddi bir motivasyon sorunu yaşadığını anlatan Kaplan, ''Gerek teknik heyet gerekse yönetim, kritik Malatyaspor maçı öncesi takımda moralleri yükseltmenin çarelerini arıyoruz. Futbolcularımızdan gelen talep üzerine de bu programa katıldık'' dedi. 
     Kaplan, çoğu ilk kez sema gösterisi izleyen futbolcuların ortamdaki mistik havadan olumlu yönde etkilendiklerini belirterek, ''Günde çift idmanla yorulan ve son haftalarda stresle dolan futbolcularımıza sema gösterisi iyi geldi'' diye konuştu. 
     Takımın galibiyete koşullandığını anlatan Kaplan, Malatyaspor'u yenerek kötü gidişe son vermek istediklerini sözlerine ekledi. 
     
</TEXT>
</DOC>
