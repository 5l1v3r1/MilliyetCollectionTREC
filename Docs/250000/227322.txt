<DOC>
<DOCNO> 227322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo42.html </URL>
<DATE> 2004/03/31/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Çalımbay Milli takım için teklif gelirse seve seve kabul ederim... 
</HEADLINE>
<TEXT>

     Ankaragücü Teknik Direktörü Rıza Çalımbay, Şenol Güneş'in istifasıyla boşalan Milli Takımlar Teknik Direktörlüğü görevine yerli bir hocanın getirilmesinden yana olduğunu belirterek, ''Bu görev bana teklif edilirse seve seve kabul ederim'' dedi. 
     Ankaragücü'nün bugünkü antrenmanı sonrası gazetecilerin sorularını yanıtlayan Çalımbay, milli takımın bugüne kadarki başarılarının altında Türk antrenörlerin imzasının olduğunu söyledi. Çalımbay, ''Türkiye bir yerlere gelmişse bunu yerli teknik direktörler başarmıştır. Şenol Güneş, Fatih Terim ve benim de beraber çalıştığım Mustafa Denizli'nin yaptıkları unutulmamalı. Bu konuda son kararı federasyon verecek. Ama bence tercih yerli teknik adamdan yana kullanılmalı'' diye konuştu. 
     Türkiye'de bu işi yapabilecek çok sayıda teknik direktörün olduğunu ifade eden Çalımbay, ''Türk çalıştırıcıların hem milli takımlar düzeyinde hem de Avrupa kupalarındaki başarısı ortadadır. Kendilerini sürekli geliştiriyorlar ve her görevin altından kalkabilecek seviyedeler'' dedi. 
     Çalımbay, kendisinin 2 yılı Ümit Milli, 2 yılı da A Milli Takım olmak üzere toplam 4 yıl Mustafa Denizli'nin yanında görev yaptığını ve bu konuda yeterince tecrübesinin olduğuna inandığını kaydetti. 
     
     ''ERGİN KONUSUNDA SORUMLULUĞUMUZ YOK'' 
     Rıza Çalımbay, Ergin'in sarı kart cezalısı olduğu halde Çaykur Rizespor maçında oynatılmasıyla ilgili de bu konuda sorumluluklarının olmadığını savundu. 
     Ergin'i transfer ettikten sonra federasyondan bu futbolcunun oynayabileceğine dair yazı aldıklarını belirten Çalımbay, ''Ergin konusunda hata yapmamız mümkün değil. Bu işlere Türkiye'de en çok dikkat eden kulüplerin başında geliyoruz'' dedi. 
     Ankaragücü'nün zor günler yaşadığı bir dönemde takımın başına geldiğini belirten Çalımbay, şunları söyledi 
     ''İkinci yarıdan itibaren iyi oynamaya başladık. Ama bir türlü galip gelemedik. Ligde ilk defa üst üste iki maçtan galibiyetle ayrıldık. Kendimize güveniyoruz, Gaziantep'te sahaya kazanmak için çıkacağız. Deplasmanda iyi maçlar çıkarıyoruz. Mutlaka puan almak istiyoruz.'' 
     
     GAZİANTEPSPOR MAÇI HAZIRLIKLARI 
     Ankaragücü, ligde hafta sonu deplasmanda Gaziantepspor ile yapacağı maçın hazırlıklarını, Cemal Aydın Spor Kompleksi'ndeki antrenmanla sürdürdü. 
     Teknik Direktör Rıza Çalımbay yönetiminde yapılan çalışmaya Gökmen ve Ergin sakatlıkları nedeniyle, Adem Dursun, Umut ve kaleci Zafer de milli takımlarda bulunmalarından dolayı katılmadı. 
     Sarı-lacivertliler, antrenmana ısınma hareketleri ve pas çalışmalarıyla başladı. Daha sonra Özgür, Hakan Keleş, Erhan Albayrak, Yılmaz, Adem, İsmet, Hüseyin, Tolga ve Dousiki'den oluşan yeşil takımla, Ceyhun, Mehmet, Baido, Hakan Kutlu, Huzeyfe, Ramadan, Faruk Namdar, Göktuğ ve Salcedo'dan oluşan kırmızı takım tam sahada maç yaptı. Eksik oyunculara karşın Gaziantepspor maçının taktiğinin denendiği maçı yeşil takım 4-0 kazandı. 
     
</TEXT>
</DOC>
