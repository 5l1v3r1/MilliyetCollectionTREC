<DOC>
<DOCNO> 231587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun15.html </URL>
<DATE> 2004/04/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İngiltere'den Irak'a yeni büyükelçi 
</HEADLINE>
<TEXT>

     İngiltere'nin Irak'ta 30 Haziran'da gerçekleşmesi öngörülen egemenliğin devrinden sonra, bu ülkeye yeni bir büyükelçi atayacağı bildirildi. 
     İngiltere Dışişleri Bakanlığı sözcüsü, henüz adı kesinleşmeyen büyükelçinin, halen Irak'ta görev yapan özel temsilci David Richmond'ın yerine atanacağını bildirdi. 
     ''Bağdat'taki oyunun kurallarının dikte edenin ABD olduğu'' yönündeki iddiaları yalanlayan sözcü, ''David Richmond yaklaşık bir yıldır Irak'tadır, 30 Haziran'da ise özel temsilcilik misyonu sona erecek ve normal diplomatik ilişkilerimizin olduğu her ülkede yaptığımız gibi elçiliğimizi açacağız'' dedi. 
     Richmond'ın, İngiltere'nin BM nezdindeki eski büyükelçisi Jeremy Greenstock'un yerine özel temsilci olarak atanması muhafazar muhalefetin tepkisini çekmişti. Muhafazakarlar, Greenstock gibi üst düzey bir diplomatın yerine Richmond'ın atanmasını uygun bulmamıştı. 
     
</TEXT>
</DOC>
