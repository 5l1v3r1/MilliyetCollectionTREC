<DOC>
<DOCNO> 239747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo24.html </URL>
<DATE> 2004/05/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Van Hooijdonk 3. yıldız için gururluyum, takıma takviye gerekiyor 
</HEADLINE>
<TEXT>

     Fenerbahçe'nin Hollandalı futbolcusu Pierre van Hooijdonk, sarı-lacivertli takımda kariyerinin ilk lig şampiyonluğunu yaşadığı için mutlu olduğunu belirterek, ''3. yıldızı takma şerefine nail olan takımın başarısına katkı sağladığım için gururluyum'' dedi. 
     Van Hooijdonk, Fenerbahçe Şükrü Saracoğlu Stadı'nda düzenlediği basın toplantısında, 1 yılda Türkiye'ye ve takıma çok iyi adapte olduğunu ifade ederek, ''Türkiye'de futbol oynamak kolay değil. Kariyerimin ilk şampiyonluğunu Türkiye'de yaşadığım için ayrıca mutluyum'' diye konuştu. 
     Şampiyonluktan sonra Fenerbahçe'nin önünde iki seçenek bulunduğunu anlatan Hollandalı oyuncu, şöyle devam etti 
     ''Birinci olarak Şampiyonlar Ligi'ne büyük ihtimalle eleme oynamadan katılacağımız için mutlu olursunuz. İkinci seçenek ise Şampiyonlar Ligi'nde en azından 2. tura kalmayı hedef koyup, orada başarılı olma isteğinde olursunuz. İkinci seçenek için takımın kalitesini artırmak gerekir. Geçen yıl Şampiyonlar Ligi'nde mücadele eden Türk takımlarının bu ligdeki mücadelesi 2. tura yükselmenin kolay olmadığını gösterdi. Eminim yönetim ve transfer komitesi bu konuda elinden geleni yapacaktır.'' 
     
     FUTBOLU BURADA BIRAKMAK İSTERİM 

     Van Hooijdonk, futbolu ne zaman bırakacağı ile ilgili soruyu, ''Umarım mümkün olduğu kadar uzun süre oynayabilirim. Fiziksel durumum ve futboldan aldığım zevk devam ettiği sürece oynayacağım'' diye yanıtladı. 
     Fenerbahçe ile sözleşmesinin 1 yıl sonra sona ereceğini vurgulayan Van Hooijdonk, ''Gelecek sezon sonunda burada kalmak istediğimde belki kulüp istemeyebilir. Ama şartlar uygun olursa futbolu Fenerbahçe'de bırakmak isterim'' dedi. 
     Futbol kariyeri boyunca birçok teknik adamla çalışmasının kendisi için büyük avantaj olduğunu kaydeden Hollandalı yıldız, ''Futbolu bıraktığımda antrenörlük yapmak istiyorum. Her teknik adamın ayrı özellikleri var. Onların olumlularını alıyorum. Daum'un da olumlu yönlerini alıyorum. Beni Fenerbahçe'ye getirdiği için Daum ve yönetime teşekkür ediyorum'' şeklinde konuştu. 
     Bir gazetecinin, ''Antrenör olduğunda Fenerbahçe'yi çalıştırmak ister misin'' sorusu üzerine Van Hooijdonk, ''Dünyadaki her teknik adam Fenerbahçe gibi büyük bir kulüpte çalışmak ister. Ben de ilerde böyle bir teklif alırsam balıklama dalarım'' dedi. 
     
     OVERMARS VE SEEDORF 

     Pierre van Hooijdonk, vatandaşları Overmars ve Seedorf'un sarı-lacivertli takıma transfer olup olmayacağı yönündeki soru üzerine ise böyle bir şey olmadığını, kendisinin geçen günlerde Seedorf ile buluştuğunu, çok iyi arkadaş olan Milanlı futbolcunun Türkiye'ye gelmek konusunda kendisine bir şey söylemediğini ifade etti. 
     Türkiye liginin Hollanda liginden farkının küçük takımlarda da 1-2 kaliteli oyuncunun oynaması ile ortaya çıktığını savunan Van Hooijdonk, bu oyuncuların isimlerini şu anda hatırlayamadığını söyledi. 
     Van Hooijdonk, gol krallığı ile ilgili bir soru üzerine ise Fenerbahçe'ye ilk geldiğinde de kendisi için gol krallığının önemli olmadığını söylediğini, şu anda da böyle bir düşüncesinin bulunmadığını, ama yarınki maçta yine her maçta olduğu gibi gol atmaya çalışacağını ifade etti. 
     Hollandalı oyuncu, ülkesine gittiğinde yıl boyunca röportajlarında söylediği gibi Türkiye, Fenerbahçe ve İstanbul için hep pozitif açıklamalarda bulunacağını ve burada mutlu olduğunu ifade edeceğini kaydetti. 
     Maçlardan sonra taraftarlarına teşekkür etmek için tribünleri dolaştığını belirten Van Hooijdonk, Türkiye'de bir sezonda kendisine anlatılan şeylerden daha pozitif düşüncelere sahip olduğunu, tek olumsuz konunun trafikte sürücülerin Ferrari pilotu Schumacher gibi araçlarını kullanmaları olduğunu dile getirdi. Hollandalı futbolcu, rol aldığı reklam filmiyle ilgili de Portekiz'de bıyıksız olarak bulunmak istediğini ifade etti. 
     Pierre van Hooijdonk, son olarak sarı-lacivertli taraftarlara da seslenerek, yarınki maçtan sonra şampiyonluk kutlamaları için sahaya inmemelerini ve tribünlerde güzel bir şekilde kutlamalara katılmalarını istedi. 
     Bu arada Fenerbahçe Futbol Takımı, statta poster çekimine katıldı. 
     
</TEXT>
</DOC>
