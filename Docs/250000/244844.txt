<DOC>
<DOCNO> 244844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas19.html </URL>
<DATE> 2004/06/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Tarkan Moskova'da Türkiye sadece nargile ülkesi değil... 
</HEADLINE>
<TEXT>

     Pop şarkıcısı Tarkan, çok özel isteklerinin bulunmadığını ve kaprisli biri olmadığını belirterek, ''Çok mütevazı biriyim. Kendimde hep eksiklik ararım'' dedi. 
     Moskova'da Turizm ve Kültür Bakanlığı ile Rusya Kültür Bakanlığı arasında imzalanan anlaşma gereği düzenlenen Türk haftasında bugün ve yarın konser verecek olan Tarkan, Türk ve Rus gazetecilerin katıldığı basın toplantısı düzenledi. 
     Bir gazetecinin, ''Rus kızlarını nasıl buluyorsunuz '' sorusuna Tarkan, ''Hepsi de çok güzeller. Allah vergisi bir güzellikleri var. Yiğidi öldür ama hakkını yeme demişler. Türk kızları da çok güzel'' yanıtını verdi. 
     Tarkan, bir başka soru üzerine de Türkiye'nin sadece nargile ile özdeşleşen bir ülke olmadığını belirterek, ''Nargile de kültürümüzün bir parçası. Türkiye'yi elbette çok seviyorum. Türkiye, doğal ve tarihi güzellikleri olan mükemmel bir ülke. İnsanıyla, misafirperverliğiyle, çok dinamik genç nesliyle büyük potansiyeli olan bir ülke. Ülkemle gurur duyuyorum'' diye konuştu. 
     Şu sıralar İngilizce bir albüm çıkarmak için çalıştığını kaydeden Tarkan, İngilizce albümün muhtemelen sonbaharda piyasaya çıkacağını söyledi. Tarkan, yeni kasetinde Rusça bir şarkıya yer vermek gibi bir projesinin şu anda gündemde olmadığını belirterek, ''Bazı parçalarımın Rusça versiyonu var. Belki bu Rusça versiyonunu seslendiren sanatçılarla birlikte Rusça parçaları ileride seslendiririm'' dedi. 
     Tarkan'ın bazı parçalarını Rusça söyleyen ünlü şarkıcı Filip İrkerov'un, otel odasına 100 adet gül ve bir mektup bıraktığını kaydeden Tarkan, ''Odama, hayatımda gördüğüm en güzel gülleri göndermiş. Mektubunda Moskova'da olmadığını, benim bir dahaki gelişimde birlikte bir sürpriz yapabileceğimizi yazmış. Kendisini bizzat arayıp teşekkür edeceğim. Yolumuz kesişirse belki onun söylediği bir şarkıyı birlikte seslendiririz'' diye konuştu. 
     Rusya'da şarkılarının bu kadar çok dinlenmesinin nedenlerinden birinin iki ülkenin komşu olması ve Türkiye'ye her yıl gelen çok sayıda Rus turistin beraberinde kendi albümünü götürmesinden kaynaklanabileceğini söyleyen Tarkan, ''Hatta kültür olarak buraya kendimi çok yakın hissediyorum. Ülkeniz benim için bir arkadaş, bir komşu gibi. Kültürel tarihi, görsel mimarisiyle özellikle Moskova gıpta edilmeyecek gibi değil'' dedi. 
     Yurtdışında verdiği konserlerde Türkiye'nin tanıtımına da yardımcı olduğunu, Turizm ve Kültür Bakanlığı ile işbirliği yaptığını kaydeden Tarkan, devletin bu gibi organizasyonlarda kendilerine yardımcı olması gerektiğini belirtti. 
     Bir soru üzerine, ailesinin kendisine her zaman dürüst olmayı öğrettiğini ve istediği şeyi yapması konusunda kendisini teşvik ettiğini söyleyen Tarkan, ''Müziğe aşıktım, beni desteklediler. Hoşlanmadığım şeyler de oldu. Ben bugün büyüdüm, çocuğuma biraz daha farklı davranırdım diye düşünüyorum'' dedi. 
     Tarkan, bir gazetecinin kaprisli biri mi yoksa mütevazı mı olduğunu sorması üzerine şunları söyledi 
     ''Çok özel isteklerim ve kaprisim olmaz. Rahat bir odamın olmasını ve bu odada bol su olmasını isterim. Neden böyle mütevazıyım Hep kendimde eksiklik ararım ve kendimi yetersiz görürüm. Herhalde bunun adı da mütevazılık olsa gerek.'' Türkiye'de bir kadının, menajeri olduğu iddiasıyla ve kendisinden izin almadan kitap yazdığını kaydeden Tarkan, kendisinin de yasal müdahalede bulunup kitabın basımını durdurduğunu ve yasal sürecin hala devam ettiğini söyledi. 
     Tarkan, dün gece Kızıl Meydan yakınında bulunan Galeria restoranını ziyaret ettiğini ve Kremlin Sarayı'nı uzaktan gördüğünü sözlerine ekledi. 
     Tarkan'ın basın toplantısına Türk gazetecilerinin yanı sıra çok sayıda Rus gazetecinin katıldığı dikkat çekerken, bazı Rus gazeteciler sorularını Türkçe yöneltti. 
     Tarkan, bu akşam ve yarın Lujniki Spor salonunda konser verecek. 
     Tarkan'ın daha önce bir gece konser vereceği açıklanmış, ancak biletlerin ilk günden tükenmesi üzerine ikinci konser organize edilmişti. 
     
</TEXT>
</DOC>
