<DOC>
<DOCNO> 243216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun22.html </URL>
<DATE> 2004/05/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Metin kaplan aranıyor... 
</HEADLINE>
<TEXT>

     Almanya'da faaliyetleri yasaklanan İslami Cemiyet ve Cemaatleri Birliği'nin İCCB yöneticisi Metin Kaplan, tüm Schengen ülkelerinde aranmaya başladı. 
     Köln polisi, Kuzey Ren Vestfalya eyaleti İçişleri Bakanlığı'nın İnterpol aracılığıyla Kaplan'ı Schengen ülkelerinde aramaya başladığını bildirdi. 
     Köln Emniyet Müdürü Klaus Steffenhagen, bugün düzenlediği basın toplantısında, kendi girişimiyle Kaplan'ın evinin dün sabahtan bu yana izlendiğini, Kaplan'ın evden çıkmadığını, ancak garajdan binaya girip çıkan kişilerin kontrol edilmediğini belirtti. 
     Kaplan'ın Köln kentindeki evinde bulunamamasından sonra, Kuzey Ren Vestfalya eyaleti İçişleri Bakanı Fritz Behrens de yoğun baskı altına girdi. 
     Hıristiyan Demokrat Birlik Partisi'nin CDU eyaletteki parti teşkilatı, Kaplan'ın ortadan kaybolmasını ''büyük bir soruşturma hatası'' olarak nitelendirirken, Behrens, Kaplan'ın neden evinde bulunamadığının ayrıntılı şekilde araştırılacağını söyledi. 
     Münster Yüksek İdare Mahkemesi, dün gıyabında Kaplan'ın, Türkiye'de kötü muamele görmeyeceği gerekçesiyle sınır dışı edilmesinin mümkün olduğuna karar vermişti. Daha sonra Köln Sulh Mahkemesi de oturma izni süresinin uzatılmadığı gerekçesiyle Kaplan'ın sınır dışı edilebilmesi için hakkında tutuklama kararı almış, ancak polis Kaplan'ı evinde bulamamıştı. 
     Kaplan'ın, Leipzig kentindeki Federal İdare Mahkemesi'ne temyiz başvurusunda bulunma hakkı bulunuyor. 
     
</TEXT>
</DOC>
