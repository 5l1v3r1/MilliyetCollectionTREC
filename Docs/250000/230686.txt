<DOC>
<DOCNO> 230686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo17.html </URL>
<DATE> 2004/04/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Konyaspor, Beşiktaş maçı hazırlıklarına başlıyor... 
</HEADLINE>
<TEXT>

     Konyaspor, Beşiktaş maçı hazırlıklarına bugün akşam saatlerinde yapacağı antrenmanla başlayacak. 
     Futbol Şubesi Sorumlusu ve Basın Sözcüsü İbrahim Kaplan, geçen hafta içinde çalışmalarını günde çift antrenmanla sürdüren futbolculara hafta sonu izin verildiğini kaydetti. 
     Bugün takımın toplanacağını ve akşam saatlerinde yapılacak antrenmanla Beşiktaş maçı hazırlıklarına başlanacağını ifade eden Kaplan, takımda sakatlığı süren ve Beşiktaş maçında forma giyemeyecek Ali Uyanık'ın dışındaki tüm oyuncuların çalışmalara katılacağını söyledi. 
     Kaplan, Tevfik Lav'ın ölümünden sonra moralleri bozulan futbolcuların halen üzerlerindeki olumsuz etkiden kurtulamadıklarını belirterek, ''Biz de çok üzüldük, ancak futbolcuların artık morallerini düzeltmesi gerekiyor. Bunun için de kendileri ile sık aralıklarla toplantı yaparak, maça motive edeceğiz. Kendi seyircimiz önünde kaybetmek istemiyoruz'' dedi. 
     
</TEXT>
</DOC>
