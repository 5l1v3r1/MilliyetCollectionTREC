<DOC>
<DOCNO> 245016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko41.html </URL>
<DATE> 2004/06/03/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Celal Metin İlk çeyrekte ciromuz kombine bazda yüzde 46 arttı 
</HEADLINE>
<TEXT>

     Sabancı Holding CEO'su Celal Metin, bu yılın ilk 3 ayında cirolarının kombine bazda dolar olarak yüzde 46 artışla 1.9 milyar doları aştığını bildirdi. 
     Metin, Sabancı Holding Yönetim Kurulu Başkanı Güler Sabancı'nın düzenlediği basın toplantısında yaptığı konuşmada, dünya ve Türkiye ekonomisindeki gelişmelere değindi. 
     Cari açığa işaret eden Metin, ilk 3 ayda gerçekleşen 5 milyar dolar düzeyindeki cari açığı dikkatle izlediklerini kaydetti. 
     2004 yılının, Türkiye ve Sabancı Topluluğu için başarılı bir yıl olacağını tahmin ettiğini dile getiren Metin, geçen yılı başarılı bir yıl olarak geçiren topluluğun, bu yılın ilk 3 ayında da yüksek performans yakaladığını söyledi. 
     Celal Metin, 31 Mart 2004 itibarıyla topluluğun konsolide rakamlarının satışlarda 2 katrilyon 5 trilyon 396 milyar lira, net karın 146.6 trilyon lira olarak gerçekleştiğini bildirdi. 
     Metin, ilk 3 ayda kombine bazda dolar olarak cirolarının geçen yıla göre yüzde 46 oranında, ihracatlarının ise yüzde 11 arttığını belirtti. 
     Dolar olarak konsolide bazda ilk çeyrekte satışlarda 1 milyar 933 milyon 519 bin rakamını yakaladıklarını anlatan Metin, net karda 111 milyon 799 bin dolar, ihracatta da 228 milyon 700 bin dolar rakamına ulaştıklarını kaydetti. 
     Bu yılın ilk 3 ayında vergiden önceki karda yüzde 211'lik büyüme kaydettiklerini belirten Metin, ''2004 yılında sürdürülebilir büyümeyi devam ettireceğiz. Pırıl pırıl bir 2004 yılı beklediğimizi söylemek isterim'' diye konuştu. 
     
     ''ŞARTLAR YÜZDE 6.5 RAKAMINI AŞAĞI ÇEKİYOR'' 
     Celal Metin, yüzde 6.5'luk faiz dışı fazlaya ilişkin bir soru üzerine, Türkiye'de yatırımların kıpırdaması ve kalıcı büyümenin sağlanması gerektiğini ifade ederek, şöyle konuştu 
     ''Bunun için de oradaki dengeleri biraz aşağı çekmek gerekiyor. Bunun rakamını herhalde hükümet ve IMF bir denge içinde bulacaktır. Ama zaten yüzde 6.5 rakamının sürdürülmesinin de kolay olmadığını gayet iyi biliyorsunuz. Şartlar zaten bunu aşağı doğru çekiyor. Bu bir dengedir.'' 
     
</TEXT>
</DOC>
