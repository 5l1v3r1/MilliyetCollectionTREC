<DOC>
<DOCNO> 210797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/spo03.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyet önemli 
</HEADLINE>
<TEXT>

   Fatih Terim, kazanmak için ellerinden geleni yaptıklarını söyledi, "Genç bir takımız. Böyle sonuçları yaşamamız doğal. Ortaya konan mücadeleden memnunum" dedi 
      
   Sahip çıktı 
   GALATASARAY Teknik Direktörü Fatih Terim, Diyarbakırspor maçı sonrası yaptığı açıklamada, beraberliğe rağmen takımın ortaya koyduğu mücadeleden memnun olduğunu söyledi. Terim, "Her şey bir anda olmuyor. Burada niyet de önemli. Futbolcularım kazanmak için ellerinden geleni yaptılar, ancak bu galibiyete yetmedi. Böyle skorlar olacaktır, bunu doğal karşılıyorum" diye konuştu. 
   
   İlginç yaklaşım 
   TERİM, "Futbolcularınız sahadan çıkarken çok üzgündü" denmesi üzerine de "Kazanamadıkları her maçta bu duyguyu yaşamaları, bunu hissetmeleri çok önemli" ifadelerini kullandı. Futbol Şube Sorumlusu Özer Saraçoğlu ise, "Camiadan geleceğin takımına sahip çıkmalarını istiyoruz. Galibiyet için gelmiştik, ama olmadı. Çok üzgünüz. Ancak bu takıma verilecek pozitif enerjiyle başarı gelecektir" dedi. 
   
   Cim-Bom'a müjde    Atatürk Olimpiyat Stadı'nın yollarına Başbakan el koydu. Belediye'den ümidini kesen Erdoğan, eksiklerin tamamlanması için valiliğe talimat verdi 
   NECMİ KEPÇETUTAN 

   Görev başka adrese 
   LİGİN ilk yarısını Atatürk Olimpiyat Stadı'nda oynayan, ancak yolların yapılmaması nedeniyle ulaşımda sıkıntı çeken Galatasaray'ın imdadına Başbakan Recep Tayyip Erdoğan yetişti. Daha önce İstanbul Büyükşehir Belediyesi tarafından yapılacağı söylenen yolların yapım görevi, İstanbul Valiliği'ne verildi. 
   
   Özel İdare bakacak 
   ERDOĞAN'IN geçtiğimiz günlerde İstanbul'da yapılan TMOK toplantısında belediyenin yolların yapımı konusunda yetersiz kaldığını belirtip, sorunun İl Özel idaresi tarafından çözümlenmesi talimatını verdiği bildirildi. Hava koşullarının düzelmesinin ardından çalışmaların başlayacağı ifade edildi. 
   
   Özberk'ten tavsiye    GAZİANTEPSPOR'UN hocası Sakıp Özberk, iki tarafın da rakipleri kadar saha koşulları ile de mücadele etmek durumunda kaldıklarını söyledi. Özellikle ilk yarıda iyi futbol oynadıklarını belirten Özberk, "Hücumsal yönde eksiklerimiz var. Yine de galibiyete yakındık. Ancak ikinci yarıda oyuncu değişikliklerinden istediğimiz verimi alamadık. Galatasaray'ın genç kadrosuna sabır göstermek gerek. Kolektif bütünlüğü oturtmak için zamana ihtiyaçları var. Sabırsızlık halinde geriye giderler" diye konuştu. 
   
   
</TEXT>
</DOC>
