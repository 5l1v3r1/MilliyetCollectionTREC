<DOC>
<DOCNO> 210445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo31.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre kar altında coştu... 
</HEADLINE>
<TEXT>

     Birinci Süper Lig'de ikinci yarının ilk maçında, 24 Ocak Cumartesi günü İstanbulspor ile karşılaşacak Fenerbahçe'nin hazırlıkları sürüyor. 
     Sarı-lacivertlilerin Samandıra Tesisleri'nde basına kapalı olarak gerçekleştirdiği antrenman, yoğun kar yağışı altında yapıldı. 
     Antrenman öncesi ısınma hareketlerini tesislerin içinde yapan futbolcular, daha sonra tipi altında sahada 1 saat çalıştı. 
     Taktik çalışmalar yapılan antrenmanın karla kaplı sahada gerçekleştirilen çift kale maçla sona erdiği bildirilirken, forvet oyuncusu Nobre'nin attığı şık gollerle dikkat çektiği ifade edildi. 
     Sakatlıkları nedeniyle tedavi olan Kemal ve Serhat, antrenmana katılmadı. 
     Fenerbahçe, İstanbulspor maçının hazırlıkları yarın yapacağı çalışmayla sürdürecek. 
     
</TEXT>
</DOC>
