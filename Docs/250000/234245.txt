<DOC>
<DOCNO> 234245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur31.html </URL>
<DATE> 2004/04/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Antalya'da esrarengiz patlama 2 yaralı 
</HEADLINE>
<TEXT>

     Antalya'da Mehmet Akif Ersoy Mahallesi Yeşilırmak Caddesi'nde yürüyen 2 genç, ellerindeki niteliği belirlenemeyen cismin patlaması sonucu yaralandılar. 
     AA muhabirinin aldığı bilgiye göre, kimlikleri henüz öğrenilemeyen 2 genç, daha çok gecekonduların bulunduğu Mehmet Akif Ersoy Mahallesi Yeşilırmak Caddesi Mobil Kavşağı yakınlarında yürürken patlama meydana geldi. Yaralanan iki kişi, hastaneye kaldırıldı. 
     Patlama üzerine Antalya Emniyet Müdürlüğü Terörle Mücadele Şube Müdürlüğü, Cinayet Büro Amirliği ekipleri ile bomba uzmanları bölgede inceleme ve araştırmalara başladılar. 
     Geniş bir alana yayılan parçalar, polis ekipleri tarafından tek tek numaralandırılıp, fotoğrafları çekildikten sonra incelemeye alındı. 
     Bu arada, Yeşilırmak Caddesi'nin bir bölümü de trafiğe kapatıldı. 
     
</TEXT>
</DOC>
