<DOC>
<DOCNO> 226223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun20.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Eroin operasyonu 22 kişi gözaltında 
      İstanbul'da dün düzenlenen 5 ayrı operasyonda 256 kilo eroin, 27 kilo 620 gram kokain ele geçirildi. Operasyonlarda 22 kişi de gözaltına alındı. 
   Avcılar'da bir araçta arama yapan polis, 43 kilo eroin ele geçirdi. 7 kişi gözaltına alındı. Diğer operasyonda da 10 kişi, 620 gram kokainle ele geçirildi. Ümraniye'de bir TIR'da yapılan aramada, 27 kilo kokain daha ele geçirildi. 1 kişi yakalandı. 
   Avcılar'da düzenlenen ikinci operasyonda da otoparkta bekletilen TIR'ın gizli bölmelerinde 329 paket halinde 178 kilo eroin bulundu. TIR'ın şoförü ve aracı olmak üzere 2 kişi gözaltına alındı. Pendik'teki son operasyonda ise alıcı gibi davranan polislere 35 kilo eroin satmak isteyen 2 kişi yakalandı. 
   
   Geçitten geçmediler, öldüler 
   İstanbul Acıbadem'de dün, üstgeçidi kullanmayarak, yoldan karşıdan karşıya geçmeye çalışan Türkan Türkoğlu 55 ve Cevriye Teber'e 59 , süratle gelen bir minibüs çarptı. 
   Çarpmanın etkisiyle yere savrulan ve ağır yaralanan Türkoğlu ve Teber, Haydarpaşa Numune Hastanesi'ne kaldırıldı. Yoğum bakım servisinde müdahale edilen Türkoğlu ve Teber, tüm müdahalelere rağmen kurtarılamadı. Şoka giren minibüs sürücüsü Ömer Tandemir ise gözaltına alındı. 
   
   Aile boyu porno baskını 
   Ankara Emniyet Müdürlüğü, internetten küçük yaşta kızların rol aldığı porno filmleri kopyalayıp ürettikleri VCD'leri yine internet üzerinden pazarlayan Kutluhan K. ve Altuğ K. kardeşlerle emekli yarbay babaları Atilla K. ve emekli hemşire anneleri Sabahat K.'yi gözaltına aldı. İki kardeşin ortak tuttuğu evle anne ve babalarının yaşadığı evde yapılan aramalarda da 1420 adet porno VCD bulundu. Aramalarda ayrıca, kargo poşetlerine konulmuş VCD'ler, çok sayıda video kaset, modem, CD ve kasetleri çoğaltmaya yarayan teknik ekipman, filmlerin gönderildiği adreslere ilişkin irsaliye faturaları ve kurusıkı tabanca ele geçirildi. Kutluhan ve Altuğ kardeşlerin, film çoğaltma işlemlerini kendi evlerinden yaptıkları, anne ve babalarının evini de irtibat bürosu olarak kullandıkları belirtildi. Anne ve babanın da bu duruma göz yummaktan gözaltına alındıkları kaydedildi. 
   
   Loca saldırısı sanıkları DGM'de 
   Kartal'da Hür ve Kabul Edilmiş Masonlar Büyük Locası'na düzenlenen bombalı saldırı olayıyla ilgili gözaltına alınıp Devlet Güvenlik Mahkemesi'ne DGM sevk edilen 7 kişi, ifadelerinin ardından serbest bırakıdı. İstanbul 15 ve 20 Kasım tarihlerindeki HSBC, sinagoglar ve İngiltere Başkonsolosluğu'na düzenlenen 4 intihar saldırısıyla ilgili soruşturma çerçevesinde DGM'ye sevk edilen Ömer Öztürk ise çıkarıldığı nöbetçi mahkemece tutuklandı. Soruşturma kapsamında daha önce gözaltına alınan bazı kişilerin ifadelerinde adlarının geçtiği belirtilen 3 kişi, Terörle Mücadele Şube Müdürlüğü'nce gözaltına alınmıştı. Bunların dışında, arandıkları ve bir süre Afganistan'da kaldıkları öne sürülen 5 kişi de, kendiliklerinden polise gelerek ifade vermişti. 
   
   Bıçak parasına rüşvet davası 
   Adana'da, trafik kazasında yaralanan çocuğun ameliyatı için 300 milyon lira bıçak parası istediği öne sürülen Adana SSK Hastanesi doktorlarından Hüseyin Çalışkan hakkında rüşvet almaktan 10 yıl hapsi istendi. Çocuğun babası Şaban ve amca Mustafa Çakmak hakkında da "rüşvet vermek"ten rüşvet miktarının 10 katı para cezası istendi. Adana 4. Ağır Ceza Mahkemesi'nde tutuksuz yargılanmasına başlanan Çalışkan, suçsuz olduğunu savundu. Çakmak kardeşler de aracı olan M. Ali Köylü'nün doktorla yalnız konuştuğunu belirterek, "Odadan çıkınca 300 milyona anlaştıklarını, 150 milyon lira peşin verdiğini söyledi. Doktor ameliyatı yapmayınca tartıştık" diye konuştu. 
   
   Lokantada su içti, hastanelik oldu 
   İzmir'de arkadaşıyla gittiği lokantada servis yapılan sudan bir yudum içen Müjdat Haşıcı, hastanelik oldu. 12 Mart'ta meydana gelen olayda, Müjdat Haşıcı 49 , iş arkadaşları Fahri Meyzinoğlu 47 ve Halit Eraltuğ, birlikte yemek yemek için İkiçeşmelik'teki lokantaya gitti. Yemek siparişi vermeden önce su isteyen Haşıcı, garsonların getirdiği 1.5 litrelik pet şişeden su içti. Boğazında yanma hissettiğini söyleyen Haşıcı, arkadaşına suyun garip olduğunu söyledi. Bunun üzerine sudan az miktarda tadan Meyzinoğlu, asit olabileceğinden şüphelendi. Bu sırada fenalaşan Haşıcı, hastaneye kaldırıldı. Midesi yıkandıktan sonra taburcu edilen Haşıcı, 4 gün önce yeniden fenalaşarak hastaneye kaldırıldı. Sürekli midesi kanayan ve yemek borusu tahriş olan Haşıcı, yoğun bakıma alındı. Haşıcı'nın ailesi, lokanta sahibinden şik yetçi oldu. 
   
   Giysikolik işçi emeklisi 
   Kütahya Tavşanlı'da yaşayan işçi emeklisi Hüseyin Öztekin, tam bir giysi tutkunu. Öztekin'in 600 takım elbisesi, 400 çift ayakkabısı, 300 kravatı, 300 gömleği, 60 kazağı ve hiç giyilmemiş 150 çift çorabı bulunuyor. Günde iki kez kıyafet değiştirdiğini belirten Öztekin, "4 yıl önce Tunçbilek Termik Santralı'ndan emekli olunca aldığım 11 milyar liralık ikramiyeyle, kooperatif dairemi satarak elde ettiğim 15 milyar liranın tamamıyla giysi aldım. Markalı giysileri alırım" dedi. İki kez evlendiğini bildirin Özçelik, ikisinde de ilk gece giysilerini saymaya kalkışınca terk edildiğini söyledi. 
   
   Korsan Nutuk piyasada 
   Sanat ve fikir alanındaki hırsızlığı engellemek amacıyla yapılan yasal düzenlemelere karşın Nutuk da korsan yayınlar arasına girdi. Atatürk'ün Kurtuluş Savaşı'nı ve Cumhuriyet'in kuruluş sürecini anlattığı Nutuk, korsan baskısı yapılarak, İstanbul ve Ankara ile büyük şehirlerdeki "yerini aldı." Korsan kitaplar arasında satılmaya başlanması, Nutuk'un da "en çok satan" kitaplar arasına girmesi anlamında değerlendirildi. 
   
   Güzelleri dokunarak seçtiler 
   Çanakkale'de bir araya gelen Avrupa Öğrenci Forumu üyesi 65 öğrencinin düzenlediği güzellik yarışmasında adayları gözleri bağlanan jüri üyeleri, yüzüne ve bedenine dokunarak seçti. Mihela Georgieva ve Besim Dönmez birinci oldu. 
   
   
   
</TEXT>
</DOC>
