<DOC>
<DOCNO> 205463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur25.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında, uyuşturucu emdirilmiş 4 bin pul ele geçti... 
</HEADLINE>
<TEXT>

     Atatürk Havalimanı'ndaki operasyonda, 4 bin adet LSD emdirilmiş pul ile çeşitli uyuşturucu maddeler ele geçirildi. 
     Narkotik Şube Müdürlüğü'nden yapılan açıklamaya göre, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın, uluslararası bir şebekenin yurtdışından Türkiye'ye uyuşturucu madde getireceği yönündeki bilgisinin değerlendirilmesiyle, Atatürk Havalimanı'nda 28 Aralık 2003 günü gerçekleştirilen operasyonda, Hollanda'dan getirilen 4 bin adet LSD emdirilmiş pul ele geçirildi. Olayla ilgili 3 kişi gözaltına alındı. 
     Polis yetkilileri, İstanbul'da bugüne kadar yakalanan en büyük miktar LSD olduğunu vurguladılar. Yetkililer, Türkiye'de tanınmayan LSD'nin kullanımı konusunda ülkede yeni bir piyasa oluşturulmaya çalışıldığının belirlendiğini ifade ettiler. 
     
     BAĞIMLILIK SÜRECİ HIZLA GELİŞİYOR 
     Polis yetkililerinden alınan bilgiye göre, LSD, genel olarak arpa, buğday, çavdar ve mısır gibi tahıl ürünleri üzerinde asalak yaşayan zehirli bir mantardan laboratuvar çalışmaları sonucu 1938 yılında üretildi. 
     LSD, insanda halüsinasyona yol açan, yanlış doz alımında çıldırtan, intihara sürükleyen, gördüğü rüyalar sebebiyle cinayet bile işletebilen çok tehlikeli, bağımlılık süreci çok hızlı gelişen bir madde olarak tanınıyor. 
     Tatsız, kokusuz olan LSD, toz halinde ya da çeşitli maddelere emdirilmiş halde bulunuyor. 30 gram LSD 300 bin doz için yeterli olurken, bir iğne başı kadar LSD, kullanan kişinin kendinden geçmesini sağlamak için yeterli geliyor. 
     İstanbul'da ilk olarak 1970 yılında ele geçirilen LSD, 1998 ve 1999 yıllarında yapılan operasyonlarda da küçük miktarlar halinde yakalandı. Geçtiğimiz Temmuz ayında da İstanbul'daki bir operasyonda LSD emdirilmiş 950 adet pul ele geçirilmişti. 
     
     DİĞER OPERASYONLAR 
     Bu arada Üsküdar'da 27 Aralık 2003 tarihinde gerçekleştirilen operasyonda, yabancı plakalı bir aracın bagajında yapılan aramada 10 kilogram eroin ele geçirildi. Konuya ilişkin 1 kişi gözaltına alındı. 
     Öte yandan, Bağcılar'da bir kargo şirketinden Avrupa ve Güney Amerika'ya uyuşturucu gönderileceği ihbarını alan polis, buraya düzenlediği operasyonda da 3 kilo 900 gram afyon sakızı ele geçirdi. Olayla ilgili 2 kişi gözaltına alındı. 
     Şişli ve Fatih'teki bazı eğlence yerlerinde yapılan aramalarda da uyuşturucu madde sattıkları veya kullandıkları gerekçesiyle 25 kişi gözaltına alındı. 
     Polis yetkilileri, 592 adet ecstasy uyuşturucu hap ile 3 kilogram esrar ve 2 adet esrarlı sigaranın ele geçirildiği aramalarda gözaltına alınanlar arasında bazı üniversite öğrencilerinin de bulunduğunu ifade ettiler. 
     
</TEXT>
</DOC>
