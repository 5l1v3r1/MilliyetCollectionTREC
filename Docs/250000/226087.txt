<DOC>
<DOCNO> 226087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun18.html </URL>
<DATE> 2004/03/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Alman Bild gazetesi Schumacher için terör endişesi... 
</HEADLINE>
<TEXT>

     Formula-I yarışlarının 4 Nisan'da yapılacağı Bahreyn'de, Hamas'ın ruhani lideri Şeyh Ahmed Yasin'in öldürülmesinden dolayı terör endişesinin arttığı bildirildi. 
     Alman Bild gazetesi, ''Schumacher için terör endişesi'' başlığıyla verdiği haberde, Dışişleri Bakanlığı'nın tüm Ortadoğu'da terör saldırıları düzenlenebileceği uyarısında bulunduğunu, bu nedenle Formula-I Dünya Şampiyonu Michael Schumacher'in, eşi Corinna'yı Bahreyn'e götürmeyeceğini yazdı. 
     Corinna Schumacher'in, Gina Maria 7 ve Mick 5 adlı çocuklarıyla birlikte İsviçre'de kalacağı, yarışı televizyondan izleyeceği ve her zaman olduğu gibi yarıştan önce çocuklarıyla birlikte kiliseye giderek, mum yakacağı belirtildi. 
     Schumacher'in menajeri Willi Weber, gazeteye yaptığı açıklamada, Schumacher'in Corinna ile sık sık telefonla görüşeceğini belirterek, ''Bahreyn'de gereğinden fazla kalmayacağız. Yarıştan sonra hemen döneceğiz'' dedi. 
     Schumacher de, ''Yarışta aksaklık olmaması için organizatörler ellerinden gelen her şeyi yapacaklardır. Ancak hiçbir yerde yüzde yüz güvenlik olmadığını bilmemiz gerekir'' diye konuştu. 
     
</TEXT>
</DOC>
