<DOC>
<DOCNO> 201962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/dundar.html </URL>
<DATE> 2003/12/14/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Morarmış inekler 
</HEADLINE>
<TEXT>

   
   'Sürüden ayrılanı kurt kapar' masalıyla büyütüldük biz... 
   Atalarımız "Dilini tutan, başını kurtarır" demişti. Tuttuk dilimizi, güttük sürümüzü... 
   Okulda sabahları boy sırasına girip hep bir ağızdan ant içtik. önlüklerimiz tek tipti ezberlerimiz de... 
   Askerde hepten hizaya sokulduk. Farklılıklarımızı yonttu üniformalar birörnekleştirildik. 
   Mahallenin kuralları vardı kızların eteğinin kısa, oğlanların saçının uzun olması "Alem ne der" endişesiyle yasaklandı. 
   Reklamlar ise "En çok bu satıyor, sen ne duruyorsun" diyerek herkesin tükettiğini tüketmeye çağırıyordu. 
   Sonunda herkesin aynı şeyi yediği, aynı kıyafeti giydiği, aynı starlara aşık olup, aynı şeylerden bahsettiği bir sürü çıktı ortaya... 
   Piyasa, pasta kalıbından çıkmışçasına birbirine benzeyen "tikki" kızlar ve oğlanlarla doldu. 
   
   Mediokrasinin ortalamanın iktidarıydı bu... 
   Piyasanın hakimiyetiyle, farklı fikirlerin, sıra dışı eserlerin, özetle yaratıcılığın önü kesildi. Sistem tıkandı. 
   Bunun üzerine, son zamanlarda "sıradanı lanetlenme çağı" açıldı. 
   Yıllar yılı bize standart satan reklamlar, standartlardan yaka silker oldu. Spor ayakkabısı nedeniyle okul kıran kız kahraman ilan edildi.. "Bütün inekler aynı renk... Bir mor inek olsa ne güzel olurdu" diyen kitaplar kapışıldı. Farklılaşma konferansında değişime övgüler düzüldü. Artık herkes birbirini "Farklı ol, at eski giysileri, bayat fikirleri değiştir" diye dürtüklüyordu. 
   
   Doğrusu, ben de severim farklı olanları... 
   "Sorular sordum sormamam gereken kendime bir kefen biçtim kendi tenimden" diyen Metin Altıok farklı bir şairdi mesela... 
   "Bir ülkede cinayetler işlenir ve katiller yakalanmazsa devlet içinde devlet olduğu şüphesi doğar" diyen Uğur Mumcu da farklı bir yazardı. 
   Ahmet Kaya'nın farkı, ana dilinde türkü söylemek istemesiydi. 
   Sırtına "Allah" dövmesi yaptıran barmen de, Mardin'de evini terk edip sevdiğine kaçan kadın da "mor inekler"iydi bu toplumun... 
   Yok edildiler. 
   Öyledir... Sürüden ayrılmaya kalkışmanın bedeli ağırdır buralarda... 
   Dünyanın "Dahi" dediği Rus çarına "Deli" unvanı yapıştırmış bir toplumuz biz... Ortalamanın elinde esiriz. Farklılığı sevmeyiz. 
   Bu hayatın başka türlü de yaşanabileceğini söylemeye kalkarsanız, önce aile, sonra kışla, cami, okul, bürokrasi, yargı, kim varsa dikilir karşınıza... 
   Sürü, kurttan da beterdir. 
   
   Son dönemde aniden zuhur eden "Farklılaşalım" kampanyasını izledikçe, diğerlerinden farklı düşündüğü ya da yaşadığı için mezarda ya da hapiste yatanlar düşüyor aklıma... 
   Onlara kıyılırken ses etmeyenlerin şimdi "farklılaşma" bayrağı açmasının maksadı, tıkanan piyasayı açmaktan ve farklı renkte mal satmaktan ibaretmiş gibi geliyor. 
   İstenen şey, rengi değiştirilmiş ineklerden öte bir şeyse, farklılaşma çağrısının, farklıya hoşgörü davetiyle el ele gitmesi lazım. 
   Bunun için de herkese görev düşüyor. 
   Mesela, en modern geçinenlerimizin, görevini yaparken iç çamaşırı görünmüş bir muhabiri teşhir etmeyip onun farklı giyinme hakkını tanıması... 
   Ya da farklı bir dilde türkü söylemeye kalktığında baskına uğrayanın, farklı bir soruya baskın düzenlemeden tahammül edebilmesi şart... 
   Farklı olmak da değil önemli olan insanların kendisi olabilmesine fırsat tanımak başkasının fikri, tarzı, hayatı bizimkinden farklıysa onunla bir arada yaşayabilmenin kurallarını yaratmak... 
   Herkesi sürüden ayrılmaya buyur edeceksek önce kurtları ıslah etmeliyiz. 
   Yoksa reklama uyarsak, inek gibi morarıp kalabiliriz. 
   
      
   
   
</TEXT>
</DOC>
