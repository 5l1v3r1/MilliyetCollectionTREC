<DOC>
<DOCNO> 240057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo28.html </URL>
<DATE> 2004/05/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şahin Şenol Güneş'in tek başına ortada bırakıldığını hissettim... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, bakan olarak kimseye bir baskısının olmadığını belirterek, ''Ancak bir kurumun verdiği kararlar tartışılabilir'' dedi. 
     Feshane'de düzenlenen 3. Uluslararası Sponsorluk Konferansı'nda konuşan ve daha sonra basın mensuplarının sorularını yanıtlayan Mehmet Ali Şahin, özellikle son günlerde Futbol Federasyonu Tahkim Kurulu yetkilileriyle aralarında yaşanan tartışmalar konusunda kimseye bir baskısının sözkonusu olmadığını söyledi. 
     Kararların tartışılabileceğini dile getiren Şahin, şöyle konuştu 
     ''Anayasa Mahkemesi ki, Türkiye'nin en yüksek yargı organıdır, onların kararları da tartışılır. Kararların evrensel hukuk kurallarına uygunluğu ve yanlışlığı tartışabilir. Ben geçmişte Anayasa Mahkemesi'nin birçok kararlarını eleştirdim. Ama Anayasa Mahkemesi'nin saygıdeğer üyeleri çıkıp da 'bize baskı var istifa ediyoruz' demediler. Çünkü kararlarını vermişlerdir. Artık onun takdirini kamuoyuna bırakmışlardır. Ama eğer verilen bir karar kamu vicdanında bir rahatsızlık yaratıyorsa bundan sonra rahatsızlık olmaması için başta ben olmak üzere tüm sorumlular bu konuyu çözme konusunda görevlidir. Bundan rahatsızlık duymaya gerek yok. Ayrıca mesaj alınmıştır. Bundan sonra 'Daha dikkatli olacağız' demek en doğru yanıttır.'' 
     
     ŞENOL GÜNEŞ'İN DURUMU 
     Futbol Federasyonu Tahkim Kurulu'nun, eski Milli Takımlar Teknik Direktörü Şenol Güneş hakkında aldığı karar konusundaki soruları ise Şahin, ''Bir maçta hatalı kararlar veren hakem, maçtan sonra düdüğünü çalar ve o maçı hatasıyla sevabıyla bitirir. Çünkü hakemin verdiği kararlar da Tahkim Kurulu'nun verdiği kararlar da kesindir. Ancak olayda hukuki cezai sorumluluk gerektiren bir durum varsa bunu da yetkili teftiş kurulları inceleyebilir. Bundan rahatsızlık duyacak birşey yoktur. Gerekirse ona da uyulabilir. Hem hakemlerin, hem de kurulun kararları kesindir. Hatalı da olsa kesindir'' diye yanıtladı. 
     Şahin, Şenol Güneş'in Türk futboluna ve milli takıma sayısız hizmetler yaptığı için böyle bir tartışma ortamında bulunmasından rahatsızlık duyduğunu kaydederek, şunları söyledi 
     ''Keşke Futbol Federasyonu ile Şenol Güneş çok tatlı bir şekilde ayrılsalardı. Sözleşmenin sonucunu karşılıklı mutabakatla neticelendirselerdi. Böylesi çok daha farklı olurdu. Ben bundan rahatsızlık duydum. Kendisinin tek başına ortada bırakılmış olduğunu hissettim. İki defa bana geldi. Psikolojik olarak çok rahatsızlık içinde olduğunu görünce böylesine yetişmiş bir futbol adamına sahip çıkmak ve destek olmak gerekir diye düşündüm. Tabii ki Tahkim Kurulu'nun kararı da kesindir. Benim ona diyeceğim bir şey yok. Ama bunun dışında hukuki yollar varsa onu Şenol Güneş'in kendisi bilir. Ben birşey diyemem.'' 
     
     ''BİLGİLİ'NİN O TARAKLARDA BEZİ OLMAZ'' 
     Şahin, Alaattin Çakıcı'nın yurtdışına çıkmak için vize talep formunda BJK antetli başvuru formunu kullandığı iddiasıyla ilgili soruyu da şöyle yanıtladı 
     ''Türkiye'nin en güzide kulüplerinden birinin yöneticilerinin, hakkında kesinleşmiş mahkeme kararı bulunan biriyle adlarının yanyana gelmiş olması önce o spor kulübünün taraftarlarının ve tabii ki Türkiye'de herkesin rahatsızlık duyacağı konudur. Ancak bu spor kulübünün yöneticileri açıklama yaptılar ve 'Bizimle ilişkisi yoktur. Atılan imzalar bize ait değil ve sahtedir' dediler. Konu zannediyorum emniyete ve yargıya da intikal eder. Sonunda mutlaka hukuki bir değerlendirme yapılır. Hepiniz ona uyarısız. Ben Beşiktaş'ın eski başkanı Serdar Bilgili'nin ve arkadaşlarının böyle bir şeyle anılmasından büyük üzüntü duydum. Kendilerini yakından tanıyorum. Bu tür taraklarda onların bezi olmaz.'' 
     
     ''SPORUN GELİŞMESİNİ İSTİYORUZ'' 
     Şahin, Türkiye'de sporun kalitesinin artmasını ve gelişmesini istediklerini de söyledi. 
     Kamu ve spor yönetiminde yeniden yapılanmayı amaçladıklarını ifade eden Şahin, şunları söyledi 
     ''Bu konuda yeniden yapılanma çalışmaları içindeyiz. Şu anda Türkiye'de spor kamuoyunda yoğun bir şekilde Futbol Federasyonu'nun yasasıyla ilgili çalışmayı 2 gün önce meclise havale ettik. Sanıyorum spor kamuoyunun en önemli gündemi de Futbol Federasyonu'nun yasasında yapılacak değişiklikler oluşturuyor. Bu UEFA'nın 12 yıl içinde getirdiği yeni kriterlerin fedarasyonun yeni yasasına taşınmasıdır. Özerk olan federasyonlar, denetimsiz federasyon değildir. Dolayısıyla denetim açısından bazı sorunlar yaşandığını tespit ettim. O bakımdan özerkliğin kendi kurumları içinde bu sorunları çözmesini düşünüyoruz. Ceza, tahkim, yönetim ve denetim kurullarını daha da güçlendirerek, bunların kendi içinde bağımsız hareket etmelerini sağlayarak, kendi denetimlerini kendileri yapsınlar. Siyasi irade, hükümete özerk federasyonlara müdahale etme ihtiyacı hissetmesin. Bu konudaki çalışmaları yürütüyoruz.'' 
     
     ''ŞAHISLARLA İŞİMİZ YOKTUR'' 
     Şahin, spor müsabakalarından sonra kurulların verdiği kararların tartışılmamasını istediklerini kaydederek, sözlerini şöyle sürdürdü 
     ''Özerk fedarasyonların, kendi sorunlarını kendi içinde çözecek bir yapıyı oluşturmaya çalışıyoruz. Hükümet ve bakanlık olarak şahıslarla işimiz yoktur. Hedefimiz de değildir. Hedefimiz, aksamalar varsa bunları düzeltmektir. Hiçkimse sözlerimizi, kendi üzerine alınmasın. Bazen alınıp da açıklama yapanlar oluyor'' dedi. 
     Bakan Şahin, bu çalışmaların dışında sporda şiddet ve düzensizliğe karşı önlem alınması yönünde ihtiyaç hissettiklerini kaydederek, ''Tribünlerdeki şiddeti dehşetle izliyoruz. Yaşananlar hepimizi üzüyor. Bu bakımdan önlem almaya ihtiyacı hissettik. Konuyla ilgili yasa Cumhurbaşkanı Ahmet Necdet Sezer tarafından görüşülmek üzere gönderildi. Konuyu parlementoda tekrar görüştük. Bu düzenleme Resmi Gazete'de yayınlandı ve yürürlüğe girdi'' diye konuştu. 
     
</TEXT>
</DOC>
