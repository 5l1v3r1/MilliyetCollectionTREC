<DOC>
<DOCNO> 227844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun01.html </URL>
<DATE> 2004/04/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Beyaz Saray Liderler planın temel çıkarları karşıladığını kabul ediyor 
</HEADLINE>
<TEXT>

     ABD Başkanı George W. Bush'un sözcüsü Scott McClellan, Bush'un bugün Kıbrıs'taki gelişmelerle ilgili BM Genel Sekreteri Kofi Annan, Başbakan Recep Tayyip Erdoğan ve Yunanistan Başbakanı Kostas Karamanlis ile görüştüğünü belirterek, bu liderlerin, Annan planının bütün tarafların temel çıkarlarını karşıladığı konusunda hemfikir olduğunu vurguladı. 
     McClellan, Beyaz Saray'da düzenlediği brifingde Bush'un telefon görüşmelerine ilişkin ayrıntılar verirken, ''Liderler, Genel Sekreter Annan'ın planının, hiçbir tarafın bütün istediklerini alamadığı bir uzlaşma anlamına geldiği, ancak planın bütün tarafların temel çıkarlarını karşıladığı konusunda anlaştı'' dedi. 
     Beyaz Saray sözcüsü McClellan, ''Şimdi bu tarihi anlaşmanın kaderi, 24 Nisan'da çözüm konusunda iki tarafta düzenlenecek referandumlarda oy kullanacak olan Kıbrıslıların elinde. Kıbrıs halkı, bu tarihi fırsattan yararlanma yönünde ilerlerken, Başkan Bush, onlara destek için elimizden gelen her şeyi yapmaya hazır olduğumuzu vurguladı'' diye konuştu. 
     ABD Dışişleri Bakanı Colin Powell da İsviçre görüşmelerinin ardından, Washington'ın, 15 Nisan'da Kıbrıs'a yardım için Avrupa'da düzenlenecek ön konferansta önemli mali katkı açıklayacağını bildirmişti. 
     
</TEXT>
</DOC>
