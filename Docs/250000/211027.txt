<DOC>
<DOCNO> 211027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun18.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da Saakaşvili yemin etti 
</HEADLINE>
<TEXT>

     Gürcistan'da 4 Ocak seçimlerini kazanan Mihail Saakaşvili, törenle yemin ederek görevine başladı. 
     Gürcistan parlamentosu önündeki açık alanda yapılan yemin töreni, Saakaşvili'nin kendisi için ayrılan özel platforma gelişinden sonra Gürcistan Ulusal Marşı ve Avrupa marşlarının çalınmasıyla başladı. 
     Gürcistan anayasasına el basarak yemin eden Saakaşvili, ''Gürcistan devletinin birliğini ve bütünlüğünü koruyacağıma, halkım için çalışacağıma, üzerime düşen tüm görevleri yerine getireceğime şerefim ve namusum üzerine yemin ederim'' dedi. 
     Saakaşvili daha sonra Gürcistan Ulusal Bayrağı'nın değiştirilmesi ile ilgili yasayı imzaladı. 
     Yedi pare top atışıyla birlikte Saakaşvili askeri birliklerin tören alanından geçişini selamladı. 
     Törende ayrıca Gürcistan Hava Kuvvetleri'ne ait helikopter ve savaş uçakları gösteri uçuşu yaptı. Helikopterlerden halkın üzerine kırmızı gül yaprakları bırakıldı. 
     Türkiye'yi Devlet Bakanı Beşir Atalay'ın temsil ettiği törene ABD Dışişleri Bakanı Colin Powell, Rusya Dışişleri Bakanı İgor İvanov, Azerbaycan Milli Meclis Başkanı Murtuz Aleskerov ve çok sayıda ülkeden üst düzeyde yetkili katıldı. 
     
</TEXT>
</DOC>
