<DOC>
<DOCNO> 234537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy04.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Çözüme değil, plana karşıyız 
</HEADLINE>
<TEXT>

   Karara saygı gösterilmesi gerektiğini belirten Rum lider, "Avrupa Birliği'nin avantajlarından Kıbrıslı Türkler de yararlanacak" dedi... 
      YORGO KIRBAKİ Lefkoşa Rum kesimi 

   
   Rum Yönetimi lideri Tasos Papadopulos, Rumların çözüme ve Kıbrıs'ın birleşmesine değil, sadece Annan Planı'nın mevcut versiyonuna "hayır" dediğini söyledi. 
   Sonuçtan duyduğu memnuniyeti dile getiren Papadopulos, "Halkın hür iradesine ve kararına herkes saygı göstermelidir. Üzgünüm ama bu planı kabul edemezdik. Kıbrıslı Türk yurttaşlarımızın bize anlayış göstermelerini bekliyoruz. Eğer düş kırıklığına uğradılarsa üzgünüm" dedi. 
   
   'Türklere sırt çevirmiyoruz' 
   Türkiye'nin değil, Kıbrıslı Türklerin çıkarlarına hizmet eden bir çözüm istediklerini de savunan Papadopulos, "Halkın referandumda verdiği karardan kimse şüphe edemez. Gelecek nesillere güvenli bir çözüm bırakmak istiyoruz. Biz 'evet' dediğimizde, bu Kıbrıslı Türklerin de çıkarına olacaktır" diye konuştu. 
   Kıbrıslı Türklere sırt çevrilmediğini, AB'de birlikte ilerleneceğini kaydeden Papadopulos, şunları söyledi "İyi niyetimizi, açıklayacağımız yeni teşvik tedbirleriyle göstereceğiz. Kıbrıslı Türklerin çözüm olmuş gibi AB'nin avantajlarından yararlanmasına çalışacağız." 
   
   
   
</TEXT>
</DOC>
