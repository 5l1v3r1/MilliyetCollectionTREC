<DOC>
<DOCNO> 225062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/altan.html </URL>
<DATE> 2004/03/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"İstanbul'a gitmeyin" uyarısı... 
</HEADLINE>
<TEXT>

   
   GANGSTERLERİN, mafya tetikçilerinin, güvenlik güçlerinin, kovboyların birbirlerini karşılıklı öldürüp durdukları şiddet filmleri vardır. 
   Bu tür filmlerde rol alan aktörler ve aktrisler, birbirlerini gerçekten öldürseler ne olurdu acaba 
   Hiç kuşkusuz yusyuvarlak "Yer" küresinde yaşayan insancıkların patlamalı çatlamalı, canlı bombalı, füzeli saldırılı politik gündemlerinin, eskilerine sürekli yenileri eklenen gerçek sinemasından küçük bir özet olurdu... 
   
   Önceki gün öldürülen Filistin'deki "Hamas - Yiğitlik" örgütünün manevi lideri Şeyh Ahmet Yasin'in kasırgalaştırdığı medya manşetleri... 
   İsrail Başbakanı Şaron'un, İsrail vatandaşlarına yaptığı "İstanbul'a gitmeyin" uyarısı... 
   Önceki hafta İspanya'daki şiddet saldırılarında ölenler ve seçimlerde değişen iktidar... 
   ABD Başkanı Bush'un, El Kaide örgütüne karşı tekrarlayıp durduğu, demeç azmanı konuşmalar... 
   Bu arada bir de bizim yerel seçimler var... KKTC sorunu da cabası... 
   
   İçeriğini kimsenin tam kestiremediği, Washington'un "Büyük Ortadoğu Projesi" Irak'ta Saddam'a karşı girişilen saldırıyla birlikte, neredeyse "İslam - Yahudi ve Hıristiyan" çatışmalarını, özene bezene ateşlemeye çalışmakta... 
   Ve kimbilir daha kimler nerelerde ölecek 
   
   Ve maalesef, ölecek de ölecek. Belki de Başkan Bush, kasımdaki başkanlık seçimlerini kaybedecek... 
   Beyaz Saray'ın bugünkü sultanı ve çevresi, hiç mi hesaplamıyor böyle bir olasılığı 
   Elbette ki hesaplıyor olmalı. Öyleyse özene bezene ateşlenmeye çalışılan "İslam - Yahudi ve Hıristiyan" geriliminden beklenen nedir, nedir önümüzdeki 6 ay için planlanan 
   
   Kestirmek zor doğrusu. Olayların etki ve tepkileri de, politikacı planlarını, sürekli aşar hep... 
   Ancaaak... 
   İslam dünyasının özelliklerini de, bir büyüteç altından geçirmekte yarar var 
   1- Yaygın bir yoksulluk... 
   2- Gençlerin, "mistik inançlarına bağlı kahramanlıklarda", kendilerince "tarihsel bir kişilik" bulmaları ve ölümü dahi göze almaları... 
   3- Özünde yoksulluktan kökenlenen ve dinsel bir fanatizme, bazen de ırkçılığa kelepçelenen kitlesel bir öfkeyi kendi politik liderlikleri için kullanan Bin Ladin, Talaban, yahut Kaddafi benzeri kadrolar... 
   Gizli şiddet örgütleri, canlı bombalar, patlayan kamyonetler... 
   Hangi sonuca varmak için Orası pek berrak değil. Çünkü ekonomik bir hesap yok ortalıkta. Sadece bir öfke ve öfke liderliğiyle, dünyayı korkutmaca eylemleri var. 
   
   Diyelim ki Washington gizli öfke örgütlerinin liderliklerini boşaltmayı ve kendisiyle anlaşanları ihya etmeyi planlıyor. Bugünkü İsrail kabinesi de, buna ayak uydurmakta... 
   Bütün bu kanlı, terörlü, füzeli itiş kakışların Türkiye'ye yansıması nasıl olur 
   
   İsrail Başbakanı Şaron'dan, İsrail vatandaşlarına yapılan uyarı, "İstanbul'a gitmeyin"... 
   Düşünün ki, bir de İstanbul'da yaşayan, taze acılardan geçmiş Yahudi vatandaşlar var tıpkı Ermeni vatandaşlar, Rum vatandaşlar, hatta Kürt vatandaşlar gibi... 
   Dinsel ve ırksal düşmanlıkların kapısı açıldığında zaten "yaşam kalitesi" açısından çok aşağılarda kalmış Türkiye'de de, acıklı çalkantılar olmaz mı 
   Bunu önlemenin en sağlıklı yolu, global sermaye yatırımlarının hızla artmaya başlaması, refah düzeyinin yaygınlaşması, ekonomik yapının saydamlaşması... 
   Sanırım Alman Sosyal Demokratları da aynı kanıdalar... 
   Ne var ki Ankara'da bazı odaklar, buna da karşı çıkmada... 
   
   Yerel seçimler için, 17 milyon aileden oluşan Türkiye'de, tam 5 milyon aday adayı vardı. 
   "Politik bir kimlik edinmeye" dönük böyle yoğun bir özlemin psiko - sosyal boyutları, yeterince ne kadar incelendi 
   
   Ah ah, politikanın hırslı mı hırslı nutukçuları ve döndürüp durdukları aşınmış mahut plaklarla rakiplerini neredeyse "hainlik"le suçlama alışkanlıkları... "Olduğundan fazla görünme" pozörlüğünün hava basmaları... 
   
   İnsanlığın ortak bir "değeri" olma özeni yerine yerelin "önemli"si olma tutkusu... Ve salt Hazine'den geçinenleri yüceltip terzileri, ayakkabı tamircilerini, saatçi Arif gibilerini, aşçıları, marangozları, elektrik teknisyenlerini vs'yi küçümsemek... 
   İşte Şark... 
   
   Güncel yaşamda, boğayı boynuzlarından tutup her gün yere çökertenler çoğunlukta ve "makam sahiplerini" oylarıyla denetleyebilecek durumda olsalardı kimbilir neler yazardık biz de yüreğimize hiç kaygılar düşmeden..." 
   
      
   
</TEXT>
</DOC>
