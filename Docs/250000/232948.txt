<DOC>
<DOCNO> 232948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur45.html </URL>
<DATE> 2004/04/19/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Bakanlar Kurulu Toplantısı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, 10 maddelik Anayasa değişikliği paketi ve Yolsuzlukla Mücadele Kanunu tasarılarının birkaç gün içinde Meclis'e sunulacağını bildirdi. 
     Çiçek, Bakanlar Kurulu toplantısının ardından yaptığı açıklamada, toplantıda anayasal ve yasal düzenlemeler, dış politika ve turizm konularının ele alındığını belirtti. 
     Bakanlar Kurulu toplantısında ilk olarak Anayasa değişikliklerini ele aldıklarını anlatan Çiçek, Anayasa değişikliğinin TBMM tarafından yapılacak bir iş olduğunu hatırlattı. 
     Anayasada hangi noktalarda değişiklik yapılması gerektiğiyle ilgili kurul üyelerine bilgi verdiğini anlatan Çiçek, AK Parti Merkez Yürütme Kurulu toplantısında da bilgilendirme yapacaklarını söyledi. Çiçek, daha sonra anayasa değişikliğinin birkaç gün içinde Meclis'e sunulacağını kaydetti. 
     Çiçek, Türkiye'nin geniş kapsamlı bir anayasa değişikliğine ihtiyacı olduğunu, ancak şu an için zamanın buna elvermediğini belirtti. Çiçek, ''Bu değişiklikle, büyük ölçüde AB süreciyle ilgili olarak, geniş bir mutabakat olacağını umduğumuz 10 maddelik değişikliği görüştük'' dedi. 
     Cemil Çiçek, kadın-erkek eşitliğini düzenleyen 10. maddenin yeniden düzenleneceğini, Anayasa'nın 15, 17 ve 87. maddelerinde geçen idam cezası ile ilgili ifadelerin çıkarılacağını söyledi. Çiçek, suç ve cezalara ilişkin esasları belirleyen 38. maddede, milletlerarası andlaşmaları uygun bulma esasına ilişkin 90. maddede, yükseköğretim üst kuruluşlarına ilişkin 131. maddede ve Sayıştay'a ilişkin 160. maddede yeni düzenlemeler içeren 10 maddelik değişiklik üzerinde durduklarını ifade etti. 
     Anayasa değişikliği geçtikten sonra buna uyumlu yasal değişiklikler gerektiğine işaret eden Çiçek, ''Bu da paket halinde TBMM'ye sunulacak. Biz Adalet Bakanlığı olarak bu değişikliklerin yapılabileceği kanaatiyle mevzuatımızdaki yasal değişiklikler için de hazırlıklara başlamış bulunuyoruz'' diye konuştu. 
     Çiçek, basının ve kamuoyunun daha önceden bilgisi olduğu Yolsuzlukla Mücadele Kanunu üzerinde de durulduğunu belirterek, bu kanun tasarısının da Bakanlar Kurulu'nda imzaya açıldığını ve yarın ya da en geç öbür gün Meclis'e sunulacağını söyledi. 
     
     Turizm 

     Cemil Çiçek, Kültür ve Turizm Bakanı Erkan Mumcu'nun yılın ilk 4 ayında turizm alanında yaşanan gelişmelerle ilgili Bakanlar Kurulu'na bilgi sunduğunu kaydetti. 2003 yılının Irak krizine rağmen turizm açısından başarılı geçtiğini anlatan Çiçek, ''Türkiye'nin politikalarındaki olumlu gelişmeler, Türkiye'deki olumlu gelişmeler, turizmde önemli kazanım sağladı'' dedi. 
     2004 yılının Mart ayında Türkiye'yi ziyaret eden yabancı ziyaretçi sayısının geçen yılın aynı dönemine göre yüzde 56.7 arttığını açıklayan Çiçek, turistlerin yüzde 58.4'ünün OECD ülkelerinden, yüzde 48.3'ünün Doğu Avrupa'dan geldiklerini söyledi. Bu yılın Ocak-Mart döneminde, ziyaretçi sayısının geçen yılın aynı dönemine göre yüzde 43.12'lik artışla 1 milyon 924 bin 877 kişiye ulaştığını dile getiren Çiçek, ülke bazında en çok turistin Almanya, Bulgaristan, Rusya, İran, Hollanda, Yunanistan, Azerbaycan, Fransa, İngiltere, Ukrayna, Suriye, Romanya ve ABD'den geldiğini kaydetti. 
     Turizmin Türkiye açısından lokomotif sektör olduğunun altını çizen Çiçek, istihdam ve bütçe açısından önemli bir döviz girdisi sağladığını vurguladı. 
     Çiçek, Bakanlar Kurulu toplantısında, başta Kıbrıs ve Ortadoğu olmak üzere dış politikadaki gelişmelerin de değerlendirildiğini belirtti. 
     
     Çiçek "Kıbrıs konusunda elimizden gelen gayreti gösterdik" 

     Adalet Bakanı ve Hükümet Sözcüsü Cemil Çiçek, Kıbrıs konusunda hükümet olarak ellerinden gelen gayreti gösterdiklerini ve önemli kazanımların elde edildiğini belirterek, ''Sonuçta karar verecek olan da Kıbrıs'ta yaşayanlardır. Kıbrıs'ta yaşayanlar ne karar verirse bizim bakımımızdan saygıya değerdir. Kabul edilebilecek bir sonuçtur'' dedi. 
     Çiçek, Bakanlar Kurulu'nda görüşülen konulara ilişkin açıklamalarının ardından gazetecilerin sorularını yanıtladı. 
     Turizm gelirlerinde bu yılın ilk dört ayında geçen yıla göre döviz cinsinden ne kadar artış olduğu ve bu dönemde toplam turizm gelirlerinin sorulması üzerine, bu konuyla ilgili Kültür ve Turizm Bakanı Erkan Mumcu'nun önümüzdeki günlerde açıklamalarda bulunacağını söyledi. 
     Çiçek, bu yıl turizm geliri hedefinin 11.5 milyar dolar olduğunu kaydederek, Mumcu'nun bugün verdiği bilgiye göre bu hedefin tutturulacağının anlaşıldığını ifade etti. 
     Bu yılın ilk üç ayının kış ayları olduğunu bundan sonra her geçen gün ülkeye giren turist sayısında artış olacağını belirten Çiçek, geçen hafta sonu AK Parti'nin Antalya'daki toplantısı sırasında bu ilin valisiyle yaptığı görüşmede her gün ortalama 50 uçağın iniş yaptığını öğrendiğini söyledi. 
     
     Kıbrıs 

     Hükümet Sözcüsü Çiçek, KKTC Cumhurbaşkanı Rauf Denktaş'ın ''hükümetin Türkiye'nin AB'ye girmesi için 'KKTC'yi feda ettiği' şeklinde açıklamalarda bulunmasını'' nasıl değerlendirdiğini soran gazeteciye, şu karşılığı verdi 
     ''Ben şahsen değerlendirme yapmam, bunu da doğru bulmam. İçinden geçtiğimiz süreç itibariyle bu neviden karşılaştırmaların böylesine önemli bir konuya zarar vereceği kanaatini taşıyorum. 
     Hükümet olarak bu sorunun hem bizim açımızdan hem oradaki kardeşlerimiz, Türk soydaşlarımız açısından en iyi şekilde sonuçlanabilmesi için elimizden gelen gayreti gösterdik. Önemli kazanımların elde edildiği de çok açık olarak ortadadır. Bunu yalnız ben söylemiyorum, hükümet olarak biz söylemiyoruz. Bu konuya ömrünü vermiş pek çok insan, zaman zaman böyle bir itilafta Türkiye adına müzakereleri yürütmüş olan, bu sürecin içinde bulunmuş olanlar bugün gelinen noktanın, bugünkü şartlar altında iyi bir nokta olduğunu açık bir şekilde ifade etmektedirler. 
     Belki geçmişte daha iyi kazanımlar elde edilebilirdi. Bunu geriye dönük olarak bugün tartışmanın anlamı yok. Neticede bugünkü müzakere metodunu teklif eden Türk tarafıdır, bizleriz. Sonuçta karar verecek olan da Kıbrıs'ta yaşayanlardır. Kıbrıs'ta yaşayanlar ne karar verirse bizim bakımımızdan saygıya değerdir. Kabul edilebilecek bir sonuçtur. 
     İşi kişiselleştirerek 'Sayın Denktaş bunu dedi veya ben bunu dedim' tarzındaki bir karşılaştırmanın ve değerlendirmenin neticeye müessir olacağı kanaatini taşımıyorum.'' 
     
     "Hamas Lideri'nin öldürülmesini kınıyoruz" 

     Adalet Bakanı ve Hükümet Sözcüsü Cemil Çiçek, anayasanın 10 maddesinde değişiklik yapılmasına ilişkin düzenlemenin, ''gelecek ayın ortasına kadar çıkarılmasının mümkün olduğunu düşündüklerini'' söyledi. 
     Çiçek, HAMAS lideri Rantisi'nin, İsrail'in füze saldırısı sonucu öldürülmesini doğru bulmadıklarını ve kınadıklarını kaydetti. 
     Hükümet Sözcüsü Çiçek, Bakanlar Kurulu Toplantısı'na ilişkin açıklamalarının ardından soruları yanıtladı. 
     Çiçek, hükümetin planladığı anayasa değişikliklerinin AB İlerleme Raporu'nun yayınlanmasına kadar yetişip yetişmeyeceğine ilişkin bir soru üzerine, ''bu değişikliklerin Mayıs ayının ortalarına kadar çıkarılmasının doğru olacağını, bunun da mümkün olabileceğini düşündüklerini'' söyledi. 
     Bu hafta itibariyle Anayasa değişikliği teklifinin TBMM'ye gitmesi durumunda önümüzdeki hafta ilgili komisyonda görüşülebileceğini ifade eden Çiçek, ''Mümkün olan süratte bunun gerçekleşmesinde fayda görüyoruz. Bu düzenlemeler, 'size göresi bana göresi' çok fazla olmayan ve genel mutabakatı temin edilebilecek maddelerdir'' dedi. 
     Çiçek, CHP Genel Başkanı Deniz Baykal'ın, bugün TBMM'de yapılan bir toplantıda kadın-erkek eşitliğine vurgu yaptığını belirterek, kendilerinin de buna benzer düzenlemeler yaptıklarını kaydetti. 
     Çiçek, Anayasa değişikliği teklifine ilişkin metne yapılacak itirazların da komisyonda giderileceğini dile getirdi. 
     
     "Beklentimiz 'Evet' yönündedir" 

     24 Nisan'da Kıbrıs'ta yapılacak referandumda Rum tarafından ''hayır'' sonucu çıkması durumunda, Türkiye'nin izleyeceği yöntemlere ilişkin toplantıda bir değerlendirme yapılıp yapılmadığı yönündeki soruyu yanıtlarken Çiçek, ''Önümüzdeki Cumartesi gününü bir görelim, ondan sonra elbette bu neviden karmaşık süreçler için değişik alternatifler üzerinde durulur. Bizim, hükümet olarak beklentimiz oradan 'evet' çıkması yönündedir.'' dedi. 
     
     Hamas Lideri'nin öldürülmesi 

     Çiçek, İsrail'in, HAMAS'ın yeni lideri Rantisi'yi öldürmesinin hükümet tarafından endişeyle izlenip izlenmediği ve bu konudaki değerlendirmesinin sorulması üzerine şunları söyledi 
     ''Dün bu konuyla ilgili, Dışişleri Bakanımız bir değerlendirme yaptı. Dünden bugüne fazla bir değişiklik yok. Onun için bizim kanaatlerimizde de bir değişiklik yok. Biz bu olayı kınıyoruz, bunu doğru bulmuyoruz. Bunların hiçbir şekilde yapılmaması lazım. Orada kan ve gözyaşı dökülüyor. Masum insanlar hayatlarını kaybediyor. Türkiye olarak orada adil ve kalıcı bir barışın sağlanması noktasında hep temennide bulunduk, yeri geldi gayretlerde de bulunduk, yeri geldi iki tarafın biraya gelip diyalog sürecini başlatması noktasında telkinlerimiz de oldu. Kaldı ki bu neviden hukuk dışı olaylar iki tarafa da fayda getirmiyor. Biri diğerini tetikleyici olaylar şeklinde tezahür ediyor. Böylesine bir olay karşısında zaten kimsenin sessiz kalması düşünülemez. Bütün dünya bu konuyla ilgili görüşlerini açıkladı.'' 
     
     Anayasa değişikliği 

     Hükümet sözcüsü Çiçek, anayasa değişikliği teklifinin TBMM'ye sunulmadan önce CHP ve DYP'ye gönderilip gönderilmeyeceği ve bu konuda bir mutabakat aranıp aranmayacağına ilişkin soruya, ''Biz hükümet adına bir görüşme yapamayız, ama parti TBMM'ye sunarken veya sunduktan sonra pekala bilgilendirme yapabilir'' karışlığını verdi. 
     Çiçek, bu düzenlemelerin esas itibariyle partilerin seçim beyannamelerinde ve daha önce kamuoyuna yaptıkları açıklamalara bakıldığında bu konularda çok fazla itiraz etmeleri mümkün olmayan düzenlemeler olduğunu kaydetti. 
     Çiçek, ''Anayasa değişikliği teklifinde DGM'ler ve Türk Silahlı Kuvvetleri'nin hesaplarının denetlenmesini nasıl düzenliyorsunuz '' sorusunu şöyle yanıtladı 
     ''O konu 160. madde... TSK olarak değil, konuyu somutlaştırmak yanlış olur. Türkiye uzunca bir süreden beri devlet hesaplarının, kamu adına yapılan harcamaların denetimini sağlamak, şeffaf bir kamu yönetimini tesis etmek adına pek çok düzenleme yapıyor. Bir kısmını yaptık, bir kısmını yapmaya devam ediyoruz. Mesela Bilgi Edinme Kanunu bunun için çıkarılmış kanundur. İdari Usul Kanunu kamuda şeffaflığı sağlamak adına yapılmış bir düzenlemedir. Önümüzdeki günlerde gelecek olan İdari Yargılama Usulü Sır Kanunu'nu tartışmaya açtık, hepsi bu maksatla yapılan ve yapılacak olan düzenlemelerdir. Son olarak 7. Uyum Paketi'nde bir düzenleme yaptık. Bu defa bunun anayasadaki bağlantılarını yapmaya çalışıyoruz. Kamu adına kim harcama yapıyorsa bunların denetiminin yapılması herkesin yararınadır. Onun için şu kesimle, bu kesimle alakalı değil, genel bir anlayış içerisinde yaptığımız düzenlemeler olarak değerlendirmek gerekir.'' Çiçek, bir gazetecinin, CHP Genel Başkanı Baykal'ın Anayasa Değişikliği Paketi'nde dokunulmazlıkların kaldırılmasının yer alması durumunda değişiklikleri destekleyecekleri yönündeki açıklamasını anımsatarak, daha sonraki anayasa değişikliği paketinde dokunulmazlıkların kaldırılmasının yer alıp almayacağını sorması üzerine de, şöyle konuştu 
     ''Ben sadece beklentimi söyledim. Yoksa bir başka parti adına bir açıklama yapamam, ama sabahki konuşmasından kadın-erkek eşitliğine vurgu yapması sebebiyle, neticede bu düzenleme de bunları içeriyor. Yani bunlara karşı olmak diye bir şey yok, ancak daha evvelki görüşmelerimizde sayın Baykal'ın bana ve arkadaşlarımıza söylediği dokunulmazlıklarla ilgili düzenleme olmadan 'biz başka değişikliklere olumlu bakamayız' mealinde bir tavrı olmuştu. Ona saygı duyarım, ancak bu düzenlemeler AB için önemli düzenlemelerdir. Bu adımların atılması gerekiyor. Dokunulmazlıklar konusu ele alınması gerekiyorsa keşke Uzlaşma Komisyonu çalışmaya başlasa, Anayasa'nın geri kalan maddeleri güzel bir gelenek olan eski geleneğe uygun bu mesele zannediyorum. bugün 10 maddelik bir değişiklik değil, belki daha büyük bir değişikliği bu dönem gerçekleştirmiş oluruz. Bunu temenni ediyorum.'' 
     
</TEXT>
</DOC>
