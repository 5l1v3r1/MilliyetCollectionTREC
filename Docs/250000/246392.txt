<DOC>
<DOCNO> 246392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy05.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul' damgası 
</HEADLINE>
<TEXT>


Büyük Ortadoğu Projesi'nin terörizmle mücadele boyutu 'İstanbul İşbirliği Girişimi ' ICI ismini taşıyacak 

UTKU ÇAKIRÖZER Ankara 


ABD'nin Ortadoğu ve Kuzey Afrika'yı "demokratikleştirme" amacıyla başlatmayı planladığı Büyük Ortadoğu Projesi'nin BOP güvenlik ve terörizmle mücadele boyutu "İstanbul İşbirliği Girişimi Istanbul Cooperative Initiative - ICI " ismini taşıyacak. 
İstanbul'da yapılacak NATO Zirvesi'nde ilk kez açıklanacak paket, NATO ile BOP ülkelerinin "terörizmle mücadele, kitle imha silahlarının yok edilmesi, organize suç örgütleri, insan kaçakçılığı ve uyuşturucuyla mücadelede" işbirliği mekanizmaları kurmalarını sağlayacak. 

BOP'ta güvenlik 
BOP'u Kasım 2003 - Ocak 2004 döneminde ilk kez gündeme getiren ABD yönetimi, martta Brüksel'deki NATO karargahında projenin güvenlik ayağına ilişkin bir öneriler paketini, İngiltere ile birlikte tartışmaya açtı. Ekonomik, siyasi, kültürel ve sosyal yönleri BM, AB ve uluslararası sivil toplum kuruluşlarıyla birlikte yürütülecek projenin, güvenlik boyutunun da BOP'un hedefi olan Ortadoğu - Kuzey Afrika ülkeleri ile NATO arasında kurulacak işbirliği mekanizmalarıyla yürütülmesi benimsendi. İçeriği NATO içinde halen tartışılan paket, 28 - 29 Haziran'daki NATO Zirvesi'nde dünyaya duyurulacağı için "İstanbul İşbirliği Girişimi" adını taşıyacak. 


</TEXT>
</DOC>
