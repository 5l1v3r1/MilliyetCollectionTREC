<DOC>
<DOCNO> 216186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dean, ABD Demokrat Parti başkanlık yarışından çekildi 
</HEADLINE>
<TEXT>

     ABD'de, Demokrat Parti başkan adaylığı yarışında, ön seçimlerin başında favori gösterilen eski Vermont Valisi Howard Dean de çekildiğini açıkladı. 
     Vermont'taki Burlington kentinde, kendisine destek verenlere hitaben bir konuşma yapan Dean, artık aktif olarak, ABD başkanlığı için yarışmadığını belirtti. 
     Ancak Dean, kendisini destekleyenlerden, parti ön seçimlerinde yer almayı ve oy pusulalarında yer alacak Dean ismine oy vermelerini istedi. Dean, Demokrat Partinin başkan adayını seçmek üzere Temmuz ayında yapılacak kongresine delege göndermenin, Demokrat Parti'yi güçlendireceğini kaydetti. 
     Dean, ''Kongreye delege göndermeniz, partiye enerji verecektir. Ön seçimlerde savaşın, biz yine oy pusulalarında olacağız. İletişim ağınızı Boston'daki parti kongresine delege göndermek üzere kullanın'' dedi. 
     Böylece Dean, Demokrat Parti'de başkan adayını belirleme sürecinde belirleyici bir rol oynamayı hesapladığını da ortaya koymuş oldu. 
     Dean, hangi adayı destekleyeceğini şimdiden açıklamayarak, diğer eyaletlerde yapılacak ön seçimlerde kendisine gelecek oylarla seçilecek delegeleri, o sıradaki koşullara uygun bir değerlendirmeyle kendi seçeceği adaya yönlendirebilecek. Ancak Dean'in bu hesaplarına karşılık, seçim kampanyasını sona erdirdikten sonra ne derece oy alıp delege çıkarabileceği belirsiz görülüyor. 
     Howard Dean, başkan adaylığı yarışından çekildiğini belirtirken, parti kongresinde seçilecek Demokrat Parti başkan adayını destekleme sözü verdi. Dean, ''Kasım ayında ABD Başkanı George W. Bush'u yenmeliyiz. Her ne olursa olsun'' dedi. 
     Yarışın başında favori gösterilmesine karşın, hiçbir eyalette ön seçimi kazanamayan Dean, bütün umudunu dün Wisconsin'de yapılan ön seçime bağlamıştı. 
     Ancak Dean, Wisconsin'de de, ikisi hariç bütün eyaletlerdeki ön seçimleri kazanan Senatör John Kerry ve onu hemen arkasından takip eden Senatör John Edwards'ın arkasında kalabildi. Dean, yarışta başından beri önde giden Kerry'yi ve onu yakından takip eden Edwards'ı telefonla arayarak, çekilme kararını bildirdi. 
     Eski vali henüz partisinden hangi adayı destekleyeceğini açıklamadı. Vermont'ta 11 yıl valilik görevi yapan 55 yaşındaki doktor Dean, Demokrat Parti içinde başkanlık yarışı için adaylığını koyan ilk isimdi. Tanınmadığı için başlangıçta çok şans verilmeyen Dean, Cumhuriyetçi Partili ABD Başkanı George W. Bush'un politikalarını hedef alan, Irak savaşına karşı çıkan politikalarıyla, umulanın ötesinde ses getirmeyi başarmıştı. 
     Seçim kampanyasında özellikle interneti başarıyla kullanan Dean, 40 milyon dolar toplamayı başarmış ve anketlerde ön sıraya çıkmıştı. Dean, Aralık ayında eski Başkan yardımcısı Al Gore'un açık desteğini de almayı başarmıştı. 
     Dean'in seçim kampanyasının çok erken doruk noktasına ulaştığı, bu yüzden de rakiplerinin yıpratma çabalarına maruz kaldığı yorumları yapılıyor. 
     Dean'in başarılı görüntüsünden rahatsızlık duyan rakipleri, eski valinin ''öfkeli'' kişiliğini ön plana çıkarmıştı. Demokrat Parti'nin ilk ön seçiminin yapıldığı Iowa eyaletinde Dean, anketlerde önde görünmesine karşılık, yarışı ancak üçüncü sırada bitirmiş ve öfkeli bir çığlık atan görüntüsü televizyon ekranlarından milyonlarca Amerikalıya yansımıştı. Dean'in bu tutumu, ABD'de siyah haklarının kazanılmasında liderlik eden Martin Luther King'in ünlü ''Bir rüyam var'' I have a dream konuşmasına göndermede bulunarak, ''Bir çığlığım var'' I have a scream olarak adlandırılmıştı. 
     Dean, televizyonların defalarca gösterdiği bu öfkeli görüntüsünün yarattığı olumsuz imajdan kurtulmayı başaramadı ve diğer eyaletlerdeki ön seçimleri de en iyi ihtimalle üçüncü sırada bitirebildi. Televizyon programlarında Dean için, ''bu öfkeli adama nasıl ABD'nin nükleer çantasını emanet ederiz '' yönünde konuşmalar yer aldı. 
     
     DEAN BAŞARISIZLIĞINDAN MEDYAYI SORUMLU TUTUYOR 

     Howard Dean, başarısızlığından öncelikle bu olayı büyüten medyayı sorumlu tuttu. 
     Dean'in seçim kampanyasını izleyen basın mensupları, Wisconsin ön seçimindeki başarısızlığın ardından eski valinin çekileceğinin açıklık kazanmasından sonra, üzerinde ''kurulu sistemin medyası, güç bizde'' yazılı bir tişört armağan ederek, esprili bir şekilde arayı yumuşatmaya çalıştı. Tişörtü üzerine giyen Dean, ''Evet, gerçekten de güç sizde'' diyerek yanıt verdi. 
     Dean'in seçim kampanyasını yürüten Steve Grossman da, Dean'in Wisconsin'de kazanamaması halinde çekilmesi gerektiğini ön seçimden önce söyleyerek, eski valinin tepkisini toplamış ve işinden olmuştu. 
     
</TEXT>
</DOC>
