<DOC>
<DOCNO> 201844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko15.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalaman Havaalanı yenileniyor 
</HEADLINE>
<TEXT>

     Muğla ve yöresine her yıl gelen 2 milyonun üzerindeki yabancı turistin yarısından fazlasının giriş yaptığı Dalaman Havaalanı'nın, 2 yıl içinde dünya standartlarında bir dış hatlar terminaline kavuşacağı bildirildi. 
     Alınan bilgiye göre, yap-işlet-devret modeli ile ihale edilen yeni terminalde, 7 yolcu köprüsü, 60 check-in kontuarı, 30 pasaport bankosu ve 750 araç kapasiteli açık otopark yer alıyor. Yeni dış hatlar terminali hizmete girdiğinde, halen hizmet veren tesis, iç hatlar terminali olarak kullanıma sunulacak. 
     Muğla ve yöresine geçen yıl gelen 2 milyon 110 bin 505 yabancı turistin 1 milyon 111 bin 690'ı, bu yılın 11 ayında ise 2 milyon 67 bin 621 yabancı turistin 1 milyon 47 bin 923'ü Dalaman Havaalanı'ndan giriş yaptı. 
     Dalaman Havaalanı'nın halen 3 milyon dolayındaki gelen-giden yolcu trafiği kapasitesinin, yeni dış hatlar terminali tamamlandığında 5 milyona ulaşacağı kaydedildi. 
     
</TEXT>
</DOC>
