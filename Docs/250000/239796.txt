<DOC>
<DOCNO> 239796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur31.html </URL>
<DATE> 2004/05/13/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Batman'da kuyulardan 2 günde 22.5 ton benzin çıkarıldı 
</HEADLINE>
<TEXT>

     Batman Toptancılar Sitesi'nde meydana gelen patlamalardan sonra yeraltına sızan benzinin çıkarılarak TÜPRAŞ'a götürülmesi çalışmaları sürüyor. 2 günde açılan kuyulardan 22.5 ton benzin çıkarıldığı bildirildi. 
     Batman Toptancılar Sitesi'nde 3 Mayıs 2004 tarihinde meydana gelen patlamalardan sonra Batman Teknik Eğitim Fakültesi Dekan Yardımcısı Hasan Bayındır başkanlığında oluşturulan ekibin başlattığı çalışmalar sürüyor. Toptancılar Sitesi ve çevresindeki 5 kilometrekarelik alanda açılan 80 kuyudan 8'indeki benzin çıkarma çalışmaları tamamlandı. 8 kuyudan 2 günde 22.5 ton benzin çıkarıldı. Çıkarılan benzin TÜPRAŞ'a götürülürken, kuyular da kapatıldı. 
     
     KAYNAKÇI VE MARANGOZLARA TEBLİGAT 
     Açılan kuyulardan benzinin çıkarılması işlemleri sürerken, olası bir patlamanın yeniden yaşanmaması amacıyla kaynakçı ve marangoz esnafının toptancılar sitesinden çıkarılması yönünde tebligatta bulunuldu. 
     Batman Valiliği'nce oluşturulan İnceleme Komisyonu adına Vali Yardımcısı Ahmet Yılmaz imzalı kaynakçı ve marangoz esnafına gönderilen tebligatta, esnafların bir hafta içerisinde işyerlerini kapatarak, Toptancılar Sitesi'ni terk etmeleri istendi. 
     Tebligatta, marangoz esnafının Marangozlar Sitesi'ne, kaynakçı esnafının da Kaynakçılar Sitesi'ne gidebileceği bildirildi. 
     
     200 TON GIDA İMHA EDİLİYOR 
     Toptancılar Sitesi'nde meydana gelen patlama ve sızıntı nedeniyle tüketilemez hale gelen kuru gıdaların da imhasına başlandı. 
     Yetkililer, sitede, pirinç, bulgur, şeker, yağ, un, makarna gibi yaklaşık 200 ton gıdanın tüketilemez hale geldiğini ve belediye ekiplerince gıdaların güvenlik güçlerinin kontrolünde, çöp sahasına götürülerek, yakılarak ve gömülerek imha edilmesine başlandığını söylediler. 
     
</TEXT>
</DOC>
