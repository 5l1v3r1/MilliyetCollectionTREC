<DOC>
<DOCNO> 229440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas20.html </URL>
<DATE> 2004/04/07/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yurtta Asayiş... Temizlikçi kadın cam silerken düştü. 
</HEADLINE>
<TEXT>

     Adana'da, cam silmek için çıktığı apartmanın 5'inci katından düşen temizlikçi kadın öldü. 
     Güzelyalı Mahallesi 44 Sokak'taki Hüseyin Sezgin Apartmanı'nın 5'inci katında cam silen Zekiye Telli 45 , tutunduğu pencere çerçevesinin kırılması sonucu beton zemine düştü. Zekiye Telli, olay yerinde öldü. 
     Olay ilgili soruşturma başlatıldı. 
     
     YEŞİLYURT'TA BİR GENÇ KIZ, AV TÜFEĞİYLE ÖLDÜRÜLDÜ 
     Malatya'nın Yeşilyurt İlçesi'nde bir genç kız, av tüfeğiyle öldürüldü. 
     Edinilen bilgiye göre, Gözene Köyü'nde oturan Ayşe Barca 19 , evinin bahçesinde henüz kimliği belirlenemeyen kişilerce av tüfeğiyle ateş edilerek, öldürüldü. 
     Jandarma ekipleri, olayla ilgili olarak Ayşe Barca'nın babası Cumali Barca, kardeşi Şinasi Barca 19 ile Hacı Özkılıç'ı gözaltına aldı. 
     Sorgulamaların ardından mahkemeye sevk edilen 3 zanlı da tutuklandı. 
     
     YEŞİLIRMAK KENARINDA CESET... 
     Amasya'nın Taşova İlçesi'nde, Yeşilırmak kenarında erkek cesedi bulundu. 
     Çaydibi Beldesi'nden geçen Yeşilırmak sahilinde, İl Jandarma Komutanlığı'na bağlı ekiplerce erkek cesedi bulundu. Yapılan incelemede, cesedin, bir süredir kayıp olduğu bildirilen Kamil Kırıktaş'a ait olduğu anlaşıldı. 
     
     EDREMİT'TE ŞÜPHELİ ÖLÜM... 
     Balıkesir'in Edremit İlçesi'nde bir kişi, ölü bulundu. 
     Akçay Beldesi sahilindeki bir inşaatta, genç bir erkek cesedi gören vatandaşlar, durumu polise bildirdi. Polis ekiplerinin yaptığı incelemede, av tüfeğiyle vurularak öldürüldüğü belirlenen kişinin, Ali Kadir Yeşilbaş 20 olduğu anlaşıldı. 
     Av tüfeği yanında bulunan Yeşilbaş'ın cesedi, otopsi için Bursa Adli Tıp Morgu'na kaldırıldı. 
     
     BELEDİYE ŞANTİYESİNDEN MAZOT HIRSIZLIĞI... 
     Balıkesir Belediyesi'ne ait asfalt şantiyesindeki depodan mazot çaldıkları iddiasıyla yakalanan 2 kişi, tutuklandı. 
     Bir ihbarı değerlendiren jandarma ekipleri, Bursa yolu üzerindeki belediye şantiyesine operasyon düzenledi. Operasyonda, Niyazi Gündem, şantiyenin deposundan aldığı mazotu kendi aracına taşırken suçüstü yakalandı. Bu kişiye yardımcı olduğu öne sürülen bekçi Tahir Bostan da gözaltına alındı. 
     Zanlılar, sorgulamalarının tamamlanmasının ardından sevk edildikleri mahkemece tutuklandı. 
     
     ''MUSLUKÇULUK'' YAPARKEN SUÇÜSTÜ YAKALANDI 
     Antalya'nın Korkuteli İlçesi'nde camide abdest alan bir kişinin ceketinin cebinden cüzdanını ''muslukçuluk'' olarak adlandırılan yöntemle çalan sanık, suçüstü yakalandı. AA muhabirinin aldığı bilgiye göre, Çayırlı Camii'nde abdest alan Ahmet Özgün'ün omzuna astığı ceketinin cebinden cüzdanını çalan Hüdaver Toy 58 , vatandaşlar tarafından fark edildi. Cüzdanı alarak kaçmaya başlayan Hüdaver Toy, peşine düşenlerden kurtulmak isterken, Cumhuriyet Meydanı'nda polis ekiplerince yakalandı. 
     İlk sorgusunun ardından adliyeye gönderilen Hüdaver Toy, çıkarıldığı nöbetçi mahkemece tutuklandı. 
     
     MAÇ YAPARKEN SOYULDULAR 
     Sivas'ta, halı sahada futbol maçı yapan kişilerin eşyaları ve paraları, kimliği belirlenemeyen kişilerce çalındı. 
     Yunus Emre Mahallesi Türkiş Blokları'nda Şampiyon Halı Sahası'na futbol maçı yapmaya giden Atakan Şanlı, Metin Tuncer, Yunis Özdemir, Ayhan Aydın, Nihat Karayılan, Yakup Torun ve Ümit Aygel'in çeşitli eşyalarıyla toplam 370 milyon lira paraları, soyunma odasına giren kişilerce çalındı. 
     Yetkililer, zanlıların yakalanmasına çalışıldığını kaydettiler. 
     
</TEXT>
</DOC>
