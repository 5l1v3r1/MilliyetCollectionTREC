<DOC>
<DOCNO> 241716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy23.html </URL>
<DATE> 2004/05/21/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Saakasvili, Erdoğan ile görüştü... 
</HEADLINE>
<TEXT>

     Gürcistan Cumhurbaşkanı Mihail Saakaşvili, Başbakan Recep Tayyip Erdoğan ile görüştü. 
     Swissotel'deki görüşme yaklaşık 50 dakika sürdü. 
     Basına kapalı gerçekleştirilen görüşmeden sonra gazetecilerin sorularını yanıtlayan Erdoğan, ''Türkiye ile Gürcistan arasındaki gerek siyasi, gerek ekonomik, gerek ticari, gerekse kültürel konular üzerinde geniş fikir alışverişinde bulunduk'' diye konuştu. 
     Özellikle TIR taşımacılığına ilişkin bazı sıkıntıların aşılması konusunda da görüş alışverişinde bulunduklarını kaydeden Erdoğan, vizelerle ilgili konular da olduğunu söyledi. Erdoğan, bu konuda Gürcistan'ın çok anlayış gösterdiğini, aynı zamanda bunun Türk tarafında da olmasını istediklerini kaydetti. 
     Başbakan Erdoğan, Türk müteşebbislerinin Gürcistan'da daha fazla yatırımda bulunması talebinin de geldiğini ifade etti. 
     Bir soru üzerine Erdoğan, Gürcistan Cumhurbaşkanı'nın ikinci vatandaşlık konusunu kendisine açmadığını belirtti. Sınır kapılarının açılmasıyla ilgili olarak da Erdoğan, bunu konuşup değerlendireceklerini söyledi. 
     Başbakan Erdoğan, otelden çıkmadan önce lobide karşılaştığı Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın ile bir süre sohbet etti. 
     
     BAŞBAKAN ERDOĞAN, ''ACARİSTAN'IN ÖZERKLİĞİNE ÇOK ÖNEM VERDİKLERİNİ'' BELİRTTİ 

     Gürcistan Cumhurbaşkanı Mihail Saakaşvili, Başbakan Recep Tayyip Erdoğan ile yaptığı görüşmede, ''Acaristan'ın özerkliği tartışılamayacağını'' söyledi. 
     Edinilen bilgiye göre, Erdoğan, Saakaşvili ile Swissotel'deki görüşmesinde, Gürcülerle akraba olduğunu belirterek, kendisinin Rizeli, gelininin de Gürcü olduğunu ifade etti. 
     Erdoğan, Acaristan bölgesindeki demokratikleşmeyi dikkatle izlediğini belirtti. 
     Saakaşvili de, Türkiye'deki gelişmeleri ciddi şekilde takip ettiğini belirterek, kendisine lider olarak Erdoğan'ı örnek aldığını kaydetti. Saakaşvili, ''Benim örneğim sizsiniz. Demokratikleşme yolundaki gelişmeler ve yolsuzlukla ilgili mücadelelerde örneğimiz sizsiniz'' dedi. 
     Görüşmede, Başbakan Erdoğan'a, yolsuzlukla mücadele konusundaki çalışmaları hakkında da bilgi veren Saakaşvili, Erdoğan'ın başbakan olduktan sonra resmi konutu kullanmamasına dikkati çekti. 
     Başbakan Erdoğan'ı bu konuda da örnek alarak, resmi konutta ikamet etmediğini ve halkla bütünleşmek için kirada oturduğunu anlatan Saakaşvili, Türkiye'nin aynı zamanda İslam ülkeleri arasında da demokratikleşme konusunda örnek olduğunu vurguladı. 
     Saakaşvili, kendilerinin de eski Sovyetler Birliği'nden ayrılan ülkeler arasında demokratik bir ülke olarak örnek olmak istediklerini kaydetti. 
     Başbakan Erdoğan, halkla bütünleşmenin son derece önemli olduğuna işaret ederek, halkla bütünleşmeyen siyasi liderlerin çok çabuk yok olacağını belirtti. 
     
     TIR'LARLA İLGİLİ SORUNLAR 

     TIR'larla ilgili yaşanan sorunların da gündeme geldiği görüşmede, Gürcistan Cumurbaşkanı Saakaşvili, Türk TIR şoförlerinin Sarp sınır kapısında beklemeden kısa sürede geçiş yapabilecekleri bir çalışma içinde bulunduklarını söyledi. 
     Görüşmede, Kars-Tiflis demiryolunun önemine dikkati çeken Başbakan Erdoğan, bunun mutlaka tamamlanması ve Hazar'a kadar uzatılmasını istedi. Erdoğan, ''O zaman Çin bize daha yakınlaşmış olacak. Bu, bütün bölge ekonomisi üzerinde de çok etkili olacaktır'' dedi. 
     Enerji konusunda Türk işadamlarının Gürcistan'da yatırım yapmasını isteyen Gürcistan Cumhurbaşkanı Saakaşvili, Batum Havalimanı'nın müşterek işletilmesi önerisinde bulundu. 
     Başbakan Erdoğan da enerji konusunda gerekli talimatı Bükreş'te, Enerji ve Tabii Kaynaklar Bakanı Hilmi Güler'e ilettiğini söyledi. 
     Acaristan konusunun da gündeme geldiği görüşmede Saakaşvili, ''Acaristan'ın özerkliği tartışılamaz'' derken, Başbakan Erdoğan ''Biz de Acaristan'ın özerkliğine çok önem veriyoruz'' diye konuştu. Erdoğan, ayrıca Gürcistan'ın toprak bütünlüğüne de önem verdiklerini kaydetti. 
     Görüşmede, Gürcistan Cumhurbaşkanı Saakaşvili, Başbakan Erdoğan'a, ordularını eğiten Türk subayları için de teşekkür etti. 
     Annesinin Türkoloji profesörü olduğunu ve ülkelerinde eğitime çok önem verdiklerini belirten Saakaşvili, okullarda Türkçe eğitime başlayacaklarını söyledi, Başbakan Erdoğan'dan öğretmen talep etti. 
     Görüşmede, ayrıca, NATO'ya üyelik için destek isteyen Saakaşvili'ye, Başbakan Erdoğan olumlu yanıt verdi. 
     
</TEXT>
</DOC>
