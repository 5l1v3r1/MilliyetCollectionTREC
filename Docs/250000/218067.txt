<DOC>
<DOCNO> 218067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur08.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Çakar'ı kim vurdu .. 7 şüpheli isim... 
</HEADLINE>
<TEXT>

     Mecidiyeköy'de dün sabah uğradığı silahlı saldırının ardından kaldırıldığı Avrupa Florence Nightingale Hastanesi'nde tedavisi süren FİFA kokartlı eski hakem ve futbol yorumcusu Dr. Ahmet Çakar'ın sağlık durumunun iyi olduğu bildirildi. 
     Florence Nightingale Hastaneleri Grubu Genel Koordinatörü Dr. Mücahit Atmanoğlu, A.A muhabirine yaptığı açıklamada, Çakar'ın sağlık durumunun iyi olduğunu söyledi. 
     Çakar'ın enfeksiyon riskine karşı yoğun bakımda tutulduğunu belirten Atmanoğlu, hastanın yarın yoğun bakımdan çıkarılacağını kaydetti. 
     Atmanoğlu, Ahmet Çakar'ın birkaç gün içinde taburcu edileceğini ve 1 hafta-10 gün içerisinde de normal yaşamına dönebileceğini sözlerine ekledi. 
     Ahmet Çakar'ın ameliyattan sonra 'Kimseyle alacak-verecek ilişkim olmadı. Ahlak dışı bir ilişki içerisinde değilim. Böyle bir olay olsa olsa televizyondaki konuşmalarım ve yorumlarımdan kaynaklanmış olabilir. Kimin yaptığını bilmiyorum' dedi. 
     Edinilen bilgiye göre AHmet Çakar kendisine yapılan saldırıyla ilgili olarak 7 ayrı kişiden şüphelendiğini söyledi, ancak hiçbirinin adını vermedi. 

     
</TEXT>
</DOC>
