<DOC>
<DOCNO> 238520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/spor/spo03.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan sert çıktı 
</HEADLINE>
<TEXT>


Galatasaray'ın patronu Özhan Canaydın, 2002 yılı Fair - Play Davranış Kutlama Mektubu Ödülü'nü aldı. Canaydın, Gürsoy'un rakip yöneticilerle girdiği polemiği ima ederek, "Bunlara izin vermeyeceğim" dedi 


Ödülü Kamuti'den 
GALATASARAY Başkanı Özhan Canaydın, Uluslararası Fair Play Komitesi'nin CIFP 2002 yılı Davranış Kutlama Mektubu Ödülü'nü alırken, gelecek için umut veren açıklamalar yaptı. Ödülünü CIFP Başkanı Dr. Jöne Kamuti'den alan Canaydın, Ergun Gürsoy'un rakip kulüp yöneticileriyle girdiği polemikleri ima ederek, "Ben başkan oldukça bunlara izin vermeyeceğim" diye konuştu. 

'Uyarımı yaptım' 
CANAYDIN, Fair - Play çerçevesinde çalışmalara devam edeceklerini söyledi. Galatasaray Başkanı şunları söyledi "Bu hususun dışında konuşan yöneticilerimiz uyarılmıştır. Bir kez daha yaparlarsa, kendilerine gereken cezalar verilir. Umarım bu Fair - Play anlayışımız bütün spor camiasına yayılır. Hepimiz el ele, birlikte bu ödülleri almalıyız." 

'Çıkıp oynayacağız' 
TRABZONSPOR maçı öncesinde yapılan polemiklere tepki gösteren Özhan Canaydın, bugünkü karşılaşmada kazanmak için her şeyi yapacaklarını iddia etti. Canaydın, "Benim başkanlığım döneminde konuşulmasını bile kabul etmediğim olaylarla karşı karşıya kaldık. Galatasaray, sahaya çıkıp en iyi performansını gösterecektir. İnşallah kazanacağız" dedi. n EROL DEMİRKOL 

'Seve seve geri geliriz' 

İnter'de forma giyen Emre ve Okan, Galatasaray'a dönmek için yeşil ışık yaktı 


'Hayır demeyiz' 
BİR dönemler Galatasaray formasıyla büyük başarılara imza attıktan sonra İnter'e transfer olan Emre ve Okan yeniden Sarı - Kırmızılı formayı giymeye hazır olduklarını açıkladılar. Emre, kulübünden onay alınması durumunda seve seve Galatasaray'a döneceğini dile getirerek, "Ben iddialı bir oyuncuyum ve Galatasaray da benim yuvam. Ancak sözleşmem var ve söz kulübümde" diye konuştu. 

'Teklif almadım' 
OKAN, Galatasaraylı yöneticilerle görüşme yapmadığını açıkladı. Yıldız futbolcu, "Galatasaray'ın hepimiz için önemli bir yeri var. Orada yetiştik büyüdük. Bugünlere kulübümüz sayesinde geldik. Gelişmeleri zaman gösterecek" dedi. İnter Sportif İşler Direktörü Branco ise, "İki oyuncumuzu da bırakmayız" yorumunu yaptı. 

Cim - Bom sıkıntılı 
GALATASARAY, Trabzon'a 10 eksik futbolcuyla gitti. Sabah yapılan çalışmanın ardından Trabzon'a uçan kafilede cezalı Volkan ve Sabri ile sakatlıkları süren Mondragon, Batista, Orhan, Berkant, Ümit Karan, Hasan Şaş, Baliç ve Emrah yer almadı. Teknik Direktör Hagi, "Zor bir karşılaşma olacak. Kazanmak için elimizden geleni yapacağız" diye konuştu. Bu arada Sarı-Kırmızılılar kamp yaptıkları otelde Taffarel'in 38. yaşını kutladılar. 

Yıldıray'a davet var 
ALMANYA'NIN Leverkusen takımında forma giyen Yıldıray Baştürk'e ailesi Türkiye'ye gelmesi için çağrı yaptı. Anne Emine Baştürk, Galatasaray'ın transfer listesinde yer alan yıldız futbolcuyu artık yanlarında görmek istediklerini dile getirdi. Emine Baştürk, "Oğlumu 4 senedir görme şansım olmadı. İnşallah Galatasaray ile anlaşır ve vatanına döner" dedi. 

Son karar Hagi'nin 
GALATASARAY Yönetimi, Deportivo La Coruna'nın Brezilyalı yıldızı Djalminha için Hagi'nin vereceği karar doğrultusunda harekete geçecek. İlk görüşmelerde olumlu yanıt veren tecrübeli futbolcunun, Sarı - Kırmızılılar'dan haber beklediği öğrenildi. Bu arada Galatasaray'ın bir diğer gözdesi Chelseali Hasselbaink'in ise İsviçre'nin Servette takımıyla görüştüğü açıklandı. 



</TEXT>
</DOC>
