<DOC>
<DOCNO> 226824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun40.html </URL>
<DATE> 2004/03/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fischer Kıbrıs'ta çözüm şansı değerlendirilmeli 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin modernleşmesinin büyük öneme sahip olduğunu söyledi. 
     Fischer, Almanya'da akredite yabancı gazeteciler için düzenlediği basın toplantısında, Türkiye'nin Avrupalılaşmasının, modernleşmesi anlamına geldiğini belirterek, ''Türkiye'deki modernleşme süreci Atatürk'ten bu yana sürmektedir. Bu süreç uzun zaman alacaktır, ancak başarılı olduğu takdirde çok önemli. Türkiye'nin modernleşmesi büyük öneme sahip'' dedi. 
     Başbakan Gerhard Schröder'in, Türkiye'nin AB üyeliğiyle ilgili görüşlerini açık şekilde ortaya koyduğuna işaret eden Fischer, ''Bu konuda ilave edeceğimiz bir şey yok. Tutumumuz değişmedi'' diye konuştu. 
     Fischer, Kıbrıs sorunuyla ilgili soruya karşılık da ''BM Genel Sekreteri Kofi Annan başta olmak üzere tüm yetkililerin çabalarının başarılı olmasını diliyorum. Kıbrıs'ın üyelik sözleşmesi her halükarda onaylanmıştır. Ancak taraflar sorunun çözümü şansını değerlendirmeliler. Kıbrıs sorununun çözümü sadece adadaki halklar için değil, tüm bölge için çok önemlidir'' dedi. 
     Akdeniz havzasındaki krizlerin çözülmesinin önemine dikkat çeken Fischer, ''Akdeniz bölgesinde krizlerin çözülmesi ve ekonomik gelişme Avrupa'nın da çıkarına. Bölgede çok fazla genç nüfus var. Bu gençlere iyi bir perspektif verilmeli'' diye konuştu. 
     Ağırlıklı olarak Afganistan konusuna ve yarın Berlin'de başlayacak 3. Afganistan Konferansı'na değinen Fischer, küreselleşen dünyada artık ''önemsiz bölgenin'' kalmadığını, tüm dünyada güvenliğin sağlanması için uluslararası çabanın gerekli olduğunu, Almanya'nın da bu konuda üzerine düşeni yaptığını ve bu nedenle Afganistan Konferansı'nı düzenlediğini söyledi. 
     Uluslararası topluluğun Afganistan'daki çabalarının daha çok uzun bir zaman alacağını savunan Fischer, ülkedeki afyon üretiminin büyük bir sorun olduğunu, buna ve diğer suç olaylarına karşı mücadele edebilmek amacıyla Afgan polisine yardım ettiklerini belirtti. 
     Afganistan Devlet Başkanı Hamid Karzai'nin birçok işi başardığını, buna rağmen daha yapılacak çok iş olduğunu kaydeden Fischer, ''Kadınların teşvik edilmeleri de bizim için çok önemli. Ülkedeki modernleşme çabalarında yer almalılar. Ancak bu konuda Afgan halkı karar vermeli'' dedi. 
     Fischer ayrıca, Almanya'nın BM'nin oynadığı önemli rol nedeniyle Güvenlik Konseyi'nde daimi temsilcilik istediğini de tekrarlayarak, ''BM'ye en fazla para ödeyen ülkelerden biriyiz ve BM içinde yoğun çaba harcıyoruz. Uzlaşmaya dayalı kararlar alındığı için BM'yi yasallığın kaynağı olarak görüyoruz'' diye konuştu. 
     
</TEXT>
</DOC>
