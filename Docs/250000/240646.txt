<DOC>
<DOCNO> 240646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun12.html </URL>
<DATE> 2004/05/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Binlerce Filistinli Refah'tan kaçıyor 
</HEADLINE>
<TEXT>

     İsrail'in büyük saldırı hazırlığı içinde olduğu Gazze Şeridi'nin güneyindeki Refah mülteci kampında yaşayan binlerce Filistinli kaçmaya başladı. 
     Refah sakinleri, eşyalarını kamyonlara ve at arabalarına yükleyerek, kaçabilecekleri tek yer olan komşu kasabaya doğru yola koyuldular. 
     İsrail Yüksek Mahkemesi'nin, askerlerin hayatlarını korumak için Filistinlilerin evlerinin yıkılmasına devam edilebileceği yönündeki kararından ve ordunun Refah'ta yüzlerce evin daha yıkılacağını açıklamasından sonra göç başladı. 
     Operasyonun ilk işareti olarak, 10 kadar tank Refah'ın Gazze Şeridi'nin geri kalan kısmıyla bağlantısını kesti. 
     Yaklaşık 90 bin nüfuslu Refah'ta binlerce kişi akrabalarının yanına göç etmek için ya da kendilerine geçici bir sığınak bulmak için harekete geçti. 
     İsrail Genelkurmay Başkanı General Moşe Yalon, Mısır sınırındaki Refah'ta içinde tünel bulunan ya da Filistinli militanlar tarafından sığınak olarak kullanılan yüzlerce evin yıkılacağını açıklamıştı. 
     BM yetkililerine göre, 2000 yılında başlayan ikinci intifadadan beri İsrail Refah'ta 2000 civarında ev yıktı, 11000'den fazla kişi bu yüzden evsiz kaldı. 
     İsrail buldozerleri, Mısır-Gazze sınırındaki 9 kilometre uzunluğundaki güvenlik koridorunu genişletmek için cuma günü Refah mülteci kampındaki evleri yıkmaya başlamıştı. 
     
</TEXT>
</DOC>
