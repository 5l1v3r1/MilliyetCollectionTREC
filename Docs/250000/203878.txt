<DOC>
<DOCNO> 203878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/tamer.html </URL>
<DATE> 2003/12/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sabancı Müzesi, medeniyetleri buluşturdu 
</HEADLINE>
<TEXT>

   
   Sanatla, kültürle, tarihle ilgiliyseniz, geçmişimizin Batılı ressamlarca nasıl hayal edilerek resmedildiğini merak ediyorsanız, Rönesans'ın beşiği Floransa'daki 7 ayrı saraydan İstanbul'a getirtilen Osmanlı kültürüne ait 120 eseri görmek üzere, Emirgan'daki Sabancı Üniversitesi Sakıp Sabancı Müzesi'ne mutlaka gideceksiniz demektir. 
   İtalya'nın ekonomik, siyasi ve kültürel tarihinde 400 yıl boyunca önemli bir yer tutmuş olan Floransalı Medici ailesinden, Savoy hanedanına uzanan bir tarih diliminde toplanmış, kullanılmış ve sergilenmiş olan 14 - 19. yüzyıl arası döneme ait eserler arasında, ünlü Osmanlı padişahlarının portreleri, avcı Türk tiplemelerin yer aldığı tablolar, halı, kumaş, çini, savaş gereçleri ile günlük yaşama ait eşyalar var. 
   
   Osmanlı'da Cemil İpekçi 
   Mediciler'den Savoylar'a Floransa Saraylarında Osmanlı Görkemi başlığı altındaki sergide Fatih Sultan Mehmet, Kanuni Sultan Süleyman ve Sultan 1. Beyazıt'ın portresi, ipek ve altından yapılan sancak ve madalyonlu büyük bir Uşak halısının yanı sıra modacı Cemil İpekçi'ye fevkal de benzeyen bir avcı tiplemesi de derhal dikkati çekiyor. Uzun pala bıyığından, kulağındaki küpesine ve sürmeli gözlerine sanki Cemil İpekçi resmedilmiş. Önce saf saf İpekçi'nin Osmanlı dönemi avcılarına ne denli benzediğini düşündüm, ama galiba tam tersi. Serginin Başbakan Tayyip Erdoğan ve İtalyan Kültürel Aktiviteler ve Varlıklar Bakanı Giuliano Urbani'li açılışında bir dostum kulağıma fısıldadı "Cemil İpekçi kültür adamıdır. Floransa'daki müzeleri gezip, o eserlerden esinlenerek kendi tipini yeniden yaratmıştır " Aynen öyle. Sergiyi görürseniz hak vereceksiniz. 
   
   AB'yi anımsatıyor 
   Başbakan Erdoğan'ın açılışta yaptığı konuşma ilginçti. Müzede sergilenen eserlerin kendisinde Avrupa Birliği süreci ile ilgili düşünceleri çağrıştırdığını belirten Erdoğan, serginin Türk tarihinin görkemini bugüne taşıdığını belirttikten sonra dedi ki 
   "Floransa Sarayı'nın arka bahçesi ile Topkapı Sarayı'nın arkasındaki bahçede cirit ve mızrak oyunlarını izlediğinizde, adeta aynı kültürün iç içe olduğunu görüyorsunuz. Bu sergide medeniyetler çatışması yok, medeniyetler - kültürler buluşması var. İtalya'nın dönem başkanlığında medeniyetler çatışmasını bir kenara koymanın mücadelesini verdik. Bu yönde gerçekten çok gayret gösteren dostum Berlusconi, 'AB, medeniyetler çatışmasının değil, buluşmasının adresi olmalıdır' dedi. Bu adımı atabilirsek AB, 21. asra farklı bir şekilde damgasını vuracaktır." 
   
   Akbank'tan 300 bin euro 
   Sabancı Üniversitesi Rektörü Prof. Dr. Tosun Terzioğlu'nun da açılışta dediği gibi, bu serginin Türkiye'de açılabiliyor olması, eserlerin kendilerinden daha da önemli aslında. Türk - İslam Eserleri Müzesi Müdürü olduğu sürece birbirinden iddialı ve görkemli projelere imza atan Dr. Nazan Ölçer'in ne zamandır, dünya koleksiyonlarındaki Osmanlı eserlerini belli bir sıra içinde Türkiye'ye getirme projesi vardı. Bunu bilen İtalyanlar daha önce bu sergiyi Ölçer'e teklif etmişler, ancak sponsor bulunamadığı için proje rafa kalkmıştı. 
   Dr. Ölçer 60 yaş gerekçesiyle AKP iktidarı tarafından emekli edilip de Sabancı Müzesi tarafından kapılıverince, proje raftan indi. Akbank, 300 bin euro gibi ciddi bir sponsorlukla projeye hayat verdi. 1,5 yıl önce açılan Sabancı Müzesi, böylesi değerli bir emaneti kabul için belki henüz rüştünü ispat etmemiş olabilirdi. Ama arkasında Sabancı ailesinin ve bir üniversitenin bulunması, müzenin donanımının iyi olması ve başında Nazan Ölçer gibi uluslararası müzecilik çevrelerinin yakından tanıdığı bir ismin varlığı sayesinde proje jet hızıyla hayata geçirildi. Ölçer eylülde müzeye müdür oldu, sergi aralıkta açıldı 
   
      
   
</TEXT>
</DOC>
