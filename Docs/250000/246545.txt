<DOC>
<DOCNO> 246545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy27.html </URL>
<DATE> 2004/06/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Arınç "DEP'lilerin tahliye kararı hukuka uygun, makul bir karardır" 
</HEADLINE>
<TEXT>

     TBMM Başkanı Bülent Arınç, eski DEP milletvekillerinin tahliye kararını değerlendirirken, ''Bu hukuka uygun, doğru, makul bir karardır'' dedi. 
     Arınç, Kastamonu'daki incelemeleri sırasında gazetecilerin konuya ilişkin sorularını yanıtladı. 
     TBMM Başkanı Arınç, Türkiye'nin Avrupa İnsan Hakları Mahkemesi'nin AİHM verdiği kararlar çerçevesinde iade-i muhakeme hakkını tanıdığını, DEP'lilerin de bundan yararlandığını ve yeniden yargılandıklarını hatırlattı. Yeniden yargılamayı yapan DGM'nin daha önceki kararın uygun olduğu görüşüne vardığını belirten Arınç, tarafların Yargıtay'a başvurduğunu, Yargıtay Cumhuriyet Başsavcısı'nın da yargılamayı şekil yönünden eksik bulduğunu söyledi. Eski DEP milletvekillerinin 10 yıl cezaevinde kaldıklarını hatırlatan Arınç, bu kişilerin İnfaz Yasası'na göre yaklaşık bir yıl sonra tahliye olmaları gerektiğini belirtti. 
     Arınç, eski DEP Milletvekillerinin durumlarının hem TBMM'de, hem de Avrupa Parlamentosu ve Avrupa Komisyonu'nda tartışıldığını ifade ederek, ''Bu, yargının kararıdır. Eski DEP milletvekilleri ile ilgili karar siyasi değil, hukukidir. Demokratik ülkelerde mahkemeler bağımsızdır. Ne yürütme ne de yasama organı mahkemelere baskı yapar'' diye konuştu. 
     Yargıtay 9. Ceza Dairesi'nin tahliye kararı vermesi ile ilgili olarak Arınç, ''Bu, hukuka uygun, doğru, makul bir karardır'' dedi. ''Eski bir avukat'' olarak da eski DEP Milletvekillerinin tahliyelerinin makul olduğu yönünde görüş belirtebileceğini ifade eden Arınç, Türkiye'de son dönemlerde ''Bihakkın 10 yıl hapis cezası çeken bir insanı bulmanın zor olduğunu'' söyledi. Eski milletvekillerinin 10 yıldır hapiste olduklarını, terörle mücadele yasasından yargılandıkları için infaz sisteminden yararlanamadıklarını kaydeden Arınç, ''Türkiye'de çok şey değişmiştir ve olumlu olmuştur. Ben de bu kararı olumlu olarak değerlendiriyorum, tasvip ediyorum'' dedi. 
     
</TEXT>
</DOC>
