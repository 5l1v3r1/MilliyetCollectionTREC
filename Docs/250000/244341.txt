<DOC>
<DOCNO> 244341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/siyaset/siy02.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oğluma imam hatip sorulmuyor' 
</HEADLINE>
<TEXT>


Financial Times gazetesine konuşan Erdoğan, "Benim oğlum Harvard'da master yapıyor. Orada kimse oğluma imam hatipli olup olmadığını sormuyor" dedi 

DIŞ HABERLER SERVİSİ 


İngiliz Financial Times FT gazetesi, Başbakan Recep Tayyip Erdoğan'ın, "YÖK Yasası'nın, laik eğitim sistemine bir saldırı olduğu" iddialarını reddettiğini yazdı. 
Financial Times, Türkiye ve Erdoğan konulu iki haber - yorum yayımladı. Gazete, "Türkiye'nin reformcu Başbakanı" dediği Erdoğan'ın, kendisini, ülkesini AB'ye taşıma amacına adadığını kaydetti. Hükümetinin, Türkiye'deki laik eğitim sistemini zedelemek gibi bir amacı olmadığını vurgulayan Erdoğan'ın, "Samimiyetimiz yanlış anlaşıldı. Bu adımı, laik sisteme bir saldırı olarak görmek çok büyük bir hata. Aslında eğitimde fırsat eşitliğine karşılar" dediği belirtildi. 

Denge kurmak zorunda 
İmam hatip liseleri konusunda seçmene sözleri bulunduğunu ifade eden Erdoğan'ın, "Çok az sayıdaki imam hatip öğrencisi, var olan durumun yarattığı sorunu yurtdışında okuyarak aşabiliyor. Benim oğlum da Harvard'da master yapıyor" sözlerini anımsatan gazete, Başbakan'ın "Orada kimse oğluma imam hatipli olup olmadığını sormuyor" sözlerine dikkat çekti. Başyazıda da şu görüşlere yer verildi 
"Başbakan, bir yandan AB üyelerini Türkiye'nin Avrupa'ya kolayca uyum sağlayacak laik bir devlet olduğuna inandırmak, diğer yandan aşırı dindar kesimi, laikliğin kendilerine karşı uygulanan bir ayrımcılık olmadığına ikna etmek durumunda." 



</TEXT>
</DOC>
