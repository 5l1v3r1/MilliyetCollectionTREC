<DOC>
<DOCNO> 221097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/ekonomi/eko01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 4'ü açıkladı, tartışma çıktı 
</HEADLINE>
<TEXT>

   IMF heyetiyle görüşen TOBB Başkanı, doğalgazda yüzde 4 ÖTV artışı olacağını belirterek, gazetecilere, 'Bunu yazın da zam olmasın' dedi 
      ANKARA Milliyet 
   
   Yılan hikayesine dönen doğalgaz zammını TOBB Başkanı Rifat Hisarcıklıoğlu açıkladı. Hisarcıklıoğlu, IMF ile görüşmesinin arından doğalgazda ÖTV Özel Tüketim Vergisi artışının yüzde 4 olacağını söyledi. 
   Hisarcıklıoğlu, "Bütçe dışı yapılan harcamaların bedelini herkes ödüyor. Örnek vermek gerekirse doğalgazdaki yüzde 4'lük ÖTV artışının altında bu yatıyor" dedi. Kendi hesaplamalarına göre doğalgazda indirim yapılması gerekirken zam geldiğini kaydeden Hisarcıklıoğlu, "Bütçe ve faiz dışı fazla hedeflerinin tutması için mecburen zam yapıldı" dedi. Gazetecilerin, "Böyle bir açıklama henüz yapılmadı. Zam geldiğini nereden biliyorsunuz " soruları üzerine Hisarcıklıoğlu, "Duyumlarımız bu yönde. Yapıldı. Yapılmak üzere" diye konuştu. 
   Hisarcıklıoğlu, bunun yazılıp yazılmayacağı yolundaki soru üzerine, "Yazılsın ki zam yapılmasın" diye konuştu. 
   Enerji Bakanı Hilmi Güler ise doğalgaza zam yapılmasıyla ilgili olarak "Şu anda hesaplarını yapıyoruz rakam vermem mümkün değil" dedi. 
   TOBB'da düzenlenen Sanayi Konseyi'ne katılırken soruları yanıtlayan Güler, zam yapmamaya çalıştıklarını söyledi. Ancak petrol fiyatlarında son günlerde büyük artışlar olduğunu belirten Güler, İran'la yapılan doğalgaz indirim görüşmelerinin sonuçlarına göre hareket edeceklerini bildirdi. 
   
   
</TEXT>
</DOC>
