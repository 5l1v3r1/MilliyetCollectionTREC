<DOC>
<DOCNO> 203008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo01.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Ahmet Dursun benim problemim değil" 
</HEADLINE>
<TEXT>

     Beşiktaş Teknik Direktörü Mircea Lucescu, Kocaelispor karşısında soğuk havanın kendilerini etkilediğini, buna rağmen rahat bir galibiyet alıp Türkiye Kupası'nda turu geçtiklerini söyledi. 
     Lucescu, maç sonrası düzenlediği basın toplantısında, Kocaelispor karşısında, ligde fazla şans bulamayan oyuncularına görev verdiğini kaydederek, ''Bizim için iyi bir antrenman maçı oldu. Gökhan ve Serdar Özkan ilk kez oynadılar. Özellikle Serdar için mutlu oldum. İyi bir maç çıkardı. Final için önümüzde 4 maç var. Gerçek kupa mücadelesi bundan sonra başlayacak'' dedi. 
     
     ''AHMET DURSUN BENİM PROBLEMİM DEĞİL' 

     Teknik direktör Lucescu, basın mensuplarının, sözleşmesi feshedilen Ahmet Dursun ile ilgili sorularına ''Ahmet Dursun, benim problemim değil. Beni şu anda sahada mücadele eden futbolcular ilgilendiriyor'' yanıtını verdi. 
     Rumen teknik adam, iç transferde İbrahim ile anlaşıldığının hatırlatılıp, sözleşmesi sezon sonunda bitecek öteki futbolcularla da görüşülüp görüşülmeyeceğinin sorulması üzerine, ''Diğer oyuncularla da görüşeceğiz. Sanırım herkes takımda kalmak isteyecektir. Gitmek isteyen olursa da zorla tutamayız. Sözleşmelerin sezon ortasında uzatılmasından yanayım. Çünkü Galatasaray'dayken bir dönem bunu yapmamanın sıkıntısını yaşadık'' diye konuştu. 
     Lucescu, yabancı golcü transferiyle ilgili bir soruya da ''Çok uzun zamandır herkes bir oyuncu alınmasını istiyor. Önemli olan, takıma uyacak ve ekonomik bir oyuncu almak. Araştırmalarımız sürüyor. Her şeye rağmen biz iyi bir ekibiz ve ben oyuncularımdan memnunum. Yeni oyuncu bulamazsak da böyle devam edebiliriz. Oyuncu değişikliği sizi daha iyiye götürecek diye bir şey de yok. Bu konuda çalışmalarımız sürüyor'' yanıtını verdi. 
     
     KAMP PROGRAMI BELLİ OLDU 

     Beşiktaş'ın devre arası kamp programı da belli oldu. 
     Lucescu, futbolculara ilk yarı bittikten sonra 7 Ocak'a kadar izin verecek. 7 Ocak'ta BJK Nevzat Demir Tesisleri'nde toplanacak olan siyah-beyazlılar, 10 Ocak'a kadar çalışmalarını İstanbul'da sürdürecek. 11 Ocak'ta Antalya'ya geçecek olan Beşiktaş, aynı akşam Belçika'nın Brugge takımıyla bir hazırlık maçı yapacak. Antalya'daki 6 günlük kampın ardından siyah-beyazlılar İstanbul'a dönecek. 
     Bu arada, Kocaelispor maçında oynayan Gökhan ve Serdar Özkan, ilk kez bir resmi maçta Beşiktaş formasını giydi. 
     -Soğuk hava nedeniyle karşılaşmaya fazla ilgi olmazken, maçı 4 bine yakın sporsever izledi. 
     
</TEXT>
</DOC>
