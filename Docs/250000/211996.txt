<DOC>
<DOCNO> 211996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo28.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da yönetim mazbataları aldı... 
</HEADLINE>
<TEXT>

     Beşiktaş'ta, 25 Ocak Pazar günü yapılan olağan seçimli genel kurul toplantısında göreve getirilen yönetim kurulu üyeleri, mazbatalarını aldı. 
     Akaretler'de bulunan kulüp binasında gerçekleştirilen törende kulüp başkanı Serdar Bilgili, mazbatasını divan kurulu başkanı Şeref Nasır ile kongre divan kurulu başkanı Ali Rıza Dizdar'ın elinden aldı. Diğer yönetim kurulu üyelerine de mazbatkalarını, divan kurulu üyeleri verdi. 
     Tören sırasında bir konuşma yapan Serdar Bilgili, kulübün yeni yönetim kurulu olarak siyah-beyazlı takımın başarı çıtasını daha da yükselteceklerini söyledi. 
     Bilgili, 2000 yılı ile 2004 yılı arasında kendileri açısından fark olduğunu belirterek, ''Artık sadece sportif başarı yeterli değil. Kulübümüzün mali, ideri ve sportif açıdan başarılarını daha da yükseltmek istiyoruz. Allah utandırmasın'' diye konuştu. 
     Divan kurulu başkanı Şeref Nasır ise, Beşiktaş'ın başarısını kabul etmeyen grupların olduğunu ileri sürerek, başta başkanı Serdar Bilgili olmak üzere yönetim kurulu üyelerinin sağduyuyla kulübü başarıya taşıyacağına inandıklarını bildirdi. 
     Bu arada mazbata törenine, yönetim kurulu üyelerinden Cengiz Kaptanoğlu özel işleri nedeniyle katılmadı. 
     Öte yandan Beşiktaş Kulübü'nde yeni yönetim kurulunun görev dağılımını ilk yönetim kurulu toplantısında yapacağı açıklandı. 
     
</TEXT>
</DOC>
