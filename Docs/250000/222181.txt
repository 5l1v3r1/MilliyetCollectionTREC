<DOC>
<DOCNO> 222181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun05.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Referandum'da "hayır" çıkarsa yandığımızın resmidir 
</HEADLINE>
<TEXT>

     KKTC Başbakanı Mehmet Ali Talat, Kıbrıs'taki bugünkü durumun sürdürülemeyeceğini belirterek, '' referandumda , 'hayır' çıkarsa yandığımızın resmidir'' dedi. 
     Annan planına karşı çıkanları eleştirerek, ''Bu planı kabul etmeyin demek intihar edin demektir'' diyen Başbakan Talat, bugünkü durumun sürdürülebilir olmadığını ifade ederek, ''Türkiye Avrupa Birliği'nden AB tarih alırken, AB yolunda ilerlerken Kıbrıs'ı ayağında veya boynunda bir taş gibi nasıl taşıyacak. Taşıyamaz, mümkün değil'' diye konuştu. 
     Başbakan Talat, Kıbrıs Genç TV'de canlı yayımlanan ''Televizyon Gazetesi'' programında yaptığı açıklamada, Türk hükümetinin açık ve net olarak, ''bu sorun çözümlenmelidir, bu sorun bizim bakımımızdan da sürdürülebilir değildir'' dediğini ifade ederek, şöyle devam etti 
     ''Bizim bazı örgütlerimiz aldılar ele çıktılar yola. Sizin güvendiğiniz, üzerine basacağınız, boynuna asılacağınız güç size, 'ben bunu taşıyamam' diyor. Siz hala daha 'hayır' diyeceğiz diyorsunuz. Peki 'hayır' çıkarsa ne olacak Yandığımızın resmidir işte, ne olacak. Başka ne diyebilirim.'' Kıbrıs konusunda kimsenin ''teslim olalım'' demediğini ifade eden Başbakan Talat, Annan planı konusunda ''hayır'' kampanyası başlatanları, planın değiştirilebilmesi yönünde kendilerine destek olmaya çağırdı. 
     Kıbrıs müzakerelerinin ilk günlerde soğuk geçtiğini, şimdi ortamın ilk günlere oranla daha normal olduğunu anlatan Talat, soğuk olan ortamın Cumhurbaşkanı Rauf Denktaş'ın yaptığı esprilerle yumuşadığını kaydetti. Rum yönetimi lideri Tasos Papadopulos'un da Cumhurbaşkanı Denktaş kadar yetenekli olmasa da zaman zaman fıkra anlattığını belirten Talat, Denktaş'ın çok geniş fıkra birikimi olduğuna işaret etti. 
     Başbakan Talat, Rum lider Papadopulos'un, geçmişte, parti başkanıyken, ara bölge Ledra Palas'da Türk ve Rum siyasi parti yetkilileri arasında yapılan görüşmelere, ''Türk siyasilerin ellerini sıkmamak için katılmadığı'' yönünde Rum basınında haberler çıktığını anımsatarak, Papadopulos'un söz konusu toplantılara bir kez katıldığını ve ondan sonraki hafta yapılan seçimi kazanarak, Rum yönetimi lideri seçildiğini söyledi. Talat, Papadopulos'un, görüşmelerin başında oldukça gergin olduğuna değinerek, Papadopulos'un yavaş yavaş ortama ısındığını söyledi. 
     
     ''DENKTAŞ'LA FARKLILIĞIMIZ VAR'' 
     Bir izleyicinin, ''seçim öncesinde farklı konuştuğu, şimdi ise Cumhurbaşkanı Denktaş'ın doğrultusunda yürüdüğü'' sözlerine tepki gösteren Talat, ''Denktaş'ın doğrultusunda yürümeye başladı demek biraz haksızlık'' dedi. Talat, şöyle devam etti 
     ''Şu anda aynı müzakere ekibindeyiz. Farklılıklarımızı ortadan kaldırmaya çalışıyoruz. Tabii ki farklılıklarımız var. Denktaş Bey, 'Annan planı ölümdür, felakettir, asla görüşmem, bu iş bitmiştir' diyordu. Bugün ise Annan planını görüşüyor. Yani eğer bir yakınlaşma varsa bu yakınlaşma bir taraftan olmadı.'' Başbakan Talat, Kıbrıs müzakereleri çerçevesinde oluşturulan komitelerde 100'den fazla insan çalıştığını ve bunların gönüllü iş yaptığını ve ücret ödenmediğini kaydetti. 
     Talat, müzakerelerde, Kıbrıs Rum tarafının hiçbir konuda somut talepte bulunmadığını, ancak işlevsel bazı taleplerle avantaj elde etmeye çalıştığını belirterek, görüşmelerde toprak konusunun görüşülmediğini ve harita sunulmadığını söyledi. 
     Geçmiş hükümet dönemimde ''hesapsız kitapsız, hiçbir kritere bağlı olmadan dağıtılan vatandaşlıklardan'' utanç duyduğunu dile getiren Talat, görüşmelerde en çok zorlandıkları konunun bu olduğunu ve yanıt vermekte zorlandıklarını anlattı. Talat, Bakanlar Kurulu'nun iptal ettiği 1500 kişinin üstündeki listeyi görünce utandığını, bu şekilde vatandaşlık verilmemesi gerektiğini ifade ederek, ''Mecbur oldum iptal ettim, bu ayıptan kurtulmak için'' dedi. 
     
</TEXT>
</DOC>
