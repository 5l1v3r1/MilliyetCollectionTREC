<DOC>
<DOCNO> 206394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo09.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Prates'e 10 bin euro ceza 
</HEADLINE>
<TEXT>

     Galatasaray, ikinci yarı hazırlıklarını bugün yaptığı idmanla sürdürdü. 
     Florya Metin Oktay Tesisleri'nde yapılan ve yaklaşık 2 saat süren antrenmanda futbolcular, öncelikle kondisyon salonunda kuvvetlendirici çalışmadan sonra, sahaya çıkarak idmanı sürdürdü. 2 grup halinde teknik direktör Fatih Terim yönetiminde gerçekleştirilen çalışmada, idmanlara daha önce başlayan grup, dar alanda top kapma antrenmanı yaptı. 
     Terim, bir süre futbolcularını izledikten sonra, oyuncularını toparlayarak uyarılarda bulunurken, çalışmanın bunun ardından daha hırslı ve sert geçmesi dikkati çekti. 
     Antrenmana, hasta olan Berkant, sakatlığı bulunan Hasan ile diğer futbolculardan 1 gün daha fazla izin alan kaleci Mondragon katılmadı. 
     Galatasaray, ikinci yarı hazırlıklarını bu akşam yapacağı idmanla sürdürecek. 
     
     GEÇ GELEN PRATES'E CEZA 
     Ülkesinden, kendisine verilen izinden 1 gün sonra İstanbul'a gelen Brezilyalı futbolcu Prates'e para cezası verildi. 
     Antrenmana çıkan futbolcunun yanına giden Terim, bu futbolcuya geç geldiği için 10 bin Euro ceza alacağını elleriyle 10 işareti yaparak gösterdi. Terim, çalışma boyunca da bu oyuncuya zaman zaman esprili bir biçimde cezasını hatırlattı. 
     
     BASIN MENSUPLARIYLA SOHBET 
     Terim, futbolcular salonda çalışırken, basın mensuplarının yanına gelerek sohbet etti. 
     Televizyonda dünkü idmana basının alınmadığı biçimindeki haberlere üzüldüğünü belirten Terim, böyle birşeyin söz konusu olmadığını ve idmanların medyaya açık olduğunu kaydetti. 
     Takımla ilgili konuları daha sonra ayrıntılı bir biçimde anlatacağını vurgulayan Terim, Antalya'da katılacakları turnuvaya götüreceği kadroyu henüz belirlemediğini, ancak buna karşın isimlerin basında çıkmasına anlam veremediğini söyedi. 
     Terim, Antalya'da proglamlanan 3 maç yapacaklarını, ancak 1 tane daha karşılaşma oynayabileceklerini dile getirdi. 
     
</TEXT>
</DOC>
