<DOC>
<DOCNO> 239431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo28.html </URL>
<DATE> 2004/05/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beşiktaş'ta 4. başkan adayı Affan Keçeci oldu... 
</HEADLINE>
<TEXT>

     Beşiktaş Kulübü'nde 30 Mayıs'ta gerçekleştirilecek olağanüstü genel kurul öncesi adaylığını açıklayan 4. isim Affan Keçeci oldu. 
     Keçeci, Çırağan Kempinski Otel'de düzenlediği basın toplantısında, camiada birliği, saygıyı kazandırmak, kaybolan değerleri yeniden yaşatmak için adaylığını açıkladığını söyledi. 
     Yaşanan hassas dönemde üzerine düşen görevi yerine getirmek üzere ekibiyle birlikte sorumluluk almaya hazır olduğunu vurgulayan Keçeci, ''Kararımı almadan önce Seba, Bilgili ve camianın diğer önde gelenleriyle görüştüm. Bilgili'nin görevi bıraktığını açıklamasından sonra maalesef kulüpte kaos yaşandığı söylendi. Sıkıntı vardır, ancak bu kaos değildir. Beşiktaş hiç kaosa girmez. Camiada birliğe ve sevgiye ihtiyaç var. Kulüpteki bazı değerler unutuldu. Onların yeniden yaşanması lazım. İyi bir ekip çalışması ilkemdir'' diye konuştu. 
     Süleyman Seba'nın başkanlığında 6 yıl yönetici olarak olarak görev yaptığını hatırlatan başkan adayı Keçeci, ''Görevimiz tamamlandıktan sonra da hizmetlerimiz sürdü. Kulüp yararına birçok proje ürettik. Bunları Serdar Bilgili'ye verdik. Bir bölümü uygulandı, bir bölümü de benimsendi'' dedi. 
     
     ''SÜPERMEN DEĞİLİM" 
     Affan Keçeci, süpermen olmadığını ve sorunları tek başına çözemeyeceğini dile getirdi. 
     Mali, tesis ve buna benzer konularda uzman olmadığını vurgulayan Keçeci, ''Bunlar için uzman arkadaşlarım var. Ancak seçime kadar yanımda görülen arkadaşlarım için yönetimde veya değil diye görüş belirtilmemeli. Divan Kurulu'na, yönetim kurulu listesinin ilki 19 Mayıs'ta verilecek. İkincisi ise 26 Mayıs'ta verilecek. Yönetimimde yer alacak kişileri belki 26 Mayıs'tan bir gün önce ya da 26 Mayıs'ta açıklarım. Ya da 2'şer 2'şer isimleri tanıtırım'' diye konuştu. 
     
     ''KAPIMIZ HERKESE AÇIK'' 
     Başkan adayı Keçeci, şu ana kadar herhangi bir grupla görüşmediğini ifade ederek, şunları söyledi 
     ''Kimseyle koltuk pazarlığı yapmadım. Bundan sonra da yapmayacağım. Birleşme isteniyorsa ismimin altında birleşmeye hazırım. Fedakarlığa da hazırım. Beşiktaş için birlik ve beraberlik şart. Ben bu konuda her türlü görüşmeye hazırım. Kapımız herkese açık. Ayrıca ben diğer aday arkadaşlardan da yaşça büyüğüm.'' 
     
     PROJELER 
     Basın toplantısı sırasında projeleri hakkında da bilgi veren Affan Keçeci, Beşiktaş'ın borçlanmayla büyümesinin yanlış olacağını söyledi. 
     Keçeci, BJK İnönü Stadı'nın mevcut yasalara göre düşünülerek, 7-8 metre aşağıya çekmeyi düşündüklerini vurgulayarak, şöyle konuştu 
     ''Ligde gelecek sezon ilk maçı kendi sahamızda oynamamız gerekiyor. Ben ancak statla ilgili projeye bu gerçekleşirse 'Evet' derim. Yoksa 'Hayır' derim. Fulya projesinin de müteahite verilerek, yüzde 50 pay ile yapılmasına karşıyım. Bu, kulübün kendi kaynaklarıyla yapılmalı. Kulübe yönetim kurulunun katkısı maddi anlamda yüzde 5'tir. Yüzde 95 kulübün kendi kaynaklarıyla işler yürümektedir. Bu bakımdan camianın önüne kimse geçemez. Maddi destek sağlayıp kulübün önüne geçmeye çalışanları tasvip etmiyorum. Ayrıca altyapıya da büyük önem vereceğiz.'' 
     
     LUCESCU'NUN DURUMU 
     Teknik direktör Mircea Lucescu'nun durumuna da değinen Affan Keçeci, Rumen teknik adamın gelecek sezon için de sözleşmesinin sürdüğüne dikkat çekerek, ''Lucescu'nun sözleşmesi okunmadan 'gönderiyorum' demek yanlıştır'' dedi. 
     Keçeci, Lucescu'nun daha önce gönderilmesi gerektiğini savunarak, ''Görevine, 'Güvenim kalmadı' dediği gece son verilmeliydi. Sezon bitiyor. Sezonun bitiminde kendisiyle görüşülecek ve Beşiktaş'ın yararına sorun çözümlenecek'' şeklinde konuştu. 
     Takımda kalacak ve gönderilecek futbolcuları teknik direktörün belirlemesi gerektiğini kaydeden Keçeci, şunları söyledi 
     ''Beşiktaş'ın elbette alacağı ve göndereceği futbolcular olacak. Ancak bunları teknik direktör belirleyecek. Tabii ki Beşiktaş'a yakışan transferler yapılacak. Ama ben gidecek veya kalacak futbolcular konusunda bir şey diyemem. Bunu yaparsam teknik direktörün işine karışmış olurum.'' Menajer Sinan Engin'in ''Başkanla geldim, başkanla giderim'' açıklamalarına da tepki gösteren Keçeci, ''Sinan Engin, uzun yıllardır Beşiktaş'a hizmet veriyor. Ancak yaptığı bu açıklamayı yadırgadım. Kendisi camiaya hizmet ediyor, kişiye değil. Ayrıca menajerlik sistemi Türkiye'de oturdu. Biz de takımda aynı şekilde devam ettireceğiz'' dedi. 
     Affan Keçeci, hiçbir zaman tribünlerin sponsoru olmayacağını, küfür konusunda bundan sonra sorun yaşanmayacağını, çünkü herkesin siyah-beyaz renklere aşık olduğunu sözlerine ekledi. 
     
     NOTLAR 
     Bu arada, Keçeci'nin basın toplantısı bir saatten fazla sürdü. Keçeci'yi eski yöneticilerden Tuncer Zengin, Hasan Gocay, İlhan Atadeniz'in yanı sıra 50 kadar üye yalnız bırakmadı. 
     Öte yandan, Affan Keçeci'nin gazeteci ağabeyi Atıf Keçeci, kendisine yönelteceği soru öncesinde, Keçeci, ''Ağabey, zor soru sorarsan seni anneme söylerim'' diye espri yaptı. 
     
</TEXT>
</DOC>
