<DOC>
<DOCNO> 234478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur13.html </URL>
<DATE> 2004/04/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gümrük sahasında konteynırdaki kalaşnikoflar... 
</HEADLINE>
<TEXT>

     Devlet Bakanı Kürşad Tüzmen, Ambarlı gümrük sahasındaki bir konteynırda bulunan Kalaşnikof marka silahlarla ilgili çalışmaların devam ettiğini bildirdi. 
     Bakan Tüzmen, Atina'dan dönüşünde, Atatürk Havalimanı'nda basın mensuplarının konuya ilişkin sorularını yanıtladı. 
     ''Gümrük teşkilatının son dönemde çok önemli yakalamalara imza attığını'' vurgulayan Tüzmen, Edirne Kapıkule'de yaklaşık 23 kilogram eroinin ele geçirildiğini söyledi. 
     ''Bugüne kadar trilyonlarca liralık yakalama sağlandığını'' ifade eden Devlet Bakanı Tüzmen, şunları kaydetti 
     ''Gümrük teşkilatımız, özellikle son dönemde çok aktif bir şekilde çalışıyor. 
     Ambarlı'da yapılan çalışmalar, şu anda devam ediyor. Çalışmaların daha iyi devam edebilmesi açısından, bu kadar bir açıklama yapalım. 500 Kalaşnikof yakalandığını siz de tespit etmişsiniz. Biraz daha devamı var. Size pazartesi günü yazılı bir açıklama yapacağız. Bu açıklama herkesi tatmin eder diye düşünüyorum. 
     Bazı çalışmalarımız gizlilik içerisinde yürütülmeli. Basın görevini yapsın ama ülkemizde bu tip şeylerin en aza indirilmesi için hepinizin desteğine ihtiyacımız var.'' 
     
</TEXT>
</DOC>
