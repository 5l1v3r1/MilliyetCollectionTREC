<DOC>
<DOCNO> 217795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur11.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'e gelen ABD askerleri, ülkesine dönme sevinci yaşıyor 
</HEADLINE>
<TEXT>

     ABD'nin Irak'a askeri operasyonunun ardından bu ülkede görev alan ABD askerleri, İncirlik Hava Üssü'nden ülkelerine dönüyorlar. 
     İncirlik Hava Üssü, Irak savaşının ardından kapılarını ilk kez basına açtı. Geniş güvenlik önlemleri ve Halkla ilişkiler Birimi'nin gözetiminde üsse alınan gazeteciler, 7 Ocak 2004'de başlayan rotasyon kapsamında, uçakla Irak'tan gelen askerlerin karşılama töreninde hazır bulundular. 
     Karşılama öncesinde basına açıklama yapan 728. Hava Ulaştırma Birlik Komutanı Yüzbaşı Jeff Berlakovich ile Basın ve Halkla ilişkiler Birlik Komutanı Yüzbaşı Bickardo Bodden, rotasyonun daha ne kadar devam edeceğini kendilerinin de bilmediğini söylediler. 
     Irak'tan gelen askerlerin aralıklarla ülkelerine gönderildiğini belirten Berlakovich ve Bodden'e göre, ihtiyaç duyulduğu sürece rotasyon devam edecek. 
     ABD'li askerleri taşıyan ABD Hava Kuvvetleri'ne ait C-17 tipi kargo uçağı, sabaha karşı İncirlik Hava Üssü'ne iniş yaptı. Yorgun ve uykusuz oldukları gözlenen askerler, yaklaşık 2 saat süren yolculuklarının ardından İncirlik'e ulaştılar ve hangardan bozma 15 bin metrekarelik dinlenme salonuna alındılar. 
     Üsse yeni inen askerler, hangar girişinde, kendilerinden önce gelen ABD askerleri ve Hava Üssü görevlilerince alkışlarla karşılandılar. Aralarında kadınların da bulunduğu askerler, önce İncirlik Hava Üssü yetkililerince verilen brifinge katıldılar. Askerler, konaklamalarıyla ilgili olarak aktarılan bilgileri zaman zaman gözleri kapalı dinlediler. 
     Birifingin ardından kampetlerini sırtlarına alarak kendilerine yer bulan askerler, dinlenmeye çekildiler. Bir süre kampette yorgunluk gidermeye çalışan ABD'li askerler, daha sonra içinde elma, çikolata, bisküvi, meyve suyu, ekmek ve konserve bulunan kumanyalarını alarak karınlarını doyurdular. 
     
     KADINLAR ALIŞVERİŞTE, ERKEKLER EĞLENCEDE 
     Dinlenme salonunda, ABD'li askerlerin, alışverişten haberleşmeye kadar her türlü ihtiyaçlarını giderebilecekleri mekanlar bulunuyor. Ancak, askerlerin bazıları ilk iş olarak yakınlarıyla haberleşmek için ya telefon kulübesine ya da hangardaki İnternet Cafe'ye giriyor. 
     Aileleri ile haberleşen askerler, daha sonra Türk esnaflarca oluşturulan ve hediyelik eşya ağırlıklı stantlarda alışveriş yapıyor. 
     Kadın askerlerin daha fazla ilgi duyduğu alışverişte, küpe, kolye ve zincir gibi ürünler ağırlıklı olarak satın alınıyor. Erkek askerlerin ise stres atmak ve eğlenmek için hediyelik eşya satışının yapıldığı stantların hemen yanında bulunan bilgisayar oyunlarına yöneldikleri gözleniyor. 
     
     HEPSİNDE AYNI DUYGU 
     Irak'ta yaşam koşullarının zor olduğunu, özellikle yaz aylarında alışkın olmadıkları sıcak hava nedeniyle zor günler yaşadıklarını bildiren askerler, ''Irak'a geri dönmek ister misiniz '' sorusu yöneltildiğinde, her şeye rağmen ''görev verildiği takdirde'' Irak'a gidebileceklerini söylediler. 
     Askerlerin bir başka ortak noktası ise tamamının cebinde çocukları, eşleri, yakınları ya da sevgililerinin resimlerinin bulunmasıydı. Ceplerinden çıkardıkları fotoğraflara bakarak hasret gideren askerler, ''Irak'ta başka türlü teselli bulamazdık'' dediler. 
     
     ''HER DAKİKA BİR YIL GİBİ GELDİ'' 
     Henüz 2 hafta önce dünyaya gelen kızı Maya Greeve'nin fotoğrafını öperek duyduğu hasreti gözler önüne seren ABD'li asker Specialist Timothy Greeve, ''Kızımı görmenin heyecanıyla zaman geçmek bilmedi. Her dakika bir yıl gibi geldi. Kızıma ve eşime kavuşacağım için çok mutluyum. Yorgunum ama hasretin bitmesine saatler kaldığını düşünmek bana güç veriyor'' diye konuştu. 
     Kore asıllı ABD askeri Bailey Kyoung Hwan ise eşi ve çocuklarının olmadığını, ancak annesi, babası ve kardeşlerini çok özlediğini ifade etti. 
     Dinlenme salonunda vaktini arkadaşıyla kağıt oyunu oynayarak geçiren Lewis Arlanza, Dannie Zehnder ve Martinus Harris ise evlerine dönme heyecanı yaşadıklarını belirttiler. 
     
     IRAK'TA NİŞANLANDILAR 
     Irak'tan gelen yaklaşık 100 asker içinde en çok dikkati çekenler ise birbirlerinden hiç ayrılmayan Britiany Van Buskirk 19 ile Jistin Paris 21 oldu. Buskirt ve Paris, 11 ay önce Irak'ta tanıştıklarını, 5 ay önce nişanlandıklarını söylediler. 
     Buskirk, önceleri bir erkek arkadaş olarak hiç anlaşamadığı nişanlısını sonradan sevmeye başladığını, Irak'taki yalnızlığının en güzel tarafının ona duyduğu sevgi olduğunu anlattı. Buskirk, birbirlerinin fotoğrafını ailelerine gönderdiklerini, evlenme kararlarını bildirdiklerini ve onların da bu kararı saygıyla karşıladıklarını anlattı. 
     Buskirk, ülkelerine döner dönmez düğün hazırlıklarına başlayacaklarını ve 13 Haziran'da evleneceklerini söyledi. 
     
</TEXT>
</DOC>
