<DOC>
<DOCNO> 249989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo07.html </URL>
<DATE> 2004/06/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aktuğ Kadromuz Şampiyonlar Ligi için yeterli... 
</HEADLINE>
<TEXT>

     Trabzonspor Kulübü Başkanı Atay Aktuğ, Avrupa Şampiyonlar Ligi'nde tüm takımların güçlü olduğunu, onun için bu lige katılmanın çok kolay iş olmadığını söyledi. 
     Atay Aktuğ, A.A muhabirine yaptığı açıklamada, bordo-mavili ekibin başarılı bir sezonu geride bıraktığını ve önlerinde çok büyük hedeflerinin olduğu bir sezon bulunduğunu kaydetti. 
     Trabzonspor'un 2004-2005 sezonunda Avrupa Şampiyonlar Ligi'nde ve Türkiye Ligi'nde başarılı olmak amacında olduğunu vurgulayan Aktuğ, ''Şampiyonlar Ligi'nde bütün takımlar güçlü, onun için bu lige katılmak çok kolay iş değil. Biz ilk olarak ön elemeleri geçmek için mücadele edeceğiz. Bunu başaracak kadromuz da var'' dedi. 
     Aktuğ, iyi transferler yaptıklarını ve 1-2 oyuncu daha aldıktan sonra transfer sezonunu kapatacaklarını vurgulayarak, ''Bizim kadromuz hem lig için hem de Avrupa Şampiyonlar Ligi için yeterli'' diye konuştu. 
     Aktuğ, Trabzonspor'un amaçladığı başarılara, efsanevi günlerinde olduğu gibi ulaşacağını vurguladı. 
     
     TRABZONSPOR RESMİ MASKOTUNU SEÇİYOR 

     Öte yandan Trabzonspor, resmi maskonu seçmek için çalışma başlattı. 
     Trabzonspor'un ''www.trabzonspor.org.tr'' adlı internet sitesinde, bordo-mavili kulübün resmi maskotunun belirlenmesi için sayfa açıldı. 
     İnternet sayfasında, resmi maskotla ilgili olarak görüşü olanlar isimlerini ve maskotun nasıl olacağına dair yorumlarını yazıp, kulübe gönderiyor. 
     Yarışma sonucunda, en güzel maskotu bulan kişiye, kulüp yönetimi tarafından sürpriz hediyelerin verileceği bildirildi. 
     
</TEXT>
</DOC>
