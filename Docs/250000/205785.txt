<DOC>
<DOCNO> 205785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy14.html </URL>
<DATE> 2004/12/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Org. Özkök "Müzakere sürecinde ulusal çıkarlarımız korunmalı" 
</HEADLINE>
<TEXT>

     Genelkurmay Başkanı Orgeneral Özkök, AB üyeliğini Ulu Önder Atatürk'ün vermiş olduğu ''Türkiye'yi çağdaş uygarlığın ilerisine taşıma hedefi'' için önemli bir araç olarak gördüklerini, ancak AB ile müzakere sürecinde ulusal değer ve çıkarların tam bir kararlılıkla korunmasının önemine inandıklarını belirtti. Orgeneral Özkök, ''Bu bağlamda, AB'nin bize sağlayacağı yararlar kadar, Türkiye'nin üyeliğinin AB'yi küresel bir güç olmaya taşıyacağı da unutulmamalıdır'' dedi. 
     Orgeneral Özkök, yeni yıl dolayısıyla TSK personeline yayımladığı mesajda, dünya güvenliği için büyük risk yaratan kriz bölgelerinin tam ortasında yer alan Türkiye'nin temelleri Cumhuriyetle birlikte atılan modern, güçlü ve dinamik yapısıyla bölgesinde istikrar örneği olduğunu, jeostratejik konumuyla istikrar ile kriz arasında bir nevi kalkan rolü oynayarak dünya güvenliğine çok önemli katkılarda bulunduğunu kaydetti. 
     Türkiye'nin bulunduğu coğrafyanın yarattığı olumsuzluklara rağmen varlığını ve istikrarını başarıyla korumanın yanında sahip olduğu stratejik zenginliğin kendisine sağladığı olanaklar, nitelikli insan gücü ve Cumhuriyet'in ilanından itibaren yaşamakta olduğu dinamik süreçle birlikte Ulu Önder Atatürk'ün gösterdiği yolda ilerlediğini belirten Orgeneral Özkök, şöyle devam etti 
     ''Önümüzdeki süreçte, özellikle Avrupa Birliği AB ile müzakere ve ülkemiz için olduğu kadar dünya güvenliği için de büyük önem taşıyan komşu ülke Irak'taki gelişmeler çok önemli konular olarak karşımızda durmaktadır. TSK, NATO çerçevesinde Avrupa'nın en seçkin silahlı kuvvetleriyle uzun yıllar çalışmış, Batı'nın Türk ulusuna ve TSK'ya layık bütün değerlerini kendi bünyesine taşımış bir kurumdur. 
     Bu anlamda, AB üyeliğini Ulu Önder Atatürk'ün bizlere vermiş olduğu 'Türkiye'yi çağdaş uygarlığın ilerisine taşıma hedefi' için önemli bir araç olarak görmekteyiz. Ancak, AB ile müzakere sürecinde ulusal değer ve çıkarlarımızın da tam bir kararlılıkla korunmasının önemine inanmaktayız. Bu bağlamda, AB'nin bize sağlayacağı yararlar kadar, Türkiye'nin üyeliğinin AB'yi küresel bir güç olmaya taşıyacağı da unutulmamalıdır.'' 
     
     ''TSK'YI HEDEF ALAN KAMPANYA'' 
     TSK olarak başarılı bir yılı arkada bırakarak yeni bir yıla ümit ve güvenle girdiklerini belirten Orgeneral Özkök, şunları kaydetti 
     ''Önümüzdeki yıllarda da irticai ve bölücü unsurlarla mücadele TSK'nın daima öncelikli konuları olmaya devam edecektir. Özellikle, son dönemde bölücü örgüt ve onun paralelinde hareket edenler, ülkenin bölünmez bütünlüğü için verilen mücadeleye 'katliam', 'yargısız infaz' ve 'toplu mezar' gibi söylemlerle gölge düşürmeye, güvenlik güçlerini ve mensuplarını ismen teşhir ederek bir nevi yargısız infaz yapmaya gayret göstermektedirler. 
     Tamamen kin ve intikam hırsı ile tırmandırılan ve açıkça TSK'yı hedef alan bu haksız kampanyaya karşı bütün kesimleri uyanık olmaya ve üzerlerine düşeni yapmaya davet ediyorum. Bu ve benzeri davranışlar, görevlerini sırf vatan ve ulus için yapma gayreti içinde bulunan TSK personelinin kararlılığını asla etkileyemeyecek, bilakis azimlerini bileyecektir.'' 
     
     ''YOLSUZLUKLARLA MÜCADELE DEVAM EDECEK'' 
     TSK'nın yıllardır sahip olduğu sağlam, güvenilir ve temiz dokusunu gelecekte de sürdürme azim ve kararlılığında olduğuna işaret eden Orgeneral Özkök, gücünü Türk halkından alan TSK'nın, şeffaflık ve yolsuzluklarla mücadele gibi toplumun son derece hassas olduğu konular üzerindeki duyarlılığının da devam edeceğini bildirdi. 
     Orgeneral Özkök, şöyle devam etti 
     ''Şu hususa önemle dikkat edilmelidir ki, yargıya intikal eden olaylar bahane edilerek yetkisiz kişi ve kurumların kendilerini yargıçların yerine koyarak kişiler hakkında hükme varması hukuka uygun olmadığı gibi, ahlaki bir davranış da değildir. Hele bu süreci bir fırsat bilerek, gereksiz yere seçkin kişileri ve bunların mensup oldukları kurumu yıpratmaya çalışmak son derece yanlış ve iyi niyetli olmayan bir davranış şeklidir. 
     Ne soruşturma açılması, ne de soruşturma sonucu iddianame hazırlayarak dava açılması kişilerin suçlu olduğunu ifade etmez. Yargı süreci tamamlanana kadar herkes masumdur. Bu evrensel hukuk değerine riayet etmeyenler elbet bunun hesabını vermekle mükelleftirler.'' 
     
     İNSAN KAYNAĞININ KALİTESİNİN YÜKSELTİLMESİ 
     Orgeneral Özkök, dünyanın her gün yeniden şekillendirilmekte olduğunu vurgulayarak, geçmişi ile bağlarını da sağlam tutan TSK'nın her zamanki gibi geleceğe baktığına dikkati çekti. 
     TSK'nın, kendini yeni yılda da yaşanılan çağın özelliklerine uyum gösterebilecek yetenekte ve vizyonunda belirtilen hedefe taşıyacak en önemli araç olarak gördüğü insan kaynağı kalitesinin yükseltilmesiyle ilgili gerekli atılımlarda bulunmaya devam edeceğini belirten Orgeneral Özkök, ''Ayrıca, ülkemizin içinde bulunduğu coğrafyanın TSK'ya yüklediği ağır sorumluluğun bilincinde olarak eğitimden ödün vermeden, yüksek disiplin ve moralle harbe hazırlık seviyemizi daha da ileri götürmek ana hedeflerimiz olacaktır'' dedi. 
     Orgeneral Özkök, mesajını şöyle tamamladı 
     ''Bu duygularla, aziz şehitlerimizi ve Ulu Önder Atatürk başta olmak üzere ömürlerinin tamamında yurduna başarılı hizmetler vererek ebediyete intikal edenleri rahmetle anar, kahraman gazilerimize, tüm emekli personelimize ve aile bireylerine saygı ve şükranlarımı sunar yurt içinde ve yurt dışında görevleri başında bulunan TSK'nın değerli mensuplarının ve ailelerinin yeni yılını en iyi dileklerimle kutlar, esenlikler dilerim.'' 
     
</TEXT>
</DOC>
