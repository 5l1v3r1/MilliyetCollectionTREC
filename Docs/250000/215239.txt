<DOC>
<DOCNO> 215239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy10.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM'de beyaz perde dönemi 
</HEADLINE>
<TEXT>

   DGM'de görevli savcıların, iddianamelerin daha iyi anlaşılabilmesi için mahkemede sinevizyon kullanılması önerisi olumlu karşılandı 
   GÖKÇER TAHİNCİOĞLU Ankara 

   
   Ankara DGM'de görevli bazı savcılar, uzun süreli soruşturmalar sonucu açtıkları davaların iddianamelerini "beyaz perde" yardımıyla anlatabilmek için harekete geçti. Açılan davaların karmaşık ve çok yönlü olması nedeniyle iddianamelerini sinevizyon yardımıyla anlatmak isteyen DGM savcılarının talebini Adalet Bakanlığı da olumlu karşıladı. 
   Birçok terör, uyuşturucu ve çıkar amaçlı suç örgütleriyle ilgili soruşturma yürüten Ankara DGM Başsavcılığı'nda görevli savcılar, iddianamelerinin başta mahkeme heyeti olmak üzere tüm taraflarca rahatça anlaşılabilmesi ve etkisinin artırılabilmesi gibi gerekçelerle, mahkeme salonunda sinevizyon kullanılması önerisi getirdi. 
   
   Şemalarla anlatılacak 
   Öneriye göre, Ankara DGM'deki iki mahkeme salonuna sinevizyon makinesiyle, salonun duruşmalardaki genel düzenini bozmayacak büyüklükte bir perde yerleştirilecek. Savcılar, iddianameyle birlikte suçun oluşumunu, zanlıları şemalarla anlatan, birbirleriyle yaptıkları telefon ve yüz yüze görüşmeleri gösteren slaytlar hazırlayacak. Savcılar, iki zanlı arasındaki telefon görüşmelerini anlatırken, ekrana gelecek iki siluetin üzerinde konuşmaları gösteren yazılara yer verecek. Sistem, DGM h kimlerinin de onayını alması halinde yaşama geçirilecek. Talep halinde savunma tarafı da bu sistemden yararlanabilecek. 
   
   
   
</TEXT>
</DOC>
