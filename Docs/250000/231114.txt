<DOC>
<DOCNO> 231114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas11.html </URL>
<DATE> 2004/04/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çankaya Köşkü film setine dönerse... 
</HEADLINE>
<TEXT>

     Her zaman devlet başkanlarını, başbakanları, büyükelçileri ağırlayan Çankaya Köşkü'nün 1 No'lu nizamiyesi, bu kez bir filmin çekimlerine evsahipliği yaptı. 
     Zeki Alasya'nın, yoğun çalışmalardan bunalıp halkın arasına karışan cumhurbaşkanının öyküsünü anlatan ''Öteki Türkiye'de Bir Cumhurbaşkanı'' adlı filminin bazı sahneleri, köşkün önünde çekildi. 
     Çankaya Köşkü 1 No'lu nizamiyesi önünün Yeşilçam setine dönüşme macerası sabah saatlerinde başladı. Set çalışanları, kameramanlar ve filmde ''gazeteci'' rolünü üstlenen oyuncularla Köşk'ün önünde hazırlıklara başlayan yönetmen Alasya, burada gazetecilerin sorularını yanıtladı. 
     ''El değmemiş bir öyküyü'' beyazperdeye aktardıklarını belirten Alasya, ''Bir film yönetmeni için garip bir duygu. Ancak, iyi olacak inşallah. Başbakanlık'ta çekilecek sahneler için izin aldık. Burada da kapıda idare edeceğiz. Yetkililere teşekkür ederiz'' dedi. 
     Çankaya Köşkü'ne Kenan Evren, Turgut Özal ve Süleyman Demirel'in cumhurbaşkanlığı yaptığı dönemlerde onlarca kez geldiğini anlatan Alasya, ''Ancak, buraya 2-3 yıldır gelmemiştim. Bizim amacımız, yaşayan tüm cumhurbaşkanlarımızı galada buluşturmak'' diye konuştu. 
     
     ''BİZİM CUMHURBAŞKANI SİNE-İ MİLLETE DÖNÜYOR' 

     Siyasi trafiği her zaman hareketli olan Ankara'nın bugünlerde de Kıbrıs ile ilgili yoğun trafiğe evsahipliği yaptığını belirten Alasya, bu konudaki düşüncelerini de, ''Ben de Kıbrıslı bir ailenin çocuğuyum. Kıbrıs'ın bugünlerde ön planda olması heyecan verici'' sözleriyle anlattı. 
     Filmde bulunduğu konumun yarattığı koşuşturmacadan yorulan cumhurbaşkanının kendini halkın arasına attığını ifade eden Alasya, ''Cumhurbaşkanı da bir insan. Biz de onun onun insan tarafını gündeme getirmeye çalışıyoruz. Bizim cumhurbaşkanımız, halkın arasına karışıyor, sine-i millete dönüyor. Aslında bu sine-i millete dönme başka anlamda kullanılır ama bizimki böyle...'' dedi. 
     
     GAZETECİLER OYUNCU OLUNCA... 

     Zeki Alasya ve ekibi, daha sonra cumhurbaşkanının fenalaşması, ambulans ve doktorunun Çankaya Köşkü'ne gelişinin canlandırıldığı sahnenin çekimlerine başladı. 
     Yönetmen Alasya, çekimleri izlemek üzere gelen basın mensuplarından bu sahnede rol almalarını isteyince, bir grup gazeteci bu ''zorlu görevi'' kabul etti.. Büyük bir istekle sahnenin çekimleri için kamera karşısına geçen ''acemi oyuncular'', yönetmenin isteklerini yerine getirmekte zorlanınca ''tatlı sert'' bir tablo ortaya çıktı. 
     Yönetmen, herkesin ambulansı çektiği sırada yolu çeken kameramana, ''kardeşim sen nereyi çekiyorsun '' diye çıkışınca, bazı basın mensupları, görevin zorluğunu anlayarak ''bir filmlik yıldızlık hayalinden'' vazgeçti. 
     Çekimleri tam ortasına girerek izleyen basın kuruluşlarından birinin şoförü de Alasya'nın uyarılarından, ''Her yerde bir meraklı çıkıyor. Hayret bir şey'' sözleriyle nasibini aldı. 
     TRT muhabirinin İHA kamerasının karşısına geçmesi nedeniyle yaşanabilecek çekim hatası da, muhabirin eline İHA mikrofonunun verilmesiyle önlenirken, doktorun şoförünü canlandıracak bir basın mensubu da otomobilin otomatik vitesli olması nedeniyle son anda filmden ayrıldı. 
     Çekimler, doktorun Çankaya Köşkü'ne girdiği sahnenin tamamlanmasının ardından başarıyla sona ererken, Alasya çekimlerde rol alan basın mensuplarına teşekkür etti. 
     Sinan Çetin'in yönetmen Zeki Alasya ile birlikte beyazperdeye aktardığı ''Öteki Türkiye'de Bir Cumhurbaşkanı'' adlı filmde Zeki Alasya, Derya Baykal, Kadir Çöpdemir, Şahap Sayılgan, Yeliz Yeşilmen, Ayla Algan, Sezai Altekin, Bahadır Tokmak ve Ali Uyandıran rol alıyor. Plato Film tarafından çekilen yapımda, Deniz Arman, Aziz Üstel gibi medyanın ünlü isimleri de görev alıyor. 
     
</TEXT>
</DOC>
