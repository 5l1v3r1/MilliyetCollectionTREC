<DOC>
<DOCNO> 200026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo11.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun Elimdeki deodorant şişesiydi .. 
</HEADLINE>
<TEXT>

     Beşiktaşlı futbolcu Ahmet Dursun, kulüpten devre arasında ayrılacağı ve kavga ettiği öne sürülen takım arkadaşı Giunti'ye bıçak fırlattığı biçimindeki iddialara tepki gösterdi. 
     Ünlü golcü, dün menajer Sinan Engin'in "krampon temizleme aletini sinirli bir biçimde Giunti'ye fırlattığı" açıklamasından farklı olarak İtalyan futbolcuyla tartışırken elinde deodorant şişesi olduğunu açıkladı. 
     Ahmet, ''www.ahmetdursun.org'' adlı internet sitesinde yaptığı açıklamada, bir süredir medyada Beşiktaş'tan gitmek istediği veya teknik direktör Mircea Lucescu'nun kendisini istemediği biçiminde haberler okuduğunu belirterek, şunları kaydetti 
     ''Zaman zaman kadroya giremediğim için mutsuzmuşum, kendime kulüp arıyormuşum, bu yüzden huzursuzluk çıkarıyormuşum, yöneticiler de beni takımdan yollamak istiyormuş. Hep sustum, sessiz kaldım. Ancak gördüm ki bu üstüme gelmeler sona ermeyecek. Öncelikle şunu üstünü basarak söylemek istiyorum sözleşmemin son gününe kadar bu kulübün formasını giyeceğim.'' 
     
     GIUNTI İLE TARTIŞMASI 

     Ahmet Dursun, takım arkadaşı Giunti ile tesislerde yaşadığı tartışmaya da açıklık getirdi. 
     Giunti ile çok iyi arkadaş olduğunu vurgulayan Ahmet Dursun, aralarında yaşananları, her arkadaşın arasında geçebilecek türden küçük bir olay olarak değerlendirdi. 
     Ahmet Dursun, Giunti ile birbirlerine kırgın olmadıklarını vurgulayarak, şunları kaydetti 
     ''Çünkü ortada sinirlerin bir an gerilmesi sonucu ortaya çıkmış anlık bir olay sözkonusu. Aslında yaşanan, tesislerimizin lobisinde Giunti ile şakalaşırken, elimdeki deodorantın kaza sonucu fırlaması ve onun dudağına isabet etmesiyle tartışmaya dönen, ama sonrasında tatlıya bağlanan basit bir münakaşadan başka birşey değil. Sonradan ikimiz de hatamızı gördük ve birbirimizden özür dileyerek olayı orada bir daha açılmamak üzere kapattık. Ama iş o kadar büyütüldü ki, benim elimdeki deodorant şişesi bıçak oldu. Kazayla fırlama, fırlatma olarak abartıldı. Aramızdaki tartışma, kavga olarak lanse edildi. Tabii ki bunların hiçbiri doğru değil.'' 
     
     KÖSTEBEK İMASI 

     Fenerbahçe'de bu hafta yaşanan ''köstebek'' tartışmasının ardından Ahmet Dursun da açıklamasında ''köstebek'' imasında bulundu. 
     Ahmet, açıklamasının son kısmında ''Bunu dışarıya bu şekilde yansıtan kişilerin artniyetli olduğunu düşünüyorum'' diyerek köstebek imasında bulunurken, kendisine sormadan bu biçimde yazanları da kınadı. 
     Bu arada Ahmet Dursun, açıklamasında Giunti ile tartışmasında kaza sonucu elindeki deodorantın fırladığını savunmasına karşın, dün menajer Sinan Engin, düzenlediği basın toplantısında Ahmet'in krampon temizleme aletini sinirli bir biçimde Giunti'ye fırlattığını belirtmişti. 
     
     AYAKTA ALKIŞLAYACAKSINIZ 

     Her futbolcunun inişleri ve çıkışları olabileceğini kaydeden Ahmet Dursun, açıklamasında şunları kaydetti 
     ''Beni Beşiktaş forması altında görmek istemeyen Beşiktaş düşmanları. Sizin için çok üzgünüm ama sözleşmemin sona erdiği tarih olan 2006 senesine kadar bu renkler için terimi akıtmaya devam edeceğim. Ben de son zamanlardaki performansımdan memnun değilim. Ama üstüste yaşadığım talihsiz sakatlıklar nedeniyle, idmanlara yeterince çıkamadım. Dolayısıyla da kondisyon eksiğim oldu. İyileşince hocamın verdiği görevi en iyi şekilde yerine getirmeye gayret ettim. Ama haftayı 4 antrenmanla bile tamamladığım zamanlar olduğu için başarı oranım düştü. Önümüzdeki ilk maçlardan itibaren o alıştığınız, gollerini sıralayan ve futbolundan keyif aldığınız Ahmet Dursun'u tekrar ayakta alkışlayacaksınız. Bunun sözünü size gönül rahatlığıyla verebilirim.'' 

     
</TEXT>
</DOC>
