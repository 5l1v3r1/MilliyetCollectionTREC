<DOC>
<DOCNO> 237642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas13.html </URL>
<DATE> 2004/05/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Yuvarlak hatlı kadınların hamile kalma şansı 3 kat fazla 
</HEADLINE>
<TEXT>

     Yuvarlak hatlı kadınların, daha çok kadınlık hormonuna sahip, dolayısıyla daha fazla doğurgan olduğu belirtildi. 
     Polonya'daki Krakau Üniversitesi'nde görevli Grazyna Jasienska başkanlığındaki uluslararası ekip, 119 kadının hormon düzeyini ölçtü. 
     ''Proceedings of the Royal Society Biological Sciences'' dergisinde yayımlanan habere göre, yuvarlak hatlara sahip kadınlardaki kadınlık hormonu östradiol düzeyi, diğerlerine göre ortalama yüzde 26 oranında daha yüksek. 
     Östradiol düzeyindeki farkın adet döneminin ortalarında yüzde 37'ye kadar çıktığını belirten bilim adamları, kandaki östradiol düzeyinin doğurganlık konusunda bilgi verdiğini kaydettiler. 
     Buna göre, yuvarlak hatlı kadınların hamile kalma şansı 2-3 kat daha yüksek. 
     Bilim adamları, kandaki hormon düzeylerinin kişiden kişiye değişiklik gösterdiğine ve başka faktörlerden de etkilendiğine dikkat çektiler. 
     
</TEXT>
</DOC>
