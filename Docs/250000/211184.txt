<DOC>
<DOCNO> 211184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/yazar/akyol.html </URL>
<DATE> 2004/01/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Osmanlı Uygarlığı 
</HEADLINE>
<TEXT>

   
   KÜLTÜR Bakanlığı tarafından yayımlanan çok değerli bir eser... Tarihçi Prof. Halil İnalcık ile sanat tarihçisi Prof. Günsel Renda'nın yayına hazırladığı "Osmanlı Uygarlığı" adlı iki cilt, nefis baskılı muhteşem kitap... 
   Yeni çıktı. İngilizce baskısı da yapıldı. Kültür eski Bakanı İstemihan Talay'ın milli kültürümüze ve Türkiye'nin tanıtılmasına büyük katkılarından biridir bu eser. 
   Kültür ve Turizm Bakanı Erkan Mumcu, bu fevkalade değerli eserin Almanca, İtalyanca, Fransızca, Arapça ve Farsça'ya da çevrileceğini söyledi. 
   Kitabın 230 sayfa tutan "Osmanlı Medeniyeti" ve "Devlet, Toplum, Ekonomi" bölümlerini tarihçilerin hocası Halil İnalcık yazmış. Yükseliş ve çöküşümüze Osmanlı'da devlet teşkilatlanması, kurumlar, ekonomik yapı, Akdeniz ekonomisi ve dünya ticaret yollarındaki değişmeler açısından bakıyor. Modern Avrupa'nın şekillenmesinde Osmsanlı'nın rolünü gözler önüne seriyor. 
   Harp darp tarihi değil asıl tarih 
   
   BİRİNCİ ciltte Prof. Ahmet Yaşar Ocak popüler inançları anlatıyor. Resmi düzeyde dinin devlet emrinde olduğunu belirtiyor. Devletin ihtiyaçlarına göre dinin yorumlanması fıkıh sahasında "istihsan" gibi kamu yararını esas alan yeni içtihatların gelişmesini sağlıyor. Bu, sonradan Batı'dan kanun alınmasını da kolaylaştırmış. 
   Medrese de devletin emrinde, "Osmanlı resmi ideolojisinin" hizmetinde. Bu yüzden hür düşünce, dolayısıyla da felsefe ve yeni bilimler gelişemiyor. Sf. 246 vd. 
   Bilim tarihçisi Ekmeleddin İhsanoğlu, kitabın "Bilim ve Eğitim" bölümünü yazmış. Çok gecikmiş de olsa matbaanın alınması sayesinde, ilmi kitaplar artık Arapçadan çok Türkçe yazılıyor, Osmanlı'da Türkçe bilim dili haline geliyor. Sf. 340 vd. 
   Batı'da gelişen bilimden az çok haberdar olunuyor, bazı tercümeler yapılıyor ama, "araştırmaya dayalı bir bilim anlayışı ve zihniyetini oluşturacak kritik yoğunluğa" ulaşılamıyor. 
   Modern eğitim esasen Tanzimat'la başlıyor, Abdülhamid zamanında gelişiyor ve Cumhuriyet'i kuracak nesiller yetişiyor. Sf. 360 vd. 
   Kitapta Metin And "16. Yüzyılda İstanbul'da Gündelik Yaşam"ı, Orhan Koloğlu "Ulaşım ve Haberleşme"yi anlatıyor. 
   
   İKİNCİ ciltte birçok değerli akademisyen Osmanlı sanat ve edebiyatını anlatıyor. Pek dikkat çekmeyen bir konu eserde çok iyi işlenmiş Rönesans sanatı ile ilişkiler, Avrupa resim sanatının Osmanlı üzerindeki etkisi... 
   "Minyatür" bölümünü yazan Filiz Çağman, Rönesans'la temasın doğurduğu etkilerle, Osmanlı'da "üçüncü boyutun yakalandığını", hafif gölgeli boyamalarla minyatüre "perspektif" verildiğini, İran minyatürüne göre Osmanlı minyatürünün "resim"e çok daha fazla yaklaştığını anlatıyor. Sf. 893 vd. 
   "Resim ve Heykel" bölümünü yazan Prof. Günseli Renda, Osmanlı resim sanatının mükemmel bir tarihini veriyor, analizini yapıyor. Klasik dönemde bazı kabartma resimler olmakla birlikte, heykelciliğin Osmanlı'da 1800'lü yıllardan itibaren geliştiğini belirtiyor. 
   Osmanlı medeniyetini tanımak için bu eseri hararetle tavsiye ediyorum. 
   
      
   
</TEXT>
</DOC>
