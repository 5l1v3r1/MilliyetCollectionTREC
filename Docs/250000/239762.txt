<DOC>
<DOCNO> 239762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo40.html </URL>
<DATE> 2004/05/13/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
Nobre "Sözleşmemde 1 senelik opsiyon var.Burada kalmayı istiyorum" 
</HEADLINE>
<TEXT>

     Fenerbahçe'nin Brezilyalı futbolcusu Marcio Nobre, bir yıldan daha az bir sürede hem Cruzerio, hem de Fenerbahçe'de şampiyonluk yaşadığını belirterek, ''Bir yılda iki şampiyonluk yaşattığı için Tanrı'ya teşekkür ediyorum'' dedi. 
     Nobre, antrenmandan sonra Samandıra Tesisleri'nde düzenlediği basın toplantısında, Brezilya'daki şampiyonlukla Türkiye'deki şampiyonluğun ayrı özellikleri olduğunu vurgulayarak, ''Her şampiyonluğun ayrı bir havası var. Burada 11 puan gerideyken işler daha zordu. Geriden gelip şampiyonluğu yakaladık. Şampiyonlukta payım olduğu için mutluyum'' diye konuştu. 
     Fenerbahçe ile sözleşmesinde bir yıl daha opsiyon bulunduğunu dile getiren Nobre, şöyle devam etti 
     ''Ben ve ailem burada çok mutluyuz. Kalmayı çok istiyorum. Önümüzdeki sezon da tekrar şampiyon olmak istiyoruz. Ama ondan sonrası için henüz plan yapmadım. Buna ben değil, yöneticiler ve menajerim karar verecek.'' Vatandaşı Alex'in, Fenerbahçe'ye transferiyle ilgili bir soru üzerine, ''Şampiyon olduktan sonra Alex beni arayıp tebrik etti. Ona Fenerbahçe'yi, taraftarın büyüklüğünü, buradaki atmosferi anlattım. Tamamen doğruları söyledim'' diyen Nobre, son haftalarda gol atamamasıyla ilgili sorulara da ''Daum son haftalarda takımın sisteminde değişiklikler yaptı. Ben ileride tek kalıyordum ve 3-4 savunma oyuncusuyla uğraşıyordum. Bu benim için zor oluyordu. Ancak takım için oynayıp elimizden geleni yaptık'' yanıtını verdi. 
     Bir gazetecinin, ''Bu kadro Şampiyonlar Ligi için yeterli mi'' sorusunu Nobre, ''Bu takım çok kaliteli. 11 puan geriden gelip şampiyon oldu. Ama konuşulan oyuncular Şampiyonlar Ligi'nde bize yardımcı olur'' diye yanıtladı. 
     
</TEXT>
</DOC>
