<DOC>
<DOCNO> 248465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo17.html </URL>
<DATE> 2004/06/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldırım Trabzonspor ile Aurelio pazarlığı yapmadık... 
</HEADLINE>
<TEXT>

     Fenerbahçe Kulübü Başkanı Aziz Yıldırım, bugün bir yazılı basın organında yer alan ''Aktuğ, Aziz Yıldırım'dan Aurelio'yu istedi'' başlıklı haberin doğru olmadığını açıkladı. 
     Başkan Yıldırım, söz konusu haberde, kendisinin, Marco Aurelio ile ilgili olarak ''Futbolcu ile anlaşın, sorun olmaz'' ifadesini kullandığının belirtildiğini vurgulayarak, şöyle konuştu 
     ''Marco Aurelio, takımımızın oyuncusudur. Trabzonspor Başkanı Sayın Atay Aktuğ, beni bu konuda aramadığı gibi, adı geçen oyuncumuzla ilgili herhangi bir pazarlığın yapılması söz konusu değildir. Gazetede benim ağzımdan yayınlanan ifadeler gerçeği yansıtmamaktadır.'' Aynı gazetenin başka bir sütununda İbrahim Toraman ile gizli bir yemek yediği ve bu oyuncuya Fenerbahçe'ye gelmesi için baskı yaptığı yolundaki haberin de tamamen uydurma olduğunu anlatan Aziz Yıldırım, Fenerbahçe Spor Kulübü'nde transferlerin daha önce belirlenen komite tarafından yürütüldüğünü ve bu komitenin çalışmalarını sürdürdüğünü kaydetti. 
     
</TEXT>
</DOC>
