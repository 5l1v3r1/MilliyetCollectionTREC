<DOC>
<DOCNO> 224847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy11.html </URL>
<DATE> 2004/03/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sirmen "İstanbul'da seçim 2 aday üzerinde yoğunlaştı" 
</HEADLINE>
<TEXT>

     CHP'nin İstanbul Büyükşehir Belediye Başkan Adayı Sefa Sirmen, ''yerel seçimlerin 3 Kasım'da olduğu gibi 2 aday üzerinde yoğunlaştığının kabul gördüğünü'' savunarak, ''Burada, ya Kadir Topbaş, ya Sefa Sirmen tercihi kullanılacaktır. Bunun dışında verilen oylar, AK Parti'ye verilen oy olacaktır'' dedi. 
     Sirmen, The Plaza Otel'de DİSK, TÜRSAB, TEMA, Çağdaş Eğitim Vakfı, makine mühendisleri ve jeoloji mühendisleri odaları İstanbul şubelerinin de aralarında bulunduğu bazı sendika ve sivil toplum örgütleriyle biraraya geldi. 
     Toplantıda konuşan Sirmen, 28 Mart'ta Türkiye'nin çok önemli karar sürecine gireceğini ifade ederek, bu süreçte sivil toplum örgütlerinin desteğiyle başarıya ulaşacaklarını söyledi. 
     ''İstanbul'da 'sosyal belediyeciliği' öne çıkaracaklarını, çünkü kentte yoksulluğu çözmeden turizm hedefine de ulaşılamayacağını'' anlatan Sirmen, 17 yıllık belediye tecrübesiyle bu hedefleri yakalayacağına inandığını bildirdi. 
     Sirmen, sivil toplum örgütlerinin kent yönetimine katılmalarının başarıyı da beraberinde getireceğini, aksi takdirde tek başına uzmanlar tarafından hazırlanan projelerin İstanbul'un sorunlarını çözmeyeceğini belirterek, ''Ben bunu başaracağıma inanıyorum. Bu sorunların tek başına çözülmesi mümkün değil. Sendikalar, sivil toplum örgütleri ve meslek odalarının bu seçimlere müdahil olmaları lazım'' dedi. 
     ''Muhtemel rakip belli'' ifadesini kullanan Sirmen, şöyle konuştu 
     ''Seçimlerin, 3 Kasım'da olduğu gibi 2 aday üzerinde yoğunlaştığı herkes tarafından kabul gördü. Burada ya Kadir Topbaş ya Sefa Sirmen tercihi kullanılacaktır. Bunun dışında verilen oylar, AK Parti'ye verilen oy olacaktır. Bunu mutlaka son gün seçmenler daha iyi değerlendirecek ve belki hiç oy vermedikleri parti ve onun adayına oy vermek zorunda kalacaklardır. Bu da bizim başarımızı noktalayacaktır. Böyle bir beklentim ve umudum var. Bunu başarabiliriz. 4-5 gün bu çalışmayı tüm tabana yayarak seçimlere asılırsak, sonuçlarını şansa bırakmamış oluruz.'' 
     
     ÇELEBİ'DEN SİRMEN'E DESTEK 
     DİSK Genel Başkanı Süleyman Çelebi de, ''bu toplantıya katılarak bir mesaj vermek istediklerini'' belirterek, ''Bu seçimi, emekten yana olanlar ile emek karşıtı olanların hesaplaşması olarak görüyorum. Bu nedenle seçimlerde, emekten yana tavrını ortaya koyan sol partilere destek vereceğiz'' dedi. 
     Çelebi, ''İstanbul'da seçimin AK Parti ile CHP'nin adayı Sirmen arasında geçeceğini, bu nedenle Sirmen'i destekleyeceklerini'' kaydederek, şunları söyledi 
     ''Emekten, demokrasiden, insan haklarından yana olanlara çağrıda bulunuyorum Sirmen'in İstanbul'da desteklenmesi konusunda bir mücadele içine girmelerini istiyorum. Bu, geç kalınmış bir şey değil. Diğer sol partilerin adaylarını da, bu olgunluğu göstererek duyarlılığa davet ediyorum.'' 
     
</TEXT>
</DOC>
