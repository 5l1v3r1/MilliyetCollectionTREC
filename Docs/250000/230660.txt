<DOC>
<DOCNO> 230660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy06.html </URL>
<DATE> 2004/04/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Seçim mağluplarını Ankara'ya çağırdı 
</HEADLINE>
<TEXT>

     DYP Genel Başkanı Mehmet Ağar, yerel seçimlerin ardından partinin "röntgenini" çekmeye devam ediyor. 
     "Psikolojik bariyeri yıktık" diyerek 28 Mart'ın muhasebesini yapan Ağar, "Şimdi röntgenimizi çekiyoruz" dedi. 
     Ağar, bu çerçevede geçen hafta içinde çağırdığı il başkanları ile "teke tek" görüşerek istek, öneri ve sorunlarını dinledi. 
     Başkanlık Divanı ve Genel İdare Kurulu'ndan herhangi bir ismi görüşmeye almayan Ağar'ın başlattığı görüşme maratonunu bu hafta içinde de seçimi kazanamayan il belediye başkan adayları ile biraraya gelerek sürdürecek. 
     Yine "teke tek" geçmesi beklenen görüşmelerde Ağar'ın seçim mağlubu belediye başkan adaylarından seçim sürecinde karşılaşılan eksiklikler, ortaya çıkan sorunları soracağı, öneri ve görüşlerini dinleyeceği, niçin kaybedildiği konusuna yanıt arayacağı bildirildi. 
     Ağar'ın daha sonra ise seçimi kazanan belediye başkan adaylarını Ankara'ya çağırarak onların da görüşlerini almasının ardından 28 Mart seçim sonuçlarını partinin en yetkili organı olan Genel İdare Kurulu'nda masaya yatıracağı kaydedildi. 
     DYP 28 Mart belediye seçimlerinde yalnızca Genel Başkan Mehmet Ağar'ın memleketi Elazığ'da belediye başkanlığını kazanabilmişti. 
     
</TEXT>
</DOC>
