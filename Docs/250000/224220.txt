<DOC>
<DOCNO> 224220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko14.html </URL>
<DATE> 2004/03/21/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tasarrufların yeni adresi eurobondlar... 
</HEADLINE>
<TEXT>

     Bankaların döviz tevdiat hesaplarına uyguladığı faiz oranlarının yanı sıra Hazine'nin yurt içinde ihraç ettiği döviz cinsinden Devlet tahvillerine göre çok daha fazla getiri sağlayan euborondlar, giderek Türkiye'deki tasarruf sahiplerinin de gözde yatırım aracı haline geliyor. 
     BDDK'dan edinilen verilere göre Hazine'nin dış borçlanma amacıyla ihraç ettiği, ancak Türk banka ve tasarruf sahiplerinin de giderek büyük ilgi gösterdiği eurobondların yarısından fazlası, Türkiye'de bulunuyor. 
     Özellikle de bireysel tasarruf sahiplerinin daha fazla ilgi göstermeleri nedeniyle de Türkiye'deki eurobondlar giderek büyüyor. 2003 sonunda 12 milyar 332 milyon dolar olan Türkiye'deki bankalar ve bankacılık dışı kesimin sahip olduğu eurobondların toplam tutarı, 5 Mart itibariyle 13 milyar 79 milyon dolara kadar yükseldi. Ayrıca yabancı yatırımcıların Türkiye'deki bankaların emanetinde tuttukları eurobondlarla birlikte değerlendirildiğinde Türkiye'deki eurobondların toplam tutarı bu dönemde 13 milyar 611 milyon dolardan 14 milyar 335 milyon dolara yükseldi. Hazine'nin dış borçları arasında değerlendirilen eurobond borçlarının toplamı ise 2003 sonunda 26.8 milyar, 5 Mart itibariyle ise 28.2 milyar dolar seviyesinde seyrediyor. 
     Buna göre Hazine'nin eurobondlardan kaynaklanan "dış" borcunun yarısı Türk bankaları ve tasarruf sahiplerinin kontrolünde bulunuyor. Eurobondlara artan ilgi daha çok bankacılık dışı kesimlerden kaynaklanıyor. Bankacılık dışı kesimin 2003 sonunda 3 milyar 88 milyon dolar düzeyinde olan euborondları 5 Mart itibariyle 3 milyar 924 milyon dolara yükseldi. 836 milyon dolarlık bu büyümede bireysel tasarruf sahiplerinin sahip olduğu eurobondların toplam tutarının, 652 milyon dolarlık artışla 2 milyar 361 milyon dolardan 3 milyar 13 milyon dolara yükselmesi etkili oldu. Tüzel kişilerin eurobondları ise 204 milyon dolar artarak 711 milyon dolara yükseldi. Bankaların elindeki eurobondlar ise 88 milyon dolar azalarak 9 milyar 156 milyon dolara düştü. 
     Yabancı yatırımcıların Türkiye'deki bankaların emanetinde bulundurduğu eurobondlar ise 1 milyar 279 milyon dolar düzeyinde bulunuyor. Döviz kurları ve bankaların döviz tevdiat hesaplarına uyguladıkları faiz oranlarında düşüş nedeniyle bankalardan çekilen döviz hesaplarının önemli bir bölümünün eurobondlara doğru kaydığı gözleniyor. Tasarruf sahipleri açısından tek olumsuz yanı uzun vadeleri olan eurobondlar, hem döviz tevdiat hesabından hem de Hazine'nin yurt içinde ihraç ettiği döviz cinsinden Devlet tahvillerinden daha yüksek bir getiri sağlıyor. 

ANKA 
     
</TEXT>
</DOC>
