<DOC>
<DOCNO> 233258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur21.html </URL>
<DATE> 2004/04/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
"Robot cerrahlar"ın ilk hastası taburcu oldu... 
</HEADLINE>
<TEXT>

     Florence Nightingale Hastanesi'nde gerçekleşen ''robotik koroner by-pass'' ameliyatı ile tek damarı değiştirilen Bahattin Keçeci, taburcu oldu. 
     Hastanede düzenlenen basın toplantısında konuşan Kalp Cerrahisi Bölüm Başkanı Doç. Dr. Belhhan Akpınar, hastanın dün taburcu olabilecek durumda olduğunu ancak tedbir olarak bir gün beklettiklerini söyledi. 
     Normal by-pass ameliyatlarında hastaların 7-10 gün arasında taburcu edildiklerini belirten Doç. Dr. Akpınar, ''robotik koroner by-pass'' ameliyatlarında bu sürenin 2-3 güne indirildiğini belirtti. 
     Hastanın tek damarının değiştiğini anlatan Doç. Dr. Akpınar, bundan sonra 2 damarı değiştirilecek hastalara da, bu yöntemle müdahale etmek isteklerini belirtti. 
     ''Robotik koroner by-pass''da ortaya çıkabilecek komplikasyonların kanama ve teknik zorluk olabileceğini ifade eden Doç. Dr. Akpınar, bu durumda normal by-pass ameliyatına geçildiğini kaydetti. 
     Dünyada bugüne kadar 16 bin 500 ''robotik koroner by-pass'' ameliyatı yapıldığına işaret eden Doç. Dr. Akpınar, bunların yüzde 10'unun herhangi bir nedenden dolayı normal yöntemle tamamlandığını dile getirdi. 
     Doç. Dr. Akpınar, ameliyatın maliyetinin tahminen 2500-3000 dolar olduğunu sözlerine ekledi. 
     Taburcu olan hasta Bahattin Keçeci de, kendisini çok iyi hissettiğini belirterek, ''Bu kadar çabuk iyileşeceğimi tahmin etmiyordum'' dedi. 
     Keçeci, ''Bir robot vasıtasıyla ameliyat edilme fikri sizi tedirgin etti mi '' sorusu üzerine, heyecanlandığını ama bir tedirginlik hissetmediğini, doktorlarına olan güvenin bu kararı almasında etken olduğunu dile getirdi. 
     
</TEXT>
</DOC>
