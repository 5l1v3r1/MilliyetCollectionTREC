<DOC>
<DOCNO> 204880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/spor/spo15.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Rus atletlerin ambargosu    ATATÜRK'ÜN Ankara'ya gelişi nedeniyle geleneksel olarak düzenlenen "68. Büyük Atatürk Koşusu"nu erkeklerde geçen yılın şampiyonu Rus Sergei İvanov, bayanlarda da yine aynı ülkeden Galina Yemelyanova kazandı. Erkeklerde ikinciliği Abdülkadir Türk, üçüncülüğü ise Abdurrahman Kara elde etti. Bayanlarda ise Yemelyanova'yı, Türkiye adına yarışan Tezeta Deselgan ile Türkan Erişmiş takip etti. 
   
   Askerler Ata için koştu    KARA Harp Okulu tarafından gerçekleştirilen, "Atatürk Garnizon Koşusu" dün Başkent'te yapıldı. Atatürk Bulvarı ile Anıtkabir güzergahı arasında koşan askerlerin "Ne Mutlu Türküm Diyene" ve "Vatan Sana Canım Feda" şeklinde tempo tutmalarına vatandaşlar alkışla karşılık verdi. 
   
   Doğan ders çalışıyor    KONYASPOR'DAN teklif alan ve cevap vermek için iki gün süre isteyen Teknik Direktör Ziya Doğan, Yeşil - Beyazlılar'ın bu sezon oynadığı maçların kasetlerini izliyor. Takımı tanımak için çaba harcayan Doğan, kesin kararını yarın açıklayacak. 
   
   Samsunspor kampa giriyor    SAMSUNSPOR, ikinci yarı hazırlıklarına bugün başlıyor. Antalya Belek'teki Gloria Verde Otel'de toplanacak olan Kırmızı - Beyazlılar burada dört hazırlık maçı yapmayı planlıyor. Yabancı futbolculardan Kirita 30 Aralık'ta, Da Silva, Juninho, Milton, Shorunmu ve yeni transfer Cesar'ın ise 2 Ocak'ta kampa katılacağı açıklandı. 
   
   Ankaragücü'nde yabancı harekatı    ANKARAGÜCÜ, yabancıda tercihini Çek ve Macar futbolculardan yana kullanmayı düşünüyor. Geçen sezon Denizlispor'da oynayan, bu yıl Çek Cumhuriyeti'nin Teplice takımında forma giyen Miroslav Bencik ile aynı takımdan Roman'a teklif yapan Sarı-Lacivertliler, geçen sezon Yunanistan'ın Panionios takımında forma şansı bulamayıp serbest kalan Macar Toht'a göz dikti. 
   
   Baliç sesleri    BURSASPOR Teknik Asbaşkanı Nurettin Karayaka, Galatasaray'ın serbest bırakması durumunda Elvir Baliç'e kucak açacaklarını söyledi. Boşnak futbolcunun Sarı - Kırmızılı kulüple durumunun henüz netleşmediğini belirten Karayaka, "Şartlar oluşursa düşünebiliriz" diye konuştu. Öte yandan Gaziantep'ten ayrılan Hasan Özer'e de teklif götürüldü. 
   
   Preko gidiyor    BEŞ futbolcuyla yollarını ayıran Gaziantepspor, Yaw Preko'yu da gözden çıkardı. Bu oyuncunun, İsveç'in Halmstad takımına gideceği öğrenildi. Ayrıca Kırmızı - Siyahlı yönetim, Fenerbahçe'den ayrılacak olan Hakan Bayraktar ve Yusuf Şimşek'i de takibe aldı. Antep'in, iki futbolcuyla da ilgilendiği belirtildi. 
   
   
</TEXT>
</DOC>
