<DOC>
<DOCNO> 204911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun07.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 2 bin yaralı hastanede öldü 
</HEADLINE>
<TEXT>

     Ölü sayısıyla ilgili çelişkili rakamların geldiği İran'da korkunç bir çaresizlik yaşanıyor. İRNA'nın haberine göre, ölenlerden 2 bininin hastaneye kaldırılan, ancak tıbbi müdahaleye rağmen kurtarılamayan yaralılar olduğu kaydedildi. 
     Tahran Üniversitesi Jeofizik Enstitüsü Sismoloji Merkezi ise, Bem'de 6.3 büyüklüğündeki depremden sonra bazılarının büyüklüğü 5.3, 4.6, 4.5, 4.2 ve 3.1 olan onlarca artçı sarsıntının bu sabaha kadar sürdüğünü bildirdi. 
     
     TEŞEKKÜR 

     İran, Bem kentindeki deprem faciasından sonra yardım eli uzatan ülkelere teşekkür etti. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, depremzedelere yardım amacıyla arama-kurtarma ile tıbbi ve gıda malzemesi gönderen bütün ülkelere teşekkür ederek, ''Ancak facianın büyüklüğü iç ve dış yardımların sürmesini gerektiriyor'' dedi. 

     
     ZERRİNDEŞT'TE DEPREM 

     Öte yandan, Tahran Üniversitesi Jeofizik Enstitüsü Sismoloji Merkezi, güneydeki Fars eyaletinin Zerrindeşt kentinde bugün Richter ölçeğine göre 4.3 büyüklüğünde deprem meydana geldiğini açıkladı. 
     70 bin nüfuslu kentteki depremde can ya da mal kaybına ilişkin bilgi bulunmadığı belirtildi. 
     İran Sivil Havacılık Kurumu yetkilisi Caferpur Sadıkiyan, diğer ülkelerden battaniye, tıbbi malzeme, arama-kurtarma ve sağlık ekiplerinin yanı sıra eğitimli köpekleri taşıyan 45 uçağın İran'a indiğini söyledi. 
     Şimdiye kadar Türkiye, Yunanistan, İsviçre, Suudi Arabistan, Rusya, Azerbaycan, Avusturya, Belçika, Ermenistan ve Pakistan'a ait uçakların İran'a yardım getirdiğini söyleyen Sadıkiyan, Bulgaristan, Çek Cumhuriyeti, İtalya, İngiltere, Almanya, Suriye, ABD, Slovakya, Fas, Finlandiya, Fransa, Cezayir, Ukrayna, Polonya ve Mısır'ın, Bem kentindeki depremzedelere ulaştırmak için yardım malzemesi taşıyan uçaklar gönderdiğini kaydetti. 

     
</TEXT>
</DOC>
