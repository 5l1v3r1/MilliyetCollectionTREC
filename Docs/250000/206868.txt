<DOC>
<DOCNO> 206868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur20.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'ta 'Büyük İkramiye' bilmecesi sürüyor... 
</HEADLINE>
<TEXT>

     Milli Piyango'nun 31 aralık 2003 yılbaşı özel çekilişinde 10 trilyon liralık ikramiyenin isabet ettiği ''5196322'' numaralı çeyrek biletin satıldığı yerlerden Turhal'da biletin sahibi parasını almasına rağmen, talihli ortaya çıkmadı. 
     Son talihlinin de dün akşam saatlerinde Milli Piyango İdaresi Genel Müdürlüğü'ne biletini ibraz ederek, parasını almasına rağmen, çeyrek biletin satıldığı Tokat'ın Turhal İlçesi'nde ''büyük ikramiye bilmecesi'' devam ediyor. 
     Çekilişin ertesi günü ikramiyenin kendisine isabet ettiğini söylemesi, hatta ikramiyeyle ilçeye yapacağı yatırımları anlatmasından sonra ''bileti kaybettiği, çaldırdığı'' gibi çelişkili beyanlarda bulunan 25 yaşındaki belediye işçisi Volkan Ateş, kayıplara karıştı. 
     Ateş'in Yavuz Selim Mahallesi'ndeki Belediye Evleri A Blok'taki evinde şu ana kadar herhangi bir hareketlilik olmadı. Talihli olduğunu öne süren Ateş'in nerede olduğu bilinmiyor. 
     Bu arada, AA muhabirinin görüştüğü Volkan Ateş'in avukatı Bilgin Bayramcı, biletin kaybolduğu gerekçesiyle dün saat 16.00'da Cumhuriyet Savcılığı'na suç duyurusunda bulunduklarını söyledi. 
     Öte yandan, Turhal Belediye Başkanı Duran Evren, Yozgat'tan kendisini telefon ile arayan İbrahim Şahin adlı kişinin yılbaşı gecesi Tokat'a gittiğini ve bileti Turhal'dan satın aldığını ancak henüz parayı almadığını söylediğini ifade etti. 
     Evren, biletin sahibinin ortaya çıkmasını isteyerek, ''Artık bu muamma bitsin, biz de işimize bakalım'' dedi. 
     
</TEXT>
</DOC>
