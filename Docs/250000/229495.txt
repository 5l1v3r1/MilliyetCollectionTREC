<DOC>
<DOCNO> 229495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/spo05.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Aydın düdüğü astı 
</HEADLINE>
<TEXT>

   Galatasaray-Beşiktaş derbisinin olaylı ismi ağır eleştiriler sonrasında hakemliği bıraktı. Aydın, "Hem insani, hem ahlaki geleneklerden dolayı mesleğe zarar verdiğime inandım" dedi 
      
   'Faydalı olamam' 
   ZAMAN zaman cesur kararları, zaman zaman da hatalı düdükleri nedeniyle gündemden hiç düşmeyen Ali Aydın hakemliği resmen bıraktı. Galatasaray - Beşiktaş derbisinin ardından eleştiri oklarına hedef olan Aydın, dün İstanbul'da Futbol Federasyonu Başkanı Haluk Ulusoy ve MHK Başkanı Bülent Yavuz ile görüştükten sonra sürpriz bir basın toplantısı düzenledi. Aydın, artık faydalı olamayacağına inandığı için hakemliği bıraktığını açıkladı. 
   
   'Kendim istedim' 
   ALİ Aydın, hem insani, hem de ahlaki geleneklerden dolayı hakemliğe zarar verdiğini düşündüğünü ve bu doğrultuda son noktayı koyduğunu belirtti. Aydın şunları söyledi "Hakemliği birileri istediği için bırakmadım. Ben zaten Fenerbahçe - Rize maçından sonra sayın başkanıma bu konuyu söyledim. Kendileri erken olduğunu belirtti. Bir hakemin, bir sezon içinde, iki defa hem Futbol Federasyonu'nu, hem de MHK'yı manşetlere taşıma hakkının olmadığını düşündüm." 
   
   'Kötü yönettim' 
   DERBİYE de değinen Ali Aydın, eleştirilerin yüzde 70'nın doğru olduğunu itiraf etti. Aydın, "Bu maçı gerçekten kötü yönettiğimi biliyorum. Ben MHK'nin verdiği talimat gereği, ne kimse ile telefonla konuştum, ne bir kişiden tehdit telefonu aldım. Biz Karadenizliyiz. Şunu herkes bilsin ki, ölümden ötesi yoktur. Zamanında iddia edildiği gibi hiç kimseden forma almadım. Evimde de hiçbir zaman bir takımla ilgili köşem olmadı" yorumunu yaptı. 
   
   Ulusoy topa tuttu    FUTBOL Federasyonu Başkanı Haluk Ulusoy, futbol kamuoyunda günlerdir konuşulan şaibe konusuna ateş püskürdü. Ulusoy, "Bizim olduğumuz yerde şaibe olmaz. Bunu söyleyen çirkinlik yapıyor. Teftiş Kurulu'nun geleceğini biliyoruz. Bizim başımız dik. Gelsinler incelesinler. Türk futbolunda 2 - 3 tane örümcek kafalı yazar var. Bunlar hizmet vermedikleri gibi sürekli nifak tohumu sokuyorlar. İyi yapılanları ise asla yazmıyorlar" dedi. 
   ULUSOY, Şenes Erzik'in, "Kurtuluş için Ulusoy ve ekibi gitmeli" açıklamalarına tepki göstererek, "Sayın Erzik iki göreve yetişemediği için Federasyon Başkanlığını bıraktığını açıklıyor. Yalan. Biz kendisinden kalmasını istedik. Önce devam etmeye mecburum dedi, sonra arkasına bile bakmadan çekip gitti. " yorumunu yaptı. Erzik'in tek başına aday olma ihtimalinin bulunmadığını açıklayan Ulusoy, "Bunu düşünenler yanılıyor. Kimse yoksa ben varım " ifadelerini kullandı. 
   BAŞKAN Ulusoy, "Yeni kanunda üniversite mezunu olmayanlar federasyon başkanı olamaz diyorlar. Ön kesmelerin birtanesi böyle de olabilir. Benden önce hep diplomalılar yönetti, hiçbir başarıları yok. Ben ise iki diploma astım duvara"dedi. Ulusoy, Aydın'ın bırakmasına üzüldüğünü vurgulayarak, "Türk hakemi merttir, dürüsttür. Hakeme kötü şeyler söyleyenler namuslu, haysiyetli, şerefli de benim hakemim mi, namussuz, şerefsiz. Önce kendilerine baksınlar" diye konuştu. 
   
   'Gerekirse bırakırız'    MHK Başkanı Bülent Yavuz, Futbol Federasyonu Başkanı Haluk Ulusoy'un istemesi durumunda görevden ayrılabileceklerini açıkladı. Yavuz, Ali Aydın'ın hakemliği bırakmasını erdemli bir davranış olarak nitelendirirken, "Ruhen ve bedenen bu görevi sürdüremeyeceğini açıkladı. Biz de kendisine mani olamadık. Hayali senaryolar maalesef Türk hakemliğine zarar vermektedir. Ali Aydın gibi bir yıldızı daha üç yıl süresi olmasına rağmen kaybettik, üzgünüz" dedi. 
   
   NE DEDİLER    Mehmet ATALAY 
   Türkiye insan değirmeni. Önüne geleni yiyiyor. Dün Güneş herkese hedef gösterildi, bugün Ali Aydın. Yarın kurban kim olacak Bu gelişmeler linçe dönüştü. 
   
   Özhan CANAYDIN 
   Bu onurlu davranışından dolayı sayın Ali Aydın'ı tebrik eder, bundan sonraki yaşamında başarılar dilerim. 
   
   Metin TOKAT 
   Demek ki en zayıf halka bizmişiz. Bir kurban istendi, o da Ali oldu. Kimse, Ali hakemliği bıraktı, onurunu kurtardı demesin. Şimdi her hatalı maçtan sonra bir başka kurban istenecek. 
   
   Ergun GÜRSOY 
   Doğrusunu yaptı. Türkiye'de hakemlik amatörce yapılıyor. Tümünün başka işi var. Bu tür görevlerde olanlar - buna bizler de dahiliz - eğer hata yapıyorlarsa istifa müessesini kullanmalıdır. 
   
   Kulüpler Birliği ayağa kalktı    NECMİ KEPÇETUTAN 

   Bahis tepkisi 
   ANKARA'DA dün toplanan Kulüpler Birliği Vakfı, Futbol Federasyonu, sporda şiddet kanunu ve müşterek bahislerle ilgili maddeleri görüştü. Başkan Cemal Aydın, müşterek bahisler konusunda hassas davrandıklarını belirterek, "Yasallaşan bu olayda kulüplere yüzde 5 gibi komik bir pay verileceğini öğrendik. Bu kabul edilemez. Kimse bizim üzerimizden para kazanamaz" diye konuştu. 
   
   Hakem uyarısı 
   AYDIN, hakemlerle ilgili hassasiyetlerini yetkili kurullara bir kez daha ilettiklerini kaydederek, "Hassas bir döneme girdik. Artık bu konuyu kaşımamak lazım. Sanıyorum hatalar en asgariye inecek" ifadesini kullandı. Cemal Aydın ayrıca yabancı oyuncu konusunda geçen yıl alınan kararın aynen uygulanacağını ifade ederek, "5 artı 1 yerine 6 oyununcunun forma giymesi uygulaması yapılacak" dedi. 
   
   
</TEXT>
</DOC>
