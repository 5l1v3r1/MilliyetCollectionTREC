<DOC>
<DOCNO> 224303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonyas04.html </URL>
<DATE> 2004/03/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Aşık Veysel anıldı... 
</HEADLINE>
<TEXT>

     Ünlü Halk Ozanı Aşık Veysel Şatıroğlu, ölümünün 31. yıldönümünde, Sivas'ın Şarkışla İlçesi Sivrialan Köyü'ndeki mezarı başında anıldı. 
     Sivrialan Köyü'ndeki Aşık Veysel Müzesi'nde düzenlenen törende konuşan Sivas Vali Yardımcısı Mehmet Cihangir, Anadolu topraklarının çok büyük ozanlar yetiştirdiğini belirterek, ''Aşık Veysel, birlik, beraberlik mesajlarıyla her tarafta bilinen en büyük ozandır'' dedi. 
     ''Milletin en önemli hasretlerinden biri de onların ahengi, musikisi, deyişleridir. Bunları kaybeden milletin ayakta durması çok zordur.'' diyen Cihangir, ''Bunları yaşatan ise ozanlarımızdır. Aşık Veysel gözlerini küçük yaşta kaybetmesi, uzun ve ince yolda büyük acılar yaşamasına rağmen, umudu insanlığa yaymasını bilmiştir. Aşık Veysel'in mesajını, insan, vatan, cumhuriyet sevgisini her zaman yayabilmek ve yaşatabilmek ümidiyle...'' şeklinde konuştu. 
     Şarkışla Kaymakamı Gürsoy Osman Bilgin de Aşık Veysel'in, 20. yüzyıl Türk halk şiirinin önde gelen siması olduğunu belirterek, ''Halk ozanlığı geleneği yüzyıllardan beri geçmişle, bugünle, gelecek arasında bir bağ kurmuştur. Bu son dönemin en büyük temsilcisi ise Aşık Veysel Şatıroğlu'dur'' dedi. 
     Törende Aşık Veysel'in oğlu Ahmet Şatıroğlu, babasının bir anısını anlatarak, ozanın vasiyeti üzerine doğduğu yerde mezara götürülürken ''uzun ince bir yoldayım'' türküsünün çalındığını söyledi. 
     Aşık Veysel'in diğer oğlu Bahri Şatıroğlu ve öğrencilerinden halk ozanı Ali Güç ise saz çalarak, ozanın türkülerini söylediler. 
     Ünlü Halk Ozanı Aşık Veysel Şatıroğlu'nun Şarkışla İlçesi'ne bağlı Sivrialan Köyü'ndeki mezarının ziyaret edilerek çelenk bırakılmasının ardından, Aşık Veysel Müzesi de gezildi. 
     
     AŞIK VEYSEL'İN HAYATI 

     1894 yılında Sivas'ın Şarkışla İlçesi Sivrialan Köyü'nde doğan Aşık Veysel, yakalandığı çiçek hastalığı yüzünden 7 yaşında bir gözünü kaybetti. Aşık Veysel'in diğer gözü de kısa sürede kör olunca, babası, oylanması için bir saz aldı. Veysel, Çamşıhlı Ali ve Molla Hüseyin adlı saz ustalarından ders aldı. 
     Cumhuriyetin 10. yılı için 1933'de yazdığı destanın yayınlanması ve Sivas Aşıklar Bayramı'ndaki başarısı dikkati çekti. Çeşitli köy enstitülerinde saz öğretmenliği yaptı. 
     İki kez evlenen, 2 erkek ve 4 kız babası olan Ozan, 21 Mart 1973 yılında ''Sadık Yarim'' dediği kara toprağına kavuştu. 
     
     ÜNLÜ OZAN İSTANBUL'DA DA ANILDI... 

     Ünlü Halk Ozanı Aşık Veysel Şatıroğlu , ölümünün 31. yıldönümünde, Gülhane Parkı'ndaki heykeli başında sevenlerinin katıldığı etkinlikle anıldı. 
     Saygı duruşuyla başlayan etkinlikte konuşan Veysel'in torunu Çiğdem Özer, dedesinin 79 yıllık hayatının büyük bölümünü, görmeyen gözlerine rağmen aydınlık dünyasında tamamladığını söyledi. 
     Veysel'in, Sivas'ın Sivrialan köyünden zamanın zor koşullarına rağmen dünyaya açıldığını belirten Özer, dünyada ve ülkesinde meydana gelen olayları da şiirlerine ''kilim dokur gibi dokuduğunu'' dile getirdi. 
     Özer, Veysel'in başlangıçta diğer ozanların türkülerini yorumlarken, 39 yaşında Atatürk'e ithafen yazdığı ve ''Türkiye'nin ihyası Hazreti Gazi'' mısrasıyla başlayan şiiriyle dikkati çekerek, tanındığını anlattı. 
     Çiğdem Özer, ''Aşık Veysel, birliği, bütünlüğü sağlayan, yüreği insan sevgisiyle dolu, halktan ve haktan yana olan eserler ortaya koymuştur. Çağdaş, demokrat ve cumhuriyetçi olmasıyla da örnek bir kişilik teşkil etmiştir. Bizler Veysel ailesi olarak, milletimizin ve devletimizin Aşık Veysel adına yaptıklarına minnettarız'' dedi. 
     Etkinliğe katılan merhum Cem Karaca'nın eşi İlkim Karaca da, basın mensuplarının soruları üzerine, Veysel'in çok sevdiği bir halk ozanı olduğunu söyledi. 
     Veysel öldüğünde bir lise öğrencisi olduğunu ve siyahlar giyip yas tuttuğunu anlatan Karaca, eşi Cem Karaca'nın da ozanı çok sevdiğini dile getirerek, ''Eşim, Aşık Veysel'in her sözünün altının çizilmesi gerektiğine inanırdı. Özellikle 'Uzun ince bir yoldayım' türküsünü konserlerinde söylerdi'' şeklinde konuştu. 
     Aşık Veysel'in torunu Fatoş İşler'in çocuğu Burçak İşler'in de büyük dedesine ait bir şiiri okuduğu etkinlikte, aralarında Veysel'in ''Aşık Sarıca Kız'' lakaplı manevi kızı İlkin Manya'nın da bulunduğu aşıklar da türkülerini yorumladılar. 
     
     HEYKELDEKİ SAZIN KIRILMASINA TEPKİ 

     Gülhane Parkı'ndaki heykelin yapılması için 1976 yılında bir gazetenin açtığı kampanyayı yürüten gazeteci ve ressam Ethem Çalışkan da, Veysel'in heykelinde elindeki sazın sapının kırıldığına dikkati çekerek, ''Bu heykel kırılmaz, bu bir ihanettir'' diye konuştu. 
     Çalışkan, belediyenin parka ve heykele ilgisizliğinden yakındı. 
     Etkinliğe katılan Aşık Veysel'in hayranları da gazetecilerin dikkatini heykelin kırık yerine çekerek, duruma tepki gösterdiler. 
     Veysel'in torunu Çiğdem Özer, kırığı yeni gördüğünü belirterek, ''Bir yıldır buraya gelmemiştik, şimdi fark ettik. İmza topladık hemen. Konuyla ilgileneceğiz'' dedi. 
     
</TEXT>
</DOC>
