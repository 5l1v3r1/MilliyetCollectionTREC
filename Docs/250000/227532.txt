<DOC>
<DOCNO> 227532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun36.html </URL>
<DATE> 2004/04/01/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Felluce durulmuyor, ABD konvoyuna bombalı saldırı 
</HEADLINE>
<TEXT>

     Irak'ın başkenti Bağdat'ın batısındaki Felluce'de son dönemde olaysız gün geçmez oldu. 
     Bir görgü tanığı, dün koalisyon için çalışan 4 Amerikalı sivilin otomatik silahla taranarak öldürüldüğü kentin girişinde Amerikan askerlerine ait bir aracın alevler içinde olduğunu söyledi. 
     Olayı gören Ahmed Cassem 40 adlı Iraklı, bir Amerikan konvoyunun yerel saatle 10.30 sularında Felluce'nin doğu girişindeki anayoldan geçişi sırasında patlama meydana geldiğini, çok sayıda kişinin patlamadan zarar gördüğünü ve Humwee tipi aracın alevler içinde olduğunu aktardı. 
     Cassem, patlamada ölen olup olmadığı hakkında bilgi vermedi. 
     Felluce'de dün, koalisyon için çalışan 4 sivil Amerikalı otomatik silahla vurularak öldürülmüştü. 
     Öte yandan, Amerikan askeri üssünün bulunduğu Kerkük'teki havaalanına Katyuşa roketleriyle saldırı düzenlendiği ve 3 Amerikan askerinin yaralandığı belirtildi. 
     Kerkük emniyet müdürü Turhan Yusuf da askeri üsse yerel saatle 21.30 ile 03.00 arasında 3 ayrı dalga halinde 5 roket fırlatıldığını duyurdu. 
     
</TEXT>
</DOC>
