<DOC>
<DOCNO> 216925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun18.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Markides 120 bin Rum Kuzey'e dönecek 
</HEADLINE>
<TEXT>

     Kıbrıs Rum yönetiminin eski başsavcısı Alekos Markides, Annan Planı temelinde bir çözümde, Rum göçmenlerin yarısından fazlasının Rum idaresine bırakılacak bugünkü KKTC topraklarına geri döneceğini belirterek, ''115-120 bin arası kişinin Kıbrıs Rum idaresine bırakılacak bölgeye geri dönüp mülkünü kullanma hakkı olacağını hesap ediyoruz'' dedi. 
     Eski Rum yönetimi lideri Glafkos Klerides'in müzakere heyetinde de yer alan ve ismi Annan planının hazırlayıcıları arasında geçen Markides, Filelefheros gazetesinin Annan Planı'yla ilgili sorularını yanıtladı. 
     ''1974 yılı rakamlarına göre 163 bin civarında Rum göçmen olduğunu ve çözüm olursa Annan Planı'nın bugünkü şekline göre yaklaşık 90 bininin döneceğini'' belirten Markides, ''Doğumlar nedeniyle de bugünkü sayıya göre 115-120 bin kişinin Kıbrıs Rum idaresine bırakılacak bölgeye geri dönüp mülkünü kullanma hakkı olacağını hesap ediyoruz'' diye konuştu. 
     ''Kıbrıs Türk idaresindeki bölgeye 65 yaşını dolduranların eşleriyle gitme hakkı olduğunu ve bunun çözümden iki yıl sonra başlayacağını'' kaydeden Markides, şöyle devam etti 
     ''Döneceklerin şu andaki sayısı bilinmiyor. 6 yıldan sonra genel dönüş hakkı başlar ve bu her yerleşim yerinin nüfusunun yüzde 7'siyle sınırlanır. Bugün bir köyde 1000 kişi yaşıyorsa 6 yılda bu köye 70 Kıbrıslı Rumun yerleşme hakkı var. 10 yılda bu yüzde 7'lik hak yüzde 14'e yükselir. O zaman söz konusu köyde Rum sayısı 140'a çıkabilir. 15 yılda bu Kıbrıs Türk devletinde iç vatandaşlık hakkına sahip toplam nüfusun yüzde 21'ine ulaşır. 15 yıl sonra Kıbrıs Türk devletçiğinde 150 bin kişinin iç vatandaşlığı bulunduğunu varsayarsak 30 bin Kıbrıslı Rumun Türk idaresindeki bölgeye geri döneceğini söyleyebiliriz. Karpaz'daki 4 köye Sipahi, Erenköy, Dipkarpaz ve Adaçay ayrıca Kormacit Koruçam Maruni bölgesine gideceklere hiçbir sınırlama yoktur. Bu köylere dönüşler iki yıl sonra başlar. Türkiye'nin AB'ye girmesi halinde ise tüm sınırlamalar kalkar.'' 
     
     MAL SATIN ALMA SINIRLAMASI 
     Markides, ''1974 rakamlarıyla geri dönmeyecek Rumların sayısının 30-50 bin civarında'' olduğunu belirterek, şu görüşleri savundu 
     ''Türk bölgesine dönüp orada üç yıl ikamet edenlere herhangi bir mal satın alma sınırlaması getirilemez. Rum idaresinde yaşayan Rumların, Türk idaresindeki bölgeden mal satın alma hakkı yok. Ancak aynı sınırlama Avrupalılara da uygulanır. Türk yönetimi bu sınırlamayı sürdürürse dıştan yapılacak yatırımları da kaybetmiş olacak. 
     Kıbrıs Türk idaresindeki bölgeye dönecek Kıbrıslı Rumların siyasi hakları güvence altına alınmıştır. Seçme-seçilme hakları olacak. Kıbrıs Türk kurucu devletindeki tüm seçimlere katılma hakları var. Sadece federal devlet seçimlerinde Kıbrıs Rum toplumuyla birlikte oy kullanır. 
     Kıbrıs Rum kurucu devletinde yaşayacak Kıbrıslı Türklerin de aynı hakları var. Konuyu daha da açacak olursak Türk kurucu devletinde yaşayacak Rumlar ister yerel seçimler, ister milletvekili seçimleri, isterse yürütme yetkisi yani hükümet seçimlerine katılabilecek.'' Türkiye'nin Avrupa Birliği AB üyesi olmasının ardından mülkiyet üzerindeki tüm sınırlamaların kalkacağının altını çizen Markides, sözlerini şöyle tamamladı 
     ''Kuzey kurucu devletine dönemeyecek birisi mülkü için tazminat almak istemez ve gelecek için bunu tutmak istiyorsa bu malını 20 yıllığına kiralama hakkını seçmelidir. 20 yıl sonra bu mal kendisinindir ve bu mal yüzde 10 veya yüzde 20 mülk sınırlamalarına girmez. Kıbrıslı Rum, malını Kıbrıs Türk kurucu devlet vatandaşı olan birisine kiralayabilir. Türkiye AB üyesi olduğu zaman mülkiyet üzerindeki tüm sınırlamalar kalkar.'' 
     
</TEXT>
</DOC>
