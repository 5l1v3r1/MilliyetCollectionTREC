<DOC>
<DOCNO> 249361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/siyaset/siy07.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal cesaretliyse kapalı oylama olsun' 
</HEADLINE>
<TEXT>



Yeniden CHP Hareketi Sözcüsü Prof. Hurşit Güneş, "Genel Başkan Deniz Baykal kendine güveniyorsa kongrede kapalı oylamaya gidecek cesareti gösterir" dedi. Yeniden CHP Hareketi 2. Bölge Toplantısı dün Eskişehir'de yapıldı. Toplantıda, CHP'nin tarihinin en kötü dönemini yaşadığını savunan Güneş, partide 3 temel sorun olduğunu tespit ettiklerini söyledi. Güneş, şöyle konuştu "CHP'de liderlik sorunu yok. Bizim liderimiz bellidir. O lider Atatürk'tür. İnsanlara gelecekle ilgili umut veremedik. İşsizler, kadınlar, gençler partiye oy vermedi. Ülkede böyle yoksul bir yapı varken, sosyal demokratlar iktidar olmalıydı. Ama böyle olmadı." CHP'nin içinde ve dışında değişim yaşanacağını, savundukları fikirlerin eninde sonunda iktidar olacağını ifade eden Güneş, "Partide mutlaka tüzük değişikliği yapılmalıdır. Kurultayın kuruluşunu yanlış buluyoruz" dedi. 


</TEXT>
</DOC>
