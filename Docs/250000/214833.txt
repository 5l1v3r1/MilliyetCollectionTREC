<DOC>
<DOCNO> 214833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur24.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Necdet Seçkinöz toprağa verildi... 
</HEADLINE>
<TEXT>

     Kalp ve solunum yetmezliği nedeniyle İstanbul'da vefat eden Cumhurbaşkanlığı eski Genel Sekreteri Necdet Seçkinöz 77 toprağa verildi. 
     Necdet Seçkinöz için Kocatepe Camii'nde öğle namazının ardından kılınan cenaze namazına ailesi, yakınları, 9. Cumhurbaşkanı Süleyman Demirel, Genelkurmay Başkanı Orgeneral Hilmi Özkök, Cumhurbaşkanlığı Genel Sekreteri Kemal Nehrozoğlu, DYP Genel Başkanı Mehmet Ağar, CDP Genel Başkanı Yekta Güngör Özden, eski bakanlar Nahit Menteşe, Esat Kıratlıoğlu, Sümer Oral, Necmettin Cevheri, Azimet Köylüoğlu, İstemihan Talay, Mehmet Sağlam, Yaşar Topçu, Hüsamettin Özkan, Hasan Celal Güzel, Sabahattin Çakmakoğlu, Mehmet Gölhan, DYP Genel Başkan Yardımcısı Saffet Arıkan Bedük, TBMM Dışişleri Komisyonu Başkanı Mehmet Dülger, eski YÖK Başkanı Prof. Dr. Kemal Gürüz, bazı milletvekilleri, Keçiören Belediye Başkanı Turgut Altınok, Necdet Seçkinöz İlköğretim Okulu öğrencileri ile çok sayıda vatandaş katıldı. 
     Cumhurbaşkanı Ahmet Necdet Sezer de, cenaze törenine çelenk gönderdi. 
     Cenaze törenine katılanlar, Seçkinöz'ün ailesi ve yakınlarına başsağlığı dileğinde bulundu. 
     Darüşşafaka Lisesi öğrencileri, Seçkinöz'ün tabutu başında izci işareti yaparak nöbet tuttu. 
     Seçkinöz'ün tabutu başında bir süre bekleyen 9. Cumhurbaşkanı Demirel'in oldukça üzgün olduğu gözlendi. 
     Necdet Seçkinöz'ün cenazesi, daha sonra Karşıyaka Mezarlığı'nda toprağa verildi. 
     Seçkinöz'ün cenazesinin toprağa verildiği Karşıyaka Mezarlığı'na da giden Demirel, mezara toprak attı ve dua okudu. 
     Necdet Seçkinöz, 1927'de İstanbul'da doğdu. İlk, orta ve lise öğrenimini Darüşşafaka Lisesi'nde tamamlayan Seçkinöz, 1952'de İTÜ İnşaat Fakültesi'ni bitirerek DSİ Genel Müdürlüğü'nde çalışmaya başladı. 
     Bolu'da 19-1955 yıllarında DSİ'de başmühendis olarak çalışan Seçkinöz, 1957'de sulama projeleri üzerinde staj yapmak üzere ABD'ye gönderildi. Seçkinöz, dönüşünde Proje ve İnşaat Dairesi'nde Tatbikat Fen Heyeti Müdürlüğü'ne atandı ve 1963 yılına kadar bu görevde kaldı. Bir süre özel sektörde çalışan Seçkinöz, 1969-1971 yılları arasında Bayındırlık Bakanlığı Demiryolları ve Limanlar İnşaat Genel Müdürlüğü'nde genel müdür yardımcısı olarak görev yaptı. 1971'de bakanlığın Hava Meydanları ve Akaryakıt Tesisleri İnşaat Genel Müdürlüğü'ne atanan Necdet Seçkinöz, birkaç ay sonra müşavirliğe, 1972'de Bayındırlık Bakanlığı Yapı İşleri Genel Müdürlüğü'ne, 1974'te tekrar müşavirlik görevine atandı. 
     Enerji ve Tabii Kaynaklar Bakanlığı Müsteşarlığı'na 1975'te getirilen Seçkinöz, 1977'de Bayındırlık Bakanlığı Müsteşarı oldu. 1978'de bu görevden ayrılan Seçkinöz, 1979'un Aralık ayından 1981'in Ocak ayına kadar tekrar Enerji ve Tabii Kaynaklar Bakanlığı Müsteşarlığı yaptı. Seçkinöz, 1981'de emekli oldu. 
     Süleyman Demirel'in son başbakanlığı döneminde 1991'de Başbakanlık Müsteşarı olan Seçkinöz, Demirel'in 1993'te Cumhurbaşkanı seçilmesiyle de Cumhurbaşkanlığı Genel Sekreterliği'ne atandı ve bu görevi 7 yıl boyunca sürdürdü. 
     SRK-SRD 14 24 12 02 04 
     
</TEXT>
</DOC>
