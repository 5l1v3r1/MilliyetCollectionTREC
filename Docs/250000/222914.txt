<DOC>
<DOCNO> 222914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas19.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın bakanlar, kadınlar için toplandı 
</HEADLINE>
<TEXT>

     Cenevre'de bir araya gelen kadın dışişleri bakanları, kadınlara karşı şiddetin önlenmesi için küresel eyleme geçilmesi çağrısında bulundular. 
     İsviçre Dışişleri Bakanı Micheline Calmy-Rey'in girişimiyle BM İnsan Hakları Komisyonu toplantısı çerçevesinde bir araya gelen kadın bakanlar, yayınladıkları 3 sayfalık bildiride, aile içi şiddet, kadın ticareti, yoksulluk ve eğitim eksikliğiyle mücadele ederek kadınların durumunu iyileştirmek için ulusal ve uluslararası alanda çalışma kararlılıklarını dile getirdiler. 
     Kadınlar bildiride, kadınların insan hakları konusundaki ilgisizliğe son verilmesi gerektiğini belirterek, kadına yönelik şiddete karşı yapılan açıklamaların eyleme dönüştürülmesini istediler. 
     Calmy-Rey, gazetecilere yaptığı açıklamada, kadınlara yönelik şiddetin dayanılmaz olduğunu kaydetti ve ''Şiddet kadınların insan haklarının ihlalidir'' dedi. Calmy-Rey, şiddetin gelişmiş ülkelerde 16-44 yaş arasındaki kadınların önde gelen ölüm nedeni olduğunu söyledi. 
     El Salvador Dışişleri Bakanı Maria Eugenia Brizuela de Avila da, ''Farklı bölgeler ve kültürlerden olsak da, farklı diller konuşsak da kadına karşı şiddet bizi birleştiren bir unsurdur'' diye konuştu. 
     Filipinler Dışişleri Bakanı Delia Domingo Albert de, meselenin küresel mücadeleyle çözülmesi gerektiğini söyledi. 
     Konunun, 6 haftalık yıllık toplantısını yapan İnsan Hakları Komisyonu'nun alacağı kararda da yer alması bekleniyor. 
     
</TEXT>
</DOC>
