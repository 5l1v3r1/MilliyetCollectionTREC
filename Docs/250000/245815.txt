<DOC>
<DOCNO> 245815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur13.html </URL>
<DATE> 2004/06/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Beyoğlu ve Kadıköy'de NATO karşıtı eylem... 
</HEADLINE>
<TEXT>

     Beyoğlu'nda bir grup, İstanbul'da yapılacak NATO Zirvesi'ni protesto etti. 
     İstiklal Caddesi üzerindeki Galatasaray Lisesi önünde toplanan ''Sosyalist Dayanışma Platformu'' üyesi yaklaşık 40 kişilik grup, pankart açarak, ''NATO'ya hayır'', ''Üsler kapatılsın'' şeklinde sloganlar attı. 
     Grup adına okunan basın açıklamasında, İstanbul'da yapılacak NATO Zirvesi'nin bölgede yeni savaşların çıkmasına sebep olacağı öne sürülerek, Türkiye'nin NATO'dan çıkması ve üslerin kapatılması istendi. 
     Grup, açıklamanın ardından dağıldı. 
     
     KADIKÖY'DEKİ EYLEM 

     Öte yandan Türkiye Komünist Partisi TKP üyesi bir grup, Türkiye'nin NATO Zirvesi'ne ev sahipliği yapmaması istemiyle Cumhurbaşkanlığı, Başbakanlık ve TBMM Başkanlığı'na mektup gönderdi. 
     Kadıköy Postanesi önünde toplanan bir grup TKP'li, Türkiye'nin NATO Zirvesi'ne ev sahipliği yapmaktan vazgeçmesi istemlerini içeren mektupları Cumhurbaşkanlığı, Başbakanlık ve TBMM Başkanlığı'na postaladı. 
     ''NATO'ya Hayır'' sloganı atan ve pankartlar taşıyan grup, yapılan basın açıklamasının ardından olaysız dağıldı. 
     
</TEXT>
</DOC>
