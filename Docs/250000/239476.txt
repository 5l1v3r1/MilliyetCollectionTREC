<DOC>
<DOCNO> 239476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur29.html </URL>
<DATE> 2004/05/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Beyoğlu'ndaki bıçaklı cinayetin davası başladı 
</HEADLINE>
<TEXT>

     Beyoğlu'nda geçtiğimiz ay Eren Pak adlı gencin bıçaklanarak öldürülmesi olayıyla ilgili 6 sanık hakkında, 2 ile 24 yıl arasında değişen hapis cezaları istemiyle dava açıldı. 
     Beyoğlu Cumhuriyet Savcılığı'nca hazırlanan iddianamede, Kalyoncu Kulluk Caddesi Topçekenler Sokak'taki bir barın işletmecilerinden olan sanık Kenan Adıgüzel'in, 20 Nisan 2004 gecesi Eren Pak'ı bıçakla boğazından ve sırtından yaraladığı ve gencin olay yerinde hayatını kaybettiği ifade edildi. 
     Bar personelinden Murat Darılmaz ve Yaşar Şengöz'ün de diğer bazı bar çalışanlarıyla ve Adıgüzel ile birlikte cinayetten önce müşterilere saldırdığı anlatılan iddianamede, sanık Selman Yıldırım'ın ise, Eren Pak'ı tutarak kaçmasını engellediği öne sürüldü. 
     İddianamede, Sevda Demirkıran ile Hamdullah Göl'ün de olaydan sonra Kenan Adıgüzel'i gizledikleri ifade edildi. 
     
     2 İLE 24 YIL ARASINDA HAPİS 
     İddianamede, tutuklu sanık Kenan Adıgüzel'in ''kasten adam öldürmek'' suçundan 24 ile 30 yıl, diğer tutuklu Selman Yıldırım'ın ise ''suça fer'i iştirak'' gerekçesiyle 12 ile 15 yıl arasında hapis cezasına çarptırılması istendi. 
     Sanıklardan Murat Darılmaz ile Yaşar Şengöz'ün ''ölümle biten kavgaya karışmak'' suçundan 2 ile 5 yıl arasında hapisle cezalandırılması öngörülen iddianamede, Sevda Demirkıran ve Hamdullah Göl'ün ise Kenan Adıgüzel'i olaydan sonra sakladıkları gerekçesiyle 2 ile 4 yıl arasında hapse mahkum edilmesi talep edildi. 
     Sanıkların yargılanmasına önümüzdeki günlerde Beyoğlu Ağır Ceza Mahkemesi'nde başlanacak. 
     
</TEXT>
</DOC>
