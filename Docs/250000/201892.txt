<DOC>
<DOCNO> 201892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/dunya/dun02.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşamadan dağıldılar 
</HEADLINE>
<TEXT>

   Brüksel'de toplanan Avrupa Birliği Zirvesi, Fransa - Almanya ikilisi ile Polonya ve İspanya arasındaki oy mekanizması anlaşmazlığının aşılamaması üzerine çöktü. Durum, diplomatlarca 'felaket' olarak nitelendi 
      BRÜKSEL Milliyet 

   
   Avrupa Birliği'nin AB geleceği açısından büyük önem taşıyan Hükümetlerarası Konferans kelimenin tam anlamıyla fiyaskoyla sonuçlandı. 1 Mayıs 2004'te 25 üyeli yapıya geçmeye hazırlanan Birlik, karar mekanizmasından uygulayacağı politikalara kadar birçok alanda temel taşı olacak olan anayasa konusunda uzlaşma sağlayamadı. Toplantı oy sistemi konusundaki anlaşmazlık nedeniyle tıkandı. 
   Taslak anayasa metninde benimsenen ve Birlik içindeki kararların çifte çoğunluk yöntemiyle alınmasını öngören sistem konusunda Fransa ve Almanya ile İspanya ve Polonya arasında toplantı öncesi başlayan "inatlaşma" son ana kadar aşılamadı. İspanya ve Polonya kendilerine Nice Antlaşması'yla verilen avantajları kaybetmemek için çabaladı. Buna karşı çifte çoğunluk sisteminin kendisine kazandırdığı büyük avantajlardan geri adım atmak istemeyen Fransa görüşlerinde son ana kadar direnince zirve kopma noktasına geldi. Dönem Başkanı İtalya'nın tüm çabalarına karşı Fransa geri adım atmayıp olası alternatifleri kabul etmedi ve taslakta benimsenen, bir karar alınabilmesi için üye ülkelerin yarısının onayına ve bu ülkelerin toplam nüfusun yüzde 60'ını temsil etmesi şartına dayanan çifte çoğunluk sisteminde diretti. Fransa'nın toplantıyı terk etme aşamasına gelmesi üzerine İtalya da havlu attı. 
   
   Bekleyecekler 
   AB'nin geleceğini belirsizlik içinde bırakan ve diplomatlarca "felaket" olarak nitelendirilen bu başarısızlık üzerine anayasa tartışmaları ileriki tarihlere bırakıldı. Bir sonraki Dönem Başkanı İrlanda acil hareket etmeyeceğini ve Mart'a kadar nabız yoklayacağını açıkladı. İngiltere "doğru anlaşmaya varmak için beklemenin daha iyi olduğunu" savunurken İsveç, 2005 öncesinde herhangi bir anlaşma beklemediğini ifade etti. 
   
   
   
   
</TEXT>
</DOC>
