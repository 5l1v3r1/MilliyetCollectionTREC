<DOC>
<DOCNO> 246826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko27.html </URL>
<DATE> 2004/06/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bakan Güçlü Piyasada oluşan fiyatlar üretici lehine... 
</HEADLINE>
<TEXT>

     Tarım ve Köyişleri Bakanı Sami Güçlü, şu anda hububat piyasasında fiyatların üretici lehine oluştuğunu belirterek, ''Fiyatlar müdahale edilecek seviyeye düşünce TMO fiyat açıklayıp alım yapacak'' dedi. 
     Güçlü, 2004-2005 dönemi hububat alım hazırlıkları konusunda düzenlediği basın toplantısında, Toprak Mahsulleri Ofisi'ne TMO hububat ve çeltik alım-satım fiyat ve esaslarını belirleme yetkisi veren Bakanlar Kurulu Kararı'nın 5 Haziran'da Resmi Gazete'de yayımlandığını hatırlatarak, bütün hazırlıklarını tamamlayan Ofis'in şu anda piyasaları dikkatle takip ettiğini söyledi. 
     Güneydoğu'da arpanın kilosunun 310 bin-330 bin liradan, Çukurova'da da buğdayın 370 bin-380 bin liradan, kaliteli buğdayın 390 bin liradan satıldığına işaret eden Güçlü, şöyle devam etti 
     ''Bu fiyatlar, hedef enflasyonun ve Haziran ayları itibariyle gerçekleşen ve yüzde 10'un altında kalan yıllık gerçekleşmiş enflasyonun da oldukça üzerinde. Geçen yıl hububat alım fiyatları yüzde 40'ın üzerinde artırılarak, çiftçiye, reel anlamda oldukça iyi getiri sağlandı. Bu yıl da yaş çay alım fiyatındaki yüzde 16.5'lik artış ile yüzde 12'lik hedef enflasyon bir gösterge olmalı. Sektör ve üreticiler, beklentilerini ve davranışlarını bunlara göre oluşturmalı. Amacımız üreticilerin ürünlerini en makul fiyatlardan satmalarıdır. TMO bu anlamda piyasaları takip ediyor. Fiyatlar müdahale edilecek seviyeye düşerse, fiyat açıklayıp alım yapacak. Üreticilerimiz de piyasaları takip etmeli, aceleci davranmamalı ve en iyi fiyatı bulduğunda ürününü satmalıdır. Üreticilerimiz, TMO'nun 12 ay boyunca hazır olduğunu unutmadan, mallarını piyasada pazarlama gücünü kullanmalıdır.'' 
     
     FİYAT BELİRLEMEDE EKONOMİK DENGELER 
     Bütün teşkilatı ile alım hazırlıklarını tamamlayan, üreticilerin mağdur olmalarını önleyecek her türlü önlemi alan TMO'nun, alım fiyatını belirlerken hem üreticileri düşüneceğini hem de ekonomik dengeleri gözeteceğini vurgulayan Güçlü, ayrıca bu fiyatların sanayicinin de piyasaya gireceği düzeyde olacağını kaydetti. 
     TMO'nun, Aralık ayındaki satış fiyatları Haziran'daki alım fiyatlarının en az yüzde 20 üzerinde olmak üzere aylık satış fiyatları da açıklayacağını belirten Güçlü, bu fiyat farkının yüzde 25'lere kadar çıkabileceğini bildirdi. 
     Geçen yıl 8 borsadan alım yapan TMO'nun bu yıl toplam 23 borsada faaliyet göstereceğini anlatan Güçlü, umumi mağazacılık faaliyetlerine de ağırlık verileceğini, isteyen üreticinin ürününü emanet olarak Ofis'e bırakabileceğini belirtti. 
     Geçen yıl olduğu gibi, ürün bedellerinin yarısının alım sırasında, yarısının da 30 gün içerisinde ödeneceğini kaydeden Güçlü, ''Piyasalara müdahale asgari seviyeye indirilerek, TMO piyasa düzenleme görevini Hazine'ye mali yük getirmeyecek şekilde yapacak ve hububatta gerçek anlamda serbest piyasa oluşacaktır'' dedi. 
     
     ÜRETİM VE KALİTEDE ARTIŞ BEKLENTİSİ 
     Türkiye'de geçen yıl 19 milyon ton buğday üretildiğini hatırlatan Bakan Güçlü, bu yıl, bazı yörelerde kuraklık nedeniyle verimde düşüş olsa bile geçen yılın üzerinde üretim ve süne ile mücadelede kaydedilen başarıdan dolayı kalitede artış beklediklerini açıkladı. 
     Buğdayda kaliteyi ve verimi artırmak amacıyla, bu yıl ilk kez, hububat alımı sırasında sertifikalı tohumluk kullanımının desteklenmesine yönelik bir proje uygulayacaklarını da bildiren Güçlü, şu bilgiyi verdi 
     ''Türkiye'de 19 milyon ton buğday üretimi var. toplam ihtiyaç ise 15 milyon ton. Ancak, kalitede yaşanan sorunlar nedeniyle geçen yıl 1.5 milyon ton kaliteli buğday ithal edildi. Bu ihraç ürünlerinin üretiminde kullanılıyor. Kaliteli buğday üretimini artırmak amacıyla, sertifikalı tohumluk kullanımı desteklenecek. Ürününü kooperatif, sanayici, tüccar, borsalara satan üreticilere kilo başına 50 bin lira destek verilecek. Böylece 300 bin ton sertifikalı tohumluk dağıtımı öngörülüyor. Bunun bize maliyete 15 trilyon lira. Ancak, bu yöntemle 3.6 milyon tonluk ürünün serbest piyasada alınıp satılmasını sağlayacağız. Böylece hem hububat alım-satımı kayda girmiş olacak hem de TMO'nun alım yükü azalacak.'' Sertifikalı tohumluk kullanımı ve süne ile mücadelede sağlanan başarı nedeniyle 2005 yılında hububat üretiminde önemli artış beklediklerini de ifade eden Güçlü, üretimde, verimde ve kalitedeki artışlar nedeniyle kaliteli buğday ithalatına da ilerde gerek olmayacağını, Türkiye'nin kaliteli buğday ihtiyacının 3 katı kaliteli buğday üretir hale geleceğini bildirdi. 
     Güçlü, ihraç edilecek ürünlerde kullanılmak üzere, piyasa ihtiyaçları çerçevesinde, ekonomik gereklerle buğday ithalatından rahatsızlık duyulmasının yersiz olduğuna da işaret etti. 
     
     ''ÇİFTÇİ GELİRİ YÜZDE 35-40 ARTACAK'' 
     Tarım ve Köyişleri Bakanı Sami Güçlü, ''Kimyasal mücadelede başarı ve sertifikalı tohumluk kullanımı, tarımda üretim ve kaliteyi yüzde 50'ye varan oranlarda artırabilir. Bu çiftçinin gelirinde en az yüzde 35-40 artış demektir. Bu yöntem, çiftçinin gelirinde, doğrudan gelir desteğinden bile daha önemli, daha kalıcı gelir artışı sağlayacak'' diye konuştu. 
     TMO'ya hububat ve çeltik alım-satımında fiyat ve usul belirleme yetkisi veren kararnamedeki yenilikler hakkında da bilgi veren Güçlü, yeniden yapılandırma kapsamında geçen yıl kapatılan TMO işyerlerinden, en az 40 km uzaklıktaki sabit işyerlerine ürün götürecek üreticilere, uzaklığa göre kilo başına 2-4 bin lira taşıma desteği ödeneceğini bildirdi. Bakan Güçlü, Ofis'in bu yıl üretim belgesi sahibi üreticiler yanında hububat ve çeltik üreticilerinin ortak olduğu kooperatif ve birliklerden de alım yapacağını kaydetti. 
     TMO'nun finansman sorunu da bulunmadığını vurgulayan Güçlü, Jokey Kulubü'nün arpa ve yulaf ihtiyacı ile ilgili bir soru üzerine, kulubün toplam talebinin Türkiye'nin toplam ihtiyacının yüzde 1'i kadar bile olmadığını, bunun temini konusunda bir sorun yaşanmadığını söyledi. 
     
</TEXT>
</DOC>
