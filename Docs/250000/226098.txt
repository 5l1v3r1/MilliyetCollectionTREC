<DOC>
<DOCNO> 226098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun29.html </URL>
<DATE> 2004/03/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
13 İngiliz mağara uzmanı, kaçak göçmen kampında gözaltında... 
</HEADLINE>
<TEXT>

     Meksika'da günlerce mahsur kaldıkları mağaradan kurtarılan, ancak mağaradaki faaliyetleri konusunda Meksikalı yetkililerde şüphe uyandıran İngilizler, kaçak göçmen kampında gözaltında tutuluyor. 
     Federal Göçmen Dairesi'nden bir yetkili, aralarında askerlerin de bulunduğu 11 erkek ve 2 kadından oluşan İngiliz grubunun, dün 7 saat sorgulandıktan sonra başkent Meksiko yakınlarındaki İztapalapa kampına yerleştirildiğini bildirdi ve İngilizlerin ülkeden ayrılmalarına şimdilik izin verilmeyeceğini söyledi. 
     Meksiko hükümeti, İngiltere'den bilgi istemiş, Meksika Devlet Başkanı Vicente Fox, Londra'dan gelen bilginin ''tatmin edici olmadığını'' belirtmişti. 
     Bu arada, İngiltere Savunma Bakanlığı sözcüsü, mağara uzmanlarının uranyum peşinde olabilecekleri iddiasını reddetti. 
     Sözcü, ''Uzmanların mağaraları kazıp uranyum aradıkları fikri yanlış. Uzmanların üzerinde bulunan teçhizat, kayaçlardan yayılan radon gazını ölçmekte kullanılıyor'' dedi. 
     
</TEXT>
</DOC>
