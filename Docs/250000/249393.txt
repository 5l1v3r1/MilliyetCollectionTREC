<DOC>
<DOCNO> 249393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun06.html </URL>
<DATE> 2004/06/20/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Petrol boru hattındaki şantiyeye havan topu saldırısı... 
</HEADLINE>
<TEXT>

     Irak'ın kuzeyinde bulunan ve Ceyhan terminaline petrol nakledilmesini sağlayan petrol boru hattının inşaat çalışması yapılan bir bölümündeki şantiyeye, dün kimliği belirsiz kişilerce havan topu saldırısı düzenlendi. 
     Kuzey Petrol Şirketi güvenlik yetkililerinden Ahmed Hasan Gisis, AFP'ye yaptığı açıklamada, ''Daha önce düzenlenen sabotaj eylemlerinde hasar gören boru hattındaki şantiyeye 3 havan mermisi düştüğünü'' belirtti. 
     Saldırının Kerkük'ün 75 km batısında düzenlendiğini kaydeden yetkili, saldırıda boru hattının da hasar gördüğünü söyledi. 
     
     GÜNEYDEKİ İHRAÇ TERMİNALİNE PETROL VERİLİYOR 
     Irak'ın güneyindeki ihraç terminaline, boru hatlarının onarılmasının ardından tekrar petrol pompalanmaya başlandığı bildirildi. 
     İsmi açıklanmayan Iraklı bir yetkili, petrolün 6 saat sonra terminale gelmesiyle günde 800-900 bin varil petrol ihraç kapasitesine ulaşılabileceğini söyledi. 
     Irak, ülkenin güneyindeki iki boru hattının, düzenlenen saldırılarda zarar görmesi üzerine çarşamba günü ham petrol ihracatını durdurmuştu. 
     
</TEXT>
</DOC>
