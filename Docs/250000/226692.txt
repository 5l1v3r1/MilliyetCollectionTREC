<DOC>
<DOCNO> 226692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/dunya/dun03.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ekselansları' Rum ve Türkler 
</HEADLINE>
<TEXT>

   UTKU ÇAKIRÖZER, YORGO KIRBAKİ Bürgenstock 

   
   SUNUMDAKİ DENGE Bürgenstock'ta dün başlayan görüşmeler öncesinde BM tarafından basına dağıtılan katılımcı listesinde uluslararası toplum tarafından tanınmayan KKTC ile "Kıbrıs Cumhuriyeti" olarak tanınan Rum Kesimi'ne unvanda eşit yaklaşım sergilendi. BM, KKTC Başbakanı Mehmet Ali Talat'a "başbakan" diyerek KKTC'nin tanındığı izlenimini vermemek için Kıbrıs Rum Başbakanı Papadopulos'tan da bu unvanı esirgedi ve her ikisi için de "ekselansları" sözcüğünü kullandı. 
   HEYETTEKİ TEK ASKER Annan Planı'nın taraflara sunulduğu törende Türk heyetinde bir askerin yer aldığı göze çarptı. Heyetin 8. ve son ismi olarak yer alan Genelkurmay Başkanlığı Yunanistan ve Kıbrıs Masası Daire Başkanı Tuğamiral Mücahit Şişlioğlu, törendeki 40 kişi arasındaki tek asker oldu. Şişlioğlu, Türkiye'nin Annan Planı'nın güvenlik ve garantiler bölümleriyle ilgili Yunanistan ile yürüttüğü ikili müzakerelerde yer aldı. Yunan heyetinde de askeri yetkililer olmasına rağmen dünkü seremoniye Yunanlı asker getirilmedi. 
   'HAYDUT DEVLET'LE YAN YANA Planın sunuşu, tarafların resmi haber ajansları ve televizyonlarından birer foto muhabiri ve kameraman tarafından görüntülendi. Böylece 1974'teki Barış Harek tı'ndan bu yana Yunanistan, ilk kez "haydut devlet" ilan ettiği KKTC heyetiyle yan yana görüntülendi. 
   NİHAYET DUŞ ALACAĞIZ De Soto, müzakereleri yürüten BM heyetinin önceki geceyi planı yazarak geçirdiğini belirtirken, "Taraflar planı incelerken hiç uyumayan ve yıkanamayan arkadaşlarım da bir duş alma fırsatı bulacak" dedi. 
   
      İşçi Partililerden tehdit    Bürgenstock'ta Kıbrıs görüşmelerine karşı ilk protesto dün İşçi Partisi İP mensupları tarafından gerçekleştirildi. Bürgenstock Oteli'nin girişinde kurulan polis barikatının önünde Annan Planı karşıtı sloganlar atan İP'liler basın merkezinde rastladıkları bir grup gazeteciyi "Sonunuz Ali Kemal gibi olacak" diye ölümle tehdit etti. 
   
   
   
   
</TEXT>
</DOC>
