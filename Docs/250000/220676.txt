<DOC>
<DOCNO> 220676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun05.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Trakya'dan bir Türk milletvekili seçildi... 
</HEADLINE>
<TEXT>

     Adnan Çağlayan 

Yunanistan'da dün yapılan genel seçimlerde hemen hemen tamamlanan oy sayımına göre, 300 üyeli Yunan parlamentosunda Yeni Demokrasi Partisi YDP 165, PASOK 117 sandalye kazandı. 
     İçişleri Bakanlığı, ülke genelinde oyların yüzde 97'sinin sayıldığını ve YDP'nin yüzde 45.50, PASOK'un yüzde 40.57 oranında oy aldığının belirlendiğini duyurdu. 
     Açıklamada, 12 milletvekilliği kazanan Yunanistan Komünist Partisi'nin KKE yüzde 5.82, 6 milletvekilliği kazanan Sol Koalisyon Partisi'nin SYN ise yüzde 3.2 oranında oy aldıkları da belirtildi. 
     Yunanistan'da yüzde 3 oranında ülke barajı uygulaması bulunuyor. 
     
     BATI TRAKYA 

     Bu arada, oy sayımının tamamlandığı Batı Trakya'da bir Türk milletvekili seçildiği belirtildi. 
     YDP Rodop ili adayı İlhan Ahmet'in, parlamentoya girmeyi başaran tek aday olduğu Batı Trakya'da, 11 Türk çeşitli partilerden milletvekili adayı olarak seçim yarışına girmişlerdi. 
     İlhan Ahmet, ''Türk Azınlığının haklarının takipçisi olacağını'' söyledi. 
     Ahmet, seçim sonuçlarının henüz resmen açıklanmamış olmasına rağmen, 13 bin 784 oyla aday listesinde 2. sırada olduğunu ve Parlamento'ya girmesine kesin gözüyle bakıldığını belirtti. 
     Kendisinin Yeni Demokrasi Partisi YDP listesinden seçilmesinin Türk Azınlığının sorunlarının halen devam ettiğinin bir ifadesi olduğunu kaydeden Ahmet, ''Bu, Türk Azınlığının başarısıdır. Bana verilen görevi tüm gücümle yerine getirmeye çalışacağım. Yarından itibaren Batı Trakya Türk Azınlığının sesi Parlamento'da daha güçlü bir şekilde duyulacaktır'' dedi. 
     İlhan Ahmet ayrıca, Türk Azınlığının haklarının iade edilmesinin Türk-Yunan yakınlaşmasına da önemli katkısı olacağını inandığını belirtti. 
     Bu arada, PASOK'tan Rodop ili Türk adaylarından Galip Galip, 10 bin 879 oyla liste ikincisi olurken, YDP listesindeki diğer aday olan Nazif Şakir ise 1010 oy alarak dördüncü oldu. 
     Rodop ilindeki Birleşik Sol Parti SYN adayı Mustafa Mustafa da 1970 oy aldı. 
     Türk Azınlığının milletvekili çıkaramadığı İskeçe ilinde ise PASOK adayı Burhan Baran 8746 oyla ikinci, YDP adayı Türkeş Hacımemiş ise 6258 oyla dördüncü oldu. 
     Yunanistan Komünist Partisi'nin KKE Türk adayı İhsan Kahya ise 1661 oy aldı. 
     

     
</TEXT>
</DOC>
