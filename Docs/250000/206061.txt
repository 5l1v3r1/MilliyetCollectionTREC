<DOC>
<DOCNO> 206061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo25.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia "Okan Buruk için Inter'le anlaştık" 
</HEADLINE>
<TEXT>

     İtalya Ligi Serie A takımlarından AC Perugia, Okan Buruk'un transferi konusunda kulübü FC İnter'le uzlaşma sağlandığını açıklarken, Okan'ın menajeri Ahmet Bulut ise ''Henüz resmi olan hiçbir şey yok'' dedi. 
     İtalya'da ara transfer döneminin bugün resmen başlamasının ardından AC Perugia, FC İnter'den Giorgios Karagounis ve Okan Buruk, SS Lazio'dan ise Francesco Colonnose'nin transferi konusunda ilgili kulüplerle yapılan görüşmelerde mutabakat sağlandığını ileri sürdü. AC Perugia'nın resmi web sayfasında yapılan açıklama, ''İnter ve Lazio'yla yapılan görüşmelerde, Karagounis ve Okan Buruk'un yanı sıra savunma oyuncusu Colonnose'nin alınması konusunda mutabakat sağlanmış bulunmaktadır. Mutabakatların ayrıntıları önümüzdeki saatlerde belli olacak'' denildi. 
     Ancak Okan Buruk'un menajeri Ahmet Bulut ise bu transfer konusunda uzlaşma sağlandığına ilişkin haberi doğrulamadı. AC Perugia ve AC Siena'nın Okan Buruk'la ilgilendiklerini belirten Bulut, yarın İtalya'ya geleceğini söyledi. Bulut, ''Önce Okan'la görüşeceğim daha sonra da teklifi olan kulüplerle masa başına oturacağız. Okan'ın ne yapacağı, İnter'den başka takıma gidip gitmeyeceği ondan sonra belli olacak'' diye konuştu. 
     
</TEXT>
</DOC>
