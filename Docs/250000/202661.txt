<DOC>
<DOCNO> 202661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/guclu.html </URL>
<DATE> 2003/12/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Dünya Çocuk Kitapları Haftası 
</HEADLINE>
<TEXT>

   
   İçinde bulunduğumuz hafta dünyanın pek çok ülkesinde farklı etkinliklerle kutlanıyor. Konu çocuk ve kitap olunca söylenecek söz, yapılacak etkinlik elbette çok oluyor. Peki ya ülkemizde Konunun birinci derecede muhataplarının dahi böyle bir haftanın varlığından haberdar olduğunu sanmıyorum. 
   Okumayan, düşünmeyen, sorgulamayan bir toplum olduğumuz konusunda hiç şüphemiz yok. Gazete ve kitap satışları ortada. Onca nüfus artışına rağmen otuz yıl öncesinin gerisinde. Peki bu utanç verici durumun sorumlusu kim Eğitim sistemi mi, kitap bulundurmayı ve okumayı suç sayan zihniyetler mi, televizyon mu, pahalılık mı, çocuklara yönelik yeterince kitap yazılmaması mı yoksa çok daha farklı nedenler mi 
   Sorunun nereden kaynaklandığı, olaya hangi açıdan baktığınıza bağlı. Bu yüzden hemen her araştırmada farklı sonuçlar ortaya çıkıyor. Ama ortak olan bir nokta var ki o da gerekçesi ne olursa olsun yeterince okumuyoruz... 
   Kitap seçimi konusunda bazen öyle yanlışlar yapılıyor ki içinde birazcık heves olan öğrenciler bile kitaptan soğuyabiliyor. 
   Hafta sonu 8. sınıfa giden oğlum elindeki kitabı alıp alıp bırakıyordu. Okumak istiyor ama okuyamıyordu. Oysa kitap Halide Edib'in Vurun Kahpeye'si. Neden niçin derken gel birlikte okuyalım dedim. 15 dakika sonra ben de bıraktım. Çünkü orijinal metinli ilk nüshasının dipnotlu yeni bir baskısı. Her sayfanın altında en az 8, 10 kelimenin açıklaması var. Kelimelerin çoğunu ben bile ilk kez duydum. Dilin yanı sıra konu, mekan, kişiler de ilgi odağı olmaktan çıkınca, okumak çocuklar için bir keyif olmaktan çıkıp, işkenceye dönüşüyor. 
   Şu kelimeleri, bugünün çocuklarına dayatmak ne kadar doğru Sadece iki sayfadaki kelimelere birlikte göz atalım 
   rakik, deruni, darülmuallimat, sumut, şahadetname, meyus, zillet, istihfaf, münhal, muvazene, izhar... 
   
   Kitap okuma projesi    Üsküdar Lisesi Edebiyat Öğretmeni Osman Sevim, çocuklarımızın neden okumadıkları konusuna fazlası ile kafa yormuş. Dünyadaki gelişmeleri yakından izlemiş. En sonunda da bu konuda ne yapabilirim diye ciddi anlamda bir proje gerçekleştirip bunu da kitap haline getirmiş. 
   Projenin adı Kitap Okuma Alışkanlığı Kazandırma Projesi 
   Amacı Toplumun kitap okuma alışkanlığı kazanmasını sağlamak, araştıran, yazan insanların sayısını çoğaltmak. 
   Proje ile öğrencilerin seviyelerine uygun kitap yazdırmaktan kitap tavsiyesine, kitap okuma alışkanlığı kazandırma merkezlerinden okuma yazma kampanyalarına kadar bir dizi etkinlik hedefleniyor. 
   Eğitimin içinden geldiği için öğretmen, veli ve öğrencilere yönelik her türlü ayrıntıyı düşünmüş. Ona göre modeller geliştirmiş. Projeyi Milli Eğitim Bakanı Hüseyin Çelik ve diğer ilgililere de göndermiş. İlgi ve destek bekliyor. 
   Yaşamında kitaba ekmek, su kadar önem veren Bakan Çelik, eminim kendisi gibi bir okuma sevdalısı olan bu öğretmenine ve projesine sahip çıkar... 
   
   Doktorların çilesi    Eğitimde sorun çok diyorduk ama sanki sağlıkta durum daha da vahim. Doktorlara bir dokun bin ah işit. Bu gece Kanal D'de Genç Bakış'ta bu kez onların sorunlarını masaya yatıracağız. Marmara Tıp öğrencileri soracak, Tabipler Odası Başkanı Prof. Dr. Füsun Sayek cevaplayacak. Saat 24.10. 
   
      
   
   
</TEXT>
</DOC>
