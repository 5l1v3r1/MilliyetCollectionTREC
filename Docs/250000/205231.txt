<DOC>
<DOCNO> 205231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/dun02a.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlerden Irak Konseyi'ne tehdit 
</HEADLINE>
<TEXT>

   Kürt üyeler, Irak Konseyi'nde federal yapı içinde ayrıcalıklı haklarla donatılmak için bastırırken, Arap ve Şii üyeleri bağımsızlık referandumuyla tehdit ediyor 
   DIŞ HABERLER SERVİSİ 

   
   İngiltere'de yayımlanan Financial Times FT gazetesi, Kürt Parlamentosu tarafından hazırlanan ve geçen hafta Milliyet muhabiri Namık Durukan'ın ele geçirdiği anayasa taslağında yer alan Kürt politikalarının amaç ve olası yansımalarına yer verdi. 
   FT'nin haberine göre, aralık başında Irak Geçici Yönetim Konseyi'ne GYK tasarıyı sunan Konsey'in Kürt üyeleri, Kürt kontrolündeki bölgede petrol gibi doğal kaynakları denetlemek, federal hükümetin Kürt bölgesindeki askeri hareketlerini veto hakkına sahip olmak, federal yapı içinde ayrıcalıklı haklarla donatılmak için bastırıyor. Habere göre Kürtler, Konsey'deki Arap ve Şii üyeleri de, istedikleri özel hakların verilmemesi halinde bağımsızlık referandumu için sandık başına gitmekle tehdit ediyor. FT, Konsey'in Kürt üyelerinin masaya getirdiği talepleri şu şekilde sıraladı 
   Kürt Bakanlar Konseyi adı altında bir yönetim organı kurulsun. Bağdat yönetiminin aldığı tüm idari kararlar için, bu yönetim organının onayı aransın. 
   Irak'ın kuzeyindeki Kürt bölgesinin doğal kaynaklarını Kürtler kontrol etsin. Anayasa taslağına göre Kürtler, petrol zengini Kerkük, Erbil, Dohuk, Süleymaniye ile Musul ve Diyala'ya bağlı bazı ilçelerin Kürdistan bölgesinde yer almasını istiyor. 
   Kürtler, Irak merkezi hükümetinin Kürt bölgesindeki askeri hareketlerini veto etme hakkına sahip olsun. 
   Financial Times'a konuşan Irak Kürdistan Yurtseverler Birliği IKYB üyesi Adil Murat, "Kürt halkının büyük çoğunluğu, Araplar önerilerimizi reddederse referanduma gitmek istiyor" dedi, Kürtlerin talepleri, Konsey'de sert tartışmalara yol açtı. Arap üyeleri, Kürt önerilerine kesin bir tavırla karşı koydu. 
   
   
   
   
</TEXT>
</DOC>
