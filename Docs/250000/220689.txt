<DOC>
<DOCNO> 220689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun18.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdogan ''Yeni Yunan hükümeti ile işbirliğine hazırız'' 
</HEADLINE>
<TEXT>

     Başbakan Recep Tayyip Erdoğan, ''Yunanistan'da genel seçimlerden sonra işbaşına gelecek yeni hükümet ile, eski hükümetle olduğu gibi işbirliği yapmaya hazır olduklarını'' söyledi. 
     Erdoğan, BBC'nin Yunanca servisince ve Selanik'te çıkan Angelioforos gazetesinin bugünkü sayısında yayınlanan demecinde, Türkiye ile Yunanistan arasındaki ilişkilerin son 4 yıl içinde tatmin edici biçimde geliştiğini ve bu sürecin devamını istediğini kaydetti. 
     Türkiye ile Yunanistan arasında 22 anlaşma ve protokol imzalanmış olduğunu hatırlatan Erdoğan, Yunanistan'da 7 Mart seçimlerinden önce gerek iktidarın gerekse muhalefetin Türk-Yunan ilişkilerinin geliştirilmesinden yana olduklarını açıkladıklarına dikkati çekti. 
     Yunanistan'daki seçimlerin Kıbrıs'taki gelişmelere muhtemel etkileriyle ilgili bir soruyu da yanıtlayan Erdoğan, şunları söyledi 
     ''Yunanistan ile ilişkilerimiz yeni bir anlayış ve işbirliği temeli üzerine inşa edilmiştir. Bu ilişkiler hükümetimiz döneminde daha da gelişmiştir. Ben ve Dışişleri Bakanı Abdullah Gül, Başbakan Kostas Simitis ve Dışişleri Bakanı Yorgo Papandreu ile Belgrad'da, Kıbrıs'ta adil ve kalıcı bir çözüme ulaşılabilmesi için 2 garantör güç olarak ne yapabileceğimizi görüştüğümüzü hatırlatırım. 7 Mart seçimlerinden çıkacak hükümetten Ada'da adil ve kalıcı çözümün bulunması için mevcut çabalara olumlu ve yapıcı katkıda bulunmasını bekliyoruz. Yeni hükümetin Kıbrıs'ta kaydedilecek olumlu gelişmelerin Akdeniz bölgesine ve Türk-Yunan ilişkilerinde güven ve istikrar tesisine katkısı olacağını anlamasını istiyoruz. Hükümetimiz Kıbrıs sorununa çözüm bulunmasına katkıda bulunmak için yeni hükümetle işbirliğinde bulunmaya hazırdır.'' 
     
     1 MAYIS'A KADAR ÇÖZÜM 

     Erdoğan, Kıbrıs Rum kesiminde referanduma ''hayır'' oyu çıkması durumunda Ankara'nın tepkisinin ne olacağının sorulması üzerine, Türkiye'nin Kıbrıs'ta adil ve kalıcı bir barış ortamı istediği için KKTC ile birlikte 19 Şubat'ta görüşmelerin tekrar başlaması için diplomatik girişimde bulunduğunu söyledi. 
     Kıbrıs sorununa bulunacak çözümün Kıbrıslı Türklerin haklarını güvence altına alması gerektiğini vurgulayan Erdoğan, ''Eğer Rum kesimi hayır derse AB ve uluslararası topluluğun diğer üyelerinin KKTC'ye karşı tutumlarını gözden geçirmeleri ve öncelikle uygulanan ekonomik ambargoyu kaldırmaları gerekecektir'' dedi. 
     ''Rum kesiminin Ankara'da büyükelçilik açma talebinde bulunması ya da Türkiye'nin AB toprağını işgal ettiği tezinin savunulması durumunda tepkisinin ne olacağı'' sorusuna karşılık Erdoğan, Kıbrıs'ta adil ve kalıcı bir çözüm için sarf edilen çabaların her iki tarafın da iyi niyetiyle, 1 Mayıs'a kadar olumlu sonuç getireceğini umduğunu belirtti. 
     KKTC Cumhurbaşkanı Rauf Denktaş ile Ankara'da yaptıkları son görüşmede Rum kesiminin çözüm için gerekli iyi niyeti göstermediği görüşünde birleştiklerini kaydeden Erdoğan, 22 Mart'ta başlayacak, 4 tarafın da katılacağı görüşmelerde sorununun çözülmesini temenni ettiğini kaydetti. 
     
     EGE'DE DURUM 

     Türkiye ile Yunanistan arasındaki yakınlaşmanın 1999'da başladığını ve Türkiye'nin önerisi üzerine Ege'de güven artırıcı önlemler üzerine görüşmelerin başladığını ifade eden Erdoğan, 1 Şubat ve 12 Şubat 2002 tarihlerinde iki ülke dışişleri bakanları tarafından imzalanan anlaşmalara paralel olarak Türk ve Yunan dışişleri bakanlıkları yetkilileri arasında Ege konusunda görüşmelerin de başladığını belirtti. 
     Bu görüşmelerin Yunanistan'da seçimler nedeniyle geçici olarak durduğunu hatırlatan Erdoğan, ''Ege'yi Yunanistan ile aramızda çıkar çatışması olan bir alan olarak görmüyoruz. Ege iki ülkeyi birbirine daha da yakınlaştıran ve Türk-Yunan dostluğunun köklerini güçlendiren ortak bir denizdir. Bu açıdan Türkiye samimi olarak, bu konuda iki tarafın ortak iradesine dayanan adil ve kalıcı bir çözüm istiyor. Yeni Yunan hükümetinin bunu anlayacağını ve görüşmelerin kaldığı noktadan devam edeceğini umuyoruz'' diye konuştu. 
     Ege'de Yunanistan ile Türkiye arasında birbirine bağlı bir takım meseleler olduğunu ve bunlardan birinin daha önemli veya daha acil olduğunu söylemenin doğru olmadığını ifade eden Erdoğan, Türkiye'nin karşılıklı güvene dayanan bir çözüm arzu ettiğini ve bu tutumuna Yunan tarafından da yanıt gelmesini umduğunu bildirdi. 
     
</TEXT>
</DOC>
