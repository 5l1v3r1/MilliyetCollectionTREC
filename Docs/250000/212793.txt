<DOC>
<DOCNO> 212793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/ekonomi/eko06.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adil fiyat rekabeti sağlanmalı' 
</HEADLINE>
<TEXT>

   Anadolu Sigorta Genel Müdürü Mahir Bayyurdoğlu, sektördeki gelişimin adil fiyat rekabeti ve hizmet kalitesindeki yarışla sağlanabileceğini söyledi 
      
   Anadolu Sigorta Genel Müdürü Mahir Bayyurdoğlu, bu yıl Türkiye'de sigorta sektörünün büyüyeceğini belirtti. Sektörün ülke ekonomisine fon yaratması için, haksız fiyat rekabeti yerine adil fiyat rekabeti ve daha önemlisi yüksek hizmet kalitesine dayalı rekabet içinde olması gerekliliğine dikkat çeken Mahir Bayyurdoğlu, bu konudaki soruları şöyle yanıtladı 
   
   Türkiye'de yaşanan ekonomik kriz aşıldı mı, ekonominin 2004 yılındaki seyri konusundaki beklentileriniz neler 
   Türk Lirası ve döviz piyasalarında sağlanan istikrar, ekonomiye duyulan güven ortamı ve olumlu diğer ekonomik göstergeler, performansın 2004 yılında da süreceğine işaret ediyor. Ekonomide tesis edilecek sürdürülebilir büyüme ile Türkiye'de sigortacılık sektörü de arzu edilen noktaya gelebilecek. Ancak, ekonomideki gelişmelerin belirli bir zaman aralığından sonra sigorta sektörüne yansıyabildiğini de gözden uzak tutmamak gerekir. Yani bu ikisi eş zamanlı gelişmeler olarak karşımıza çıkmayabilecektir. 
   
   Sektör 2003'te nasıl bir gelişim gösterdi, 2004'den beklentileriniz 
   2003'te sağlanan yüksek büyüme performansı, dış ticaret verilerinde görülen olumlu gelişmeler ve milli gelirin reel olarak artışı sigortaya olan talebi önceki yıllara kıyasla bir miktar artırdı. Ancak bize bir yansıması olmadı. Otomotiv sektöründe görülen yurt içi talep artışı sektör açısından 2003'te yaşanan bir diğer olumlu gelişme olmakla birlikte, son birkaç yıldır sürekli ertelenen talebin örneğin önümüzdeki altı ay içinde, doyum noktasına ulaşmasıyla bu branştaki üretim artışları da muhtemelen bir miktar yavaşlayacaktır. Bu yıl sigortacılık sektörünün 2003 yılında olduğu gibi reel bir büyüme yakalayacağını söylemek yanlış olmayacak. 
   
   Sektör prim ve k r kaybına uğradı    Sektör "fiyatta değil hizmette rekabet" anlayışı konusunda ne denli mesafe aldı 
   Sigorta sektörü, fiyat indirimine dayalı rekabet sonucu bir kısır döngü içine girdi ve sektör yıllardır gelişme gösteremedi. Şirketler, yüksek prim üretimi ve pazar payı için hizmete dayalı rekabet yerine, fiyat ve tahsilat vadelerinde haksız rekabet uygulamaları içine girdiler. Rekabet adı altında yapılan ve prim üretiminde ön sıralarda yer almak amacı ile uygulanan teknik dışı fiyatlandırma sonucu, sektör büyük bir prim ve kar kaybına uğradı. Bu durum, aynı zamanda mevcut sigorta müşterilerinin dışında yeni potansiyel müşterilere ulaşarak pazarın pastasını daha fazla büyütme çabalarına da mani oldu. 
   
   
</TEXT>
</DOC>
