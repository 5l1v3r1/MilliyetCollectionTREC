<DOC>
<DOCNO> 248566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/eko01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan 'vergi' dersi 
</HEADLINE>
<TEXT>


Lüks taşıtlardaki ÖTV artışının yüzde 11.11'in üzerindeki kısmı için yürütmeyi durdurma kararı alan Danıştay 7. Dairesi hükümete 'canının istediğini yapamazsın' mesajı verdi 

GÖKÇER TAHİNCİOĞLU Ankara 

Danıştay 7. Dairesi, çoğunluğu lüks otomobil olarak tanımlanan silindir hacmi 1600 santimetreküpün üzerindeki motorlu taşıtların Özel Tüketim Vergisi ÖTV oranlarında yüzde 11.11 oranının üzerinde yapılan artışa ilişkin yürütmeyi durdurma kararında hükümete hukuk dersi verdi. Kararla, sözkonusu ÖTV oranlarını ödeyen mükelleflere dava açma hakkı doğdu. 
Tüketiciyi Koruma Derneği TÜKODER , Bakanlar Kurulu'nun, 14 Ekim 2003'te aldığı, motorlu taşıtlardan alınan ÖTV oranlarının silindir hacmine göre kademeli olarak yüzde 3 - 25 puan artıran kararının iptali ve yürürlüğünün durdurulması istemiyle dava açmıştı. Danıştay 7. Dairesi, yürürlüğü durdurma isteminin kısmen kabulüne karar verdi. 

Vergi ödevi 
Söz konusu kararın Anayasa'nın "Vergi Ödevi" başlıklı 73. maddesine dayandırıldığını kaydeden daire, Bakanlar Kurulu'nun "yasallık" ilkesi gereği vergi koyma ya da kaldırma sonucu yaratacak bir yetki kullanımında bulunamayacağını ifade etti. 
Bakanlar Kurulu'nun vergi oranını, vergi yüklerinin ağırlaşması ya da verginin ekonomik koşullar nedeniyle düşmesinin engellenmesi amacıyla artırıp eksiltebileceğini kaydeden daire, yetkinin bunun dışındaki durumlarda kullanılamayacağını kaydetti. 
Daire, idarenin davaya karşı savunmasında, kararının amaçlarını şöyle açıkladığını belirtti "Ülke kaynaklarının verimli şekilde kullanılması için gerekli önlemlerin alınması. Bütçe açığını makul seviyeye çekerek fazi dışı bütçe fazlası hedefine ulaşmak. Farklı silindir hacmindeki motorlu taşıtların ÖTV oranlarının farklı olarak artırılmasıyla vergide adalet sağlamak." 

'Yetkinizi aştınız' 
Daire, buradan, Türk parasının yabancı paralar karşısında değer kazanması sonucunda döviz kurlarında oluşan değişikliklerin ithal edilen motorlu taşıtlardan alınan ÖTV'nin reel değerinde kayıplara yol açmasının ve lüks otomobil ithalatındaki artışın önlenmesi amacıyla oranların artırıldığının anlaşıldığını kaydetti. 
Daire, faiz dışı bütçe fazlası hedefine ulaşmak, lüks otomobil ithalatındaki artışı önlemek amaçlarının Bakanlar Kurulu'na verilen yetkiyle bağdaşmadığını vurguladı. Daire, bu amaçlardan ilkinin yasa çıkartılarak, ikincisinin ise Bakanlar Kurulu'na bu konuda ayrıca yetki verilerek yapılabileceğini kaydetti. Karara göre, hükümet, istediği oranlarda ÖTV artışını sağlamak için ayrı bir yasal düzenleme yapmak zorunda kalacak. 
Maliye Bakanı Kemal Unakıtan ise Danıştay'ın motorlu taşıtlardan alınan ÖTV'ye dönük yürütmeyi durdurma kararı konusunda, "Hukuka saygılıyız ama mali olarak alınması gereken neyse, gözümüzü kırpmadan alırız. Maliye'nin her zaman hazırlıkları vardır. Ne çalışma isteniyorsa hemen arşivden çıkarılır" dedi. 

Davalar açılabilir TÜKODER Başkanı Mehmet Sevim, dün İstanbul'da düzenlediği basın toplantısında, şu bilgileri verdi "14.10.2003'ten itibaren 15 milyar liralık bir araçtan yüzde 52 oranında vergi alınıyordu. Bu oranın, mahkeme kararıyla yüzde 51'e indirilmesi gerekmektedir. Yani, 15 milyar liralık bir araçta 133 milyon 500 bin liralık indirim yapılmak durumundadır. 2000 santimetreküpün üstündeki araçlarda yüzde 75 oranında ÖTV alınıyordu. Mahkeme kararıyla bu oran, yüzde 75'ten yüzde 55.55'e indirilmek zorundadır. Yani 75 milyarlık bir araç için 9 milyar 725 milyon liralık indirim söz konusudur." 
Buna göre, yüksek oranda ödeme yapan araç sahipleri, Sevim'in sözünü ettiği farkları geri alabilmek için dava açabilecek. Mükellefler, hükümetin yapacağı yasal düzenlemeyle, aynı vergi oranlarıyla karşılaşabilecek. Ancak düzenleme geçmişe yürümeyecek. 


</TEXT>
</DOC>
