<DOC>
<DOCNO> 207131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur43.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Ömer Dinçer konusundaki rahatsızlığını Sezer'e iletti 
</HEADLINE>
<TEXT>

     Cumhurbaşkanı Ahmet Necdet Sezer, CHP Genel Başkanı Deniz Baykal'ı Çankaya Köşkü'nde kabul etti. 
     Basına kapalı kabul, yaklaşık 50 dakika sürdü. 
     Baykal, Çankaya Köşkü çıkışında gazetecilere yaptığı açıklamada, Cumhurbaşkanı Sezer'in yarın Kıbrıs konusunda bir zirve toplantısı düzenleyeceğini anımsattı. 
     Sezer'in bu toplantıdan önce kendisinin de görüşlerini almak gereği duyduğunu ifade eden Baykal, Kıbrıs konusundaki anlayışını ve düşüncelerini Sezer'e aktardığını söyledi. 
     Kıbrıs sorununun kritik bir aşamada bulunduğunu belirten Baykal, şöyle devam etti 
     ''KKTC'de hükümet kurma çalışmaları henüz sonuçlanmadı. Ortada, 1 Mayıs 2004'e yönelik bir takvimle Kıbrıs'ta bir karar alınmasını talep eden uluslararası bir kamuoyu var. Bu ortamda Türkiye'nin iyi niyetle bir barışçı çözüme yardımcı olduğunu dünyaya yansıtması ihtiyacı var. Ama bunu yaparken de Kıbrıs konusunda kesinlikle kabul edilemeyecek yanlış çözümlerin peşinde sürüklenmemesine ihtiyaç var. Bu konuda hepimizin düşünceleri belli. Bunları bir kez daha Sayın Cumhurbaşkanı'na da ifade ettim. Bu kararın, geniş katılımlı, bütün kamuoyu kesimlerinin işbirliğiyle, katkısıyla alınmasını sağlamaya ihtiyaç var. Bir kapalı devre karar olmamalıdır. Şu ana kadar Kıbrıs konusunda MGK'nın katkılarıyla bir politika oluşturulmuştur. Yeni bir politika şekillenirken hiç kuşku yok, MGK'nın da değerlendirmesinin ortaya çıkmasına ihtiyaç var. Umut ediyorum, bu zirve toplantısı, daha sonra MGK'nın değerlendirmesi, Türk kamuoyunun çeşitli kesimlerinin görüşlerini açıklaması, Kıbrıs'ta hükümetin kurulması, hepsi biraraya gelerek bir yeni politikanın ortaya çıkmasına yardımcı olacaktır.'' Baykal, ''Başbakanlık Müsteşarı Ömer Dinçer konusundaki rahatsızlığını'' dile getirip getirmediğinin sorulması üzerine, ''O konudaki benim rahatsızlığımı biliyorsunuz. Onu Sayın Cumhurbaşkanı'na bir kez daha ifade ettim. Türkiye'deki her yetkilinin Sayın Cumhurbaşkanı'ndan başlayarak, bu tablo karşısında bir yeni tavır içinde olmasına ihtiyaç var'' diye konuştu. 
     ''Sayın Cumhurbaşkanı'nın yaklaşımı ne oldu '' sorusuna ise Baykal, ''Onu açıklamak benim görevim değil'' karşılığını vermekle yetindi. 
     Baykal, bir başka soru üzerine de, İstanbul Büyükşehir Belediye Başkanı Ali Müfit Gürtuna'nın CHP'den adaylığı konusunda bir kararlarının olmadığını söyledi. 
     
</TEXT>
</DOC>
