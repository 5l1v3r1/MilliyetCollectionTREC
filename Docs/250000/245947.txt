<DOC>
<DOCNO> 245947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun41.html </URL>
<DATE> 2004/06/07/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
Denktaş İstanbul'a geldi... 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ın geleceğinin Türk ulusunun kararına bağlı olduğunu'' bildirdi. 
     Denktaş, ''Türk Solu Gençliği'' kuruluşunun davetlisi olarak, Kıbrıs konusunda konferans vermek üzere İstanbul'a gitti. Denktaş, Ercan Havaalanı'nda yaptığı açıklamada, konferansta referandumdan sonra yapılması gerekenler ve BM Genel Sekreteri Kofi Annan'ın raporu hakkındaki görüşlerini aktaracağını kaydetti. 
     ''Anadolu'nun Kıbrıs'la yakından ilgilendiğini ve Kıbrıs'tan da devamlı surette yanlış bilgiler gittiğini'' ifade eden Denktaş, sık sık Türkiye'ye gidişinin bazı kişiler tarafından sorgulandığını kaydetti. 
     Kıbrıs meselesinin hallinin ve Kıbrıs'ın geleceğinin Türk ulusunun kararına bağlı olduğunu söyleyen Denktaş, şöyle konuştu 
     ''Biz burada cephede direniş noktasındayız. Haklarımızı koruyoruz, devletimize sahip çıkıyoruz, egemenliğimize sahip çıkıyoruz ve bütün bunları yaparken müşterek milli bir davayı savunduğumuzun bilinci içerisinde hareket ediyoruz. Tabiatıyla bizi Türkiye'den ayırmak isteyenler var. Çünkü etle tırnak gibi oluşumuz Kıbrıs meselesinin halli için esastır. Bunu birbirinden ayırırlarsa Kıbrıs meselesinin halli çok kolaylaşır. Dolayısıyla Anadolu'ya seslenmek, Anadolu'ya durumu anlatmak, izah etmek bir nevi bizim için görevdir. Bunu yapmaya gidiyoruz.'' Denktaş, İstanbul'da çeşitli medya kuruluşlarının programlarına da katılacak ve çarşamba günü KKTC'ye dönecek. 
     Denktaş'ı, Cumuriyet Meclisi Başkanı Fatma Ekenoğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Işık Koşaner, KKTC Güvenlik Kuvvetleri Komutanı Tugğeneral Necmeddin Baykul ve İçişleri Bakanı Özkan Murat uğurladı. 
     
</TEXT>
</DOC>
