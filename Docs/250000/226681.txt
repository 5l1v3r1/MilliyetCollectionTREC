<DOC>
<DOCNO> 226681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonyas05.html </URL>
<DATE> 2004/03/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Popstar'dan sonra şimdi de ideal milletvekili seçilecek .. 
</HEADLINE>
<TEXT>

     İngiltere'de bir televizyon kanalı, ''popstar'' benzeri bir yetenek yarışmasıyla ideal milletvekilini seçecek. Kazanan bir dahaki seçimde aday olabilecek. 
     İngiltere'de yayın yapan ITV televizyon kanalında, ''Vote for me'' Beni seç isimli yetenek yarışmasıyla ideal milletvekili seçilecek. 
     ''Popstar'' yarışmasına benzer şekilde eleme usulüyle yapılacak yarışmada en çok oyu alarak birinci seçilen kişi, gelecek seçimlerde yaşadığı kentte milletvekilliği adaylığını koyabilecek. 
     ''The Independent'' gazetesinde yayımlanan habere göre, ITV kanalı, program nedeniyle oluşabilecek yasal engelleri ortadan kaldırmak için resmi kurumlara başvuruda bulundu ve herhangi bir olumsuzlukla karşılaşmadı. 
     Program yapımcıları, amaçlarının televizyon seyircisinin ilgisini politikaya çekmek olduğunu belirttiler. 
     Haberde, en yetenekli şarkıcının seçildiği yarışmanın finaline 8,7 milyon seyircinin oy vererek katıldığı kaydedilerek, 5 yıl önce yapılan Avrupa Parlamentosu seçimlerindeki katılımın sadece 8 milyon olduğu ifade edildi. 
     
</TEXT>
</DOC>
