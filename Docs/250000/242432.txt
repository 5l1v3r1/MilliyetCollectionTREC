<DOC>
<DOCNO> 242432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo32.html </URL>
<DATE> 2004/05/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Samsunspor Üç futbolcuyla görüşmelerimiz devam ediyor... 
</HEADLINE>
<TEXT>

     Samsunspor Kulübü Basın Sözcüsü Ercan İnce, dış transfer çalışmalarının devam ettiğini belirterek, isimlerini açıklamak istemedikleri üç futbolcuyla görüşmelerin devam ettiğini bildirdi. 
     İnce, AA muhabirine yaptığı açıklamada, ligin tamamlanmasıyla özellikle dış transfer çalışmalarına hız verdiklerini ve önümüzdeki sezon için 6 futbolcuyu renklerine bağlama planları bulunduğunu söyledi. 
     Şu ana kadar bonservisi elinde olan kaleci Kerem ile Diyarbakırspor'dan Kais ve Almanya'da oynayan Süme Elyasa ile anlaşma sağladıklarını belirten İnce, şunları kaydetti 
     ''Şu an ismini açıklamak istemediğiz üç futbolcuyla daha görüşmelerimiz devam ediyor. Bu futbolcularla da anlaşma sağladığımız takdirde transfer çalışmalarımızı tamamlamış olacağız. Bu konunun on gün içinde netleşeceğini sanıyorum. 2004-2005 sezonuna daha güçlü bir kadroyla başlamak istiyoruz. Bunu gerçekleştirmek için de gereken yapılıyor.'' İnce, halen izinli olan futbolcuların 23 Haziran'da toplanacaklarını ve yeni sezon çalışmalarının bundan sonra başlayacağını bildirdi. 
     
</TEXT>
</DOC>
