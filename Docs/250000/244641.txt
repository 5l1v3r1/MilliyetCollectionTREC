<DOC>
<DOCNO> 244641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/spo01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yüzde yüz emindim' 
</HEADLINE>
<TEXT>


MEHMET DEMİRCAN 


Matthaeus sevindi 
BEŞİKTAŞ'IN yeni hocası Matthaeus, Macaristan Milli Takımı ile turneye çıktığı Çin'den önemli mesajlar gönderdi. Alman hoca, "Yıldırım Demirören'in, seçimleri kazanacağından yüzde yüz emindim. Çünkü benimle yola çıkan hiçbir zaman kaybetmez" dedi. Matthaeus, Yıldırım Demirören'i çok samimi gördüğü için teklifini kabul ettiğini de ekledi. 

Pazartesi gelecek 
ALMAN çalıştırıcı, Türkiye hakkında bilgi topladığını, şimdiden heyecanlandığını ifade etti. Matthaeus, "Kimse merak etmesin, Beşiktaş'a yakışan transfer yapacağız" diye konuştu. Matthaeus'un, Çin'e dün 2-1 mağlup olan Macar Milli Takımı ile pazar günü Almanya'da bir hazırlık maçı oynadıktan sonra İstanbul'a geleceği öğrenildi. 

Güreli'ye teklif 
YILDIRIM Demirören, Serdar Bilgili döneminde ikinci başkanlık görevini üstlenen Hüsnü Güreli'den yardım isteyeceklerini söyledi. Genç başkan "Güreli'nin mali dehasından yararlanmamız gerekir. Beşiktaş'ın hesaplarını şu anda ondan daha iyi bilen yok. Önümüzdeki günlerde kendisiyle oturup, konuşacağız ve profesyonel anlamda Sayın Güreli'den yararlanabiliriz" diye konuştu. 

Hoppala 
MEHMET ÇİFTÇİ 

İSPANYA Ligi ve UEFA Şampiyonu Valencia ile yollarını ayıran Teknik Direktör Rafa Benitez'in bu kararı, Beşiktaş ile anlaştığı için aldığı ileri sürüldü. İspanyol basını, Siyah - Beyazlı kulübün gizli operasyonla Benitez'e, Şampiyonlar Ligi veya UEFA Kupası şampiyonluğu garantisi isteyerek, 2007'ye kadar anlaşma önerdiğini ileri sürdü. Ayrıca Benitez'in her an İstanbul'a gideceği iddia edildi. 

Dönüyorlar 
DİVAN Kurulu'ndan mazbatalarını alan Demirören ve yönetimi, hemen kolları sıvayacak ve öncelikle yarın İnönü Stadı'na kazmayı vuracak. Kapalı tribündeki localar kaldırılacak, stat kapasitesi on bin artırılacak, basın eski yerine taşınacak. Sahadaki çimlerin sökülmesinden sonra zemin aşağıya indirilecek ve stat inşaatının yeni sezona yetişmesi için seferberlik ilan edilecek. Ayrıca kapalı tribündeki taraftar arasında birlik sağlanacak. Yöneticiler, "Taraftar yerine dönecek, herkes parasını ödeyecek, kimse bedava bilet alamayacak" diye konuştular. 

İki büyük kutladı 
BEŞİKTAŞ'IN olağanüstü seçim kongresinde Fikret Orman ile kıran kırana yarışan ve 162 oy farkıyla başkanlık koltuğuna oturan Yıldırım Demirören'e kutlama mesajları yağıyor. Genç başkanı ilk kutlayanlar arasında Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın yer aldı. İki başkanın kutlama mesajında, "Sizi kutluyor, zorlu görevinizde başarılar diliyoruz" ifadeleri yer aldı. 

Çağdaş Kartal'da 

3 yıllık sözleşme 
PAZAR günü göreve gelen Demirören yönetimi işe hızlı başladı ve Galatasaray'ın da peşinde olduğu Denizlispor'un milli stoperi Çağdaş'ı dün renklerine bağladı. Siyah - Beyazlılar, 24 yaşındaki futbolcu ile biri opsiyonlu olmak üzere üç yıllık mukavele imzaladı. Genç oyuncunun yılda 700 bin dolar alacağı, Denizlispor'a ise bonservis bedeli olarak 1 milyon dolar ödeneceği öğrenildi. 

4 yabancı alınacak 
BAŞKAN Yıldırım Demirören ise dört yabancı oyuncu alacaklarını açıkladı. Ronaldo ve Ahmed Hassan dışındaki yabancıların belirsizliğinin sürdüğünü belirten Demirören, "Yabancı hakkımızı kalede kullanmak istemiyoruz. Rüştü ile Ömer olduğu taktirde kalede sorun çıkmaz" dedi. Okan Buruk ve İviç ile de anlaştıklarını belirten Demirören, "Yıldız yağmuru sürecek" dedi. 

Okan da tamam 
OKAN Buruk'un menajeri Ahmet Bulut, "Galatasaray Başkanı Özhan Canaydın, Okan'ı istedi ancak biz söz verdiğimiz ve teklifi daha iyi olduğu için Beşiktaş'ı seçtik. Okan, Beşiktaş'la 15 Haziran'da sözleşme imzalayacak" diye konuştu. Bu arada Kartal'ın Mustafa Doğan ile prensip anlaşması yaptığı belirtildi. Ayrıca Konyaspor'un Zafer Biryol'a karşılık Beşiktaş'tan 1 milyon euro, Sinan'ı tapusuyla, Gökhan Zan'ı da kiralık istediği vurgulandı. 



</TEXT>
</DOC>
