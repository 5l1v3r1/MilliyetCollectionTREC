<DOC>
<DOCNO> 233806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko01.html </URL>
<DATE> 2004/04/22/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Yapı Kredi yönetiminde atamalar... 
</HEADLINE>
<TEXT>

     Mart ayı sonunda yapılan Genel Kurul'da Yönetim Kurulu'nun 8 üyesinden 7'si yenilenen Yapı ve Kredi Bankası'nda 3 Genel Müdür Yardımcılığı ve Teftiş Kurulu Başkanlığı pozisyonlarına atamalar yapıldı. 
     Yapı ve Kredi Bankası'ndan Borsa'ya gönderilen açıklamaya göre, banka üst yönetiminde gerçekleştirilen yeniden yapılandırma çalışmaları sonucunda öngörülen sözkonusu değişiklikler, dün yapılan Banka Yönetim Kurulu toplantısında uygun bulundu. 
     Buna göre, mali işlerden sorumlu Genel Müdür Yardımcısı Birol Yücel görevinden ayrıldı. Yerine Muzaffer Sayım getirildi. 
     Emekliye ayrılan insan kaynaklarından sorumlu Genel Müdür Yardımcısı Ülkü Feyyaz Taktak'ın yerine bankanın Şube Operasyonları ve Nakit Yönetmeni Yeşim Akdeniz atandı. 
     Operasyonlar yönetiminden sorumlu Genel Müdür Yardımcılığı görevini ise bankanın Merkezi Operasyonlar ve Verimlilik Yönetmeni Ali Bahadır Minibaş üstlendi. 
     Teftiş Kurulu Başkanlığı görevine Bankanın Mali İşler Genel Muhasebe Yönetmeni Kemal Semerciler getirildi. 
     Görev değişikliklerinin, 3 Mayıs 2004 tarihi itibariyle geçerli olacağı bildirildi. 
     
</TEXT>
</DOC>
