<DOC>
<DOCNO> 217285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko01.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daha çok işbirliği istiyoruz' 
</HEADLINE>
<TEXT>

   Ulaşım, uçak sanayi ve enerjide ortak projeler yapılabileceğinin mesajını veren Almanya Başbakanı Schröder, 'Daha fazla işbirliği istiyoruz' dedi 
      EKONOMİ SERVİSİ 
   
   Almanya Başbakanı Gerhard Schröder, Almanya'da çok sayıda Türk kökenli işadamı bulunduğunu ve bunların sayısının artmasını istediklerini dile getirerek Türk yatırımcılarla ulaşım, uçak sanayii, enerji gibi alanlarda işbirliği yapılabileceğini söyledi. 
   Türk - Alman Ekonomik Forumu'nda konuşan Schröder, "Biz daha fazla işbirliği istiyoruz" dedi. Türkiye'nin özellikle küçük ve orta ölçekli işletmeler için muazzam bir potansiyel olduğunu belirten Schröder, yapılan reformlar karşısında Alman yatırımcıları Türkiye'ye daha fazla yatırım yapmak konusunda destekleyeceklerini söyledi. 
   Türk girişimciler için büyük fırsatlar sunduklarını da kaydeden Schröder, Vural Öger ve Kemal Şahin'i kastederek şöyle konuştu 
   "Öger ve Şahin, benim ekonomi heyetimin de üyesi. Bu konuda bana hak verecekler. Lütfen bu fırsatlardan yararlanın. Alman sanayii için reklam yapmak istemiyorum ama yapsam fena olmazdı." 
   Schröder, Türkiye'den gidecek olan küçük ve orta ölçekli işletmelere yardımcı olmak için nisanda Köln'de Alman Türk Ticaret ve Sanayi Odası'nın açılacağını söyledi. Schröder, bugün Başbakan Tayyip Erdoğan'la birlikte Sugözü Enerji Santralı'nı açacaklarını da sözlerine ekledi. 
   
   'Birbirimizi tanıyoruz' 
   Forumda konuşan Başbakan Erdoğan da Almanya'nın ticarette Türkiye'nin bir numaralı ortağı olduğunu söyleyerek şöyle devam etti 
   "İki ülke arasındaki ticaret hacmi 14 milyar euroya ulaştı. Alman sermayesi 4 milyar euro ile Türkiye'deki yabancı sermaye içinde üçüncü sırada bulunuyor. Her yıl 3 milyonu aşkın Alman turisti ağırlıyoruz. Hangi ülkeyle birbirimizi daha iyi tanıyoruz diye sorarsanız, Alman milleti dersem mübalağa yapmış olmam." 
   Erdoğan, 17 Haziran 2003'te çıkan doğrudan yabancı yatırım kanunu sonrasında 97 adet Alman sermayeli firma kurulduğunu belirtti. 
   
   
</TEXT>
</DOC>
