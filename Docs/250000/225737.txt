<DOC>
<DOCNO> 225737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/oztrak.html </URL>
<DATE> 2004/03/26/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
İlk iki ayda borçlanma 
</HEADLINE>
<TEXT>

   
   Hazine Müsteşarlığı bu hafta şubat ayı borç rakamlarını açıkladı. Geçtiğimiz yıl sonuna göre ilk iki ayda konsolide bütçenin borç stoku 13,2 milyar dolar artış göstermiş. Ancak bu dönemde, doların TL cinsinden değeri yaklaşık 75 bin lira düşmüş. Bu durumda iç borçlar dolar cinsinden hesaplandığında önemli bir kur farkını da içeriyor. Aşağıdaki tabloda borç stokundaki değişme hem dolar hem de TL cinsinden yer alıyor. 
   
   Konsolide Bütçe Borç Stoku Ara.03 Milyar USD Şub.04 Milyar USD Değişim Milyar USD Ara.03 Katrilyon TL Şub.04 Katrilyon TL Değişim Katrilyon TL Toplam Borç Stoku 202,7 216,0 13,2 283,0 285,3 2,4 İç Borç Stoku 139,3 151,7 12,5 194,4 200,5 6,1 Piyasa 72,9 86,8 13,9 101,8 114,7 12,9 Kamu Kesimi 66,4 64,9 -1,4 92,6 85,8 -6,8 Dış Borç Stoku 63,5 64,2 0,8 88,6 84,9 -3,7 Kredi 36,6 36,3 -0,3 51,1 48,0 -3,1 Uluslararası Kuruluşlar 23,5 23,5 -0,1 32,8 31,0 -1,8 IMF Kredisi 16,7 16,7 -0,1 23,4 22,0 -1,3 Hükümet Kuruluşları 6,9 6,8 -0,1 9,7 9,0 -0,7 Ticari Bankalar 6,2 6,1 -0,1 8,6 8,1 -0,5 Tahvil 26,8 27,9 1,1 37,5 36,8 -0,6 
   Kaynak Hazine Müsteşarlığı 
   
   İç borç stokunda ilk iki ayda 6,1 katrilyon liralık artış dikkat çekiyor. Daha detaylı baktığımızda ise Hazine, bankacılık krizinin maliyetini içeren, kamuya olan iç borcunu 6,8 milyar dolar azaltmış. Bunu ödemek ve bütçeye gerekli finansmanı sağlamak amacıyla iç piyasaya olan borcunu 12,9 katrilyon lira artırmış. TÜFE ilk iki ayda yüzde 1,29 artarken piyasaya olan borç stokundaki artış yüzde 12,7 olmuş. Bu yüksek bir reel artış. 
   Aynı dönemde bankacılık dışında kalan kesimlerin elindeki devlet iç borçlanma senetlerindeki artış 3,7 katrilyon lira olmuş. Geriye kalan 9,2 katrilyon liralık artışın çok önemli bir bölümü bankaların portföyüne gitmiş. Bu dönemde toplam iç borcun vadesi de 25,1 aydan 24,2 aya gerilemiş. 
   Dış borçlanmadaki artış ise dışarıdaki elverişli konjonktür dikkate alındığında oldukça muhafazakar kalmış. 
   Hazine 2004 yılı için öngördüğü 175,8 katrilyon liralık toplam iç borç servisinin yüzde 17'sini ilk iki ayda gerçekleştirmiş. Bunun 8,5 katrilyonu iç borç faiz ödemesi. Bu dönemde, Hazine'nin nakit dengelerinden, kasasında 690 trilyon lira azalma görülüyor. Net iç ve dış borçlanma rakamları da dikkate alındığında henüz daha açıklanmayan ilk iki aylık bütçe rakamlarının düşündürücü olacağı anlaşılıyor. 
   Devlet kağıtlarına olan bu yoğun talebin arkasında muhtemelen yabancı yatırımcılar da var. Faizlerin düşmesi ve kısa dönemde yüksek sermaye kazancı elde etme beklentisi bu talebi körüklüyor. Bu beklentilerin gerçekleşmesi yanında döviz girişlerinin bu süreçte TL'yi değerlendirmesi sonucunda yabancı yatırımcılar döviz cinsinden büyük kazançlar elde ediyorlar. Benzer durum bu gün birçok gelişmekte olan piyasa ekonomisinde de gözleniyor. Bazı önemli iktisatçılar bu durumun ne kadar süreceğini tartışmaya başladılar bile. 
   Piyasalarda yaşanan coşkunun ardında ekonominin temel dengelerindeki gelişmelerden çok dış piyasalarda yaşanan yüksek kazanç elde etme çabaları ve ülkemizle ilgili olarak da Kıbrıs ve AB ye ilişkin olumlu beklentiler var. 
   Diğer taraftan seçim meydanlarında dile getirilen yeni teşviklerden yararlanacak il sayısında artış, sanayie verilen elektrik fiyatlarında indirim, KDV indirimi ve belediye borçlarının tahkimine ilişkin projeler açıklanıyor. 
   Hiç ummadığımız bir anda yatırımcılar ekonominin temellerine ilişkin bilgilerini hatırlayabilirler. Hazine kağıtlarına duyulan iştah bir anda kesilir. Piyasadan yapılan iç borçlanmanın vadesinin bir yıl olduğunu da dikkate alırsak hata yapma marjımızın çok düşük olduğunu görüyoruz. 
   İçinde bulunduğumuz olumlu konjonktürden ekonominin dayanıklılığını artırmak için yararlanmak yerine fırsatları heba etmenin maliyetinin çok yüksek olduğunu unutmayalım. 
   
      
   
</TEXT>
</DOC>
