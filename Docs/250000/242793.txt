<DOC>
<DOCNO> 242793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonyas12.html </URL>
<DATE> 2004/05/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fazıl Say ve Sertab Erener "türkü" söyleyecek... 
</HEADLINE>
<TEXT>

     Piyanonun ''harika çocuğu'' Fazıl Say ile Eurovision birincisi Sertab Erener, bir projede yeniden buluşuyor. Daha önce ''Nazım'' adlı eserde biraraya gelen ikili, Berlin Festivali'nin açılışında da halk türkülerinin çağdaş formlarını sunacak. 
     Başkent Ankara'ya ''Nazım'' adlı eseriyle konuk olan Fazıl Say, ünlü sanatçı Zuhal Olcay ve Bilkent Senfoni Orkestrası'nın katılımıyla Bilkent Konser Salonu'nda son provasını yaptı. 
     Provanın ardından piyanosunun başında gazetecilerin sorularını yanıtlayan sanatçı, söze Ankara'ya bir kez daha konuk olmaktan duyduğu mutluluğu dile getirerek başladı. ''Nazım'' adlı yapıtın Ekim 2001'de izleyiciyle buluştuğunu ve o günden bu yana Türkiye'yi dolaştığını ifade eden Say, daha önce projede yer alan Sertab Erener'in yerini Zuhal Olcay'ın, Cumhurbaşkanlığı Senfoni Orkestrası'nın yerini de Bilkent Senfoni Orkestrası'nın aldığını hatırlattı. 
     Yeni ve dinamik bir ekiple çalıştıklarını anlatan Fazıl Say, Bilkent Odeon'un konser için özel olarak yeniden düzenlendiğini ve akustik düzenlemelerin gerçekleştirildiğini belirtti. Ankara'ya bir kez daha gelmenin sevindirici olduğunu ifade eden ünlü piyanist, ''Ankara'da konser vermek kendi sahamda maç yapmak gibi'' dedi. 
     Aspendos Amfi Tiyatrosu'ndaki konserin de kendisini çok heyecanlandırdığını vurgulayan Say, bu tarihi atmosferde seyirci karşısına çıkmanın büyüleyici olacağını söyledi. 
     Sertab Erener ile geçmişte çok uyumlu bir çalışma yürüttüklerini belirten Fazıl Say, ''Ufuktaki yeni projesinin'' de Berlin Festivali'nin açılışında gerçekleşeceğini kaydetti. Sertab Erener ile türküleri çağdaş formlarda seyirciye sunacaklarını anlatan Say, ''Bu yaz Sertab Erener ile halk türküleri projemiz olacak. Çağdaş müzikle yola çıkarak türküleri seslendireceğiz. Festivalin ardından da başka mekanlarda izleyiciyle buluşacağız. Herhalde ileri tarihlerde Ankara ve İstanbul da olacak'' diye konuştu. 
     Mersin Festivali'nde Ekim ayında izleyiciyle buluşacağını ifade eden sanatçı, ''Bu arada Avrupa'da bazı siparişler var. Bir bale eseri yazıyorum. Bu yapıt Paris'te sahne alacak. Ayrıca, Zürih'te sahnelenecek bir orkestra yapıtı da sırada'' dedi. 
     Fazıl Say, bu akşam Bilkent Odeon'da başkentli sanatseverlerle buluşacak. 
     Say'ın anlatıcı, solistler, koro ve orkestra için yazdığı ''Nazım'' adlı eserinin seslendirileceği konserde, Şef İbrahim Yazıcı'nın yönetimindeki Bilkent Senfoni Orkestrası ile Kültür ve Turizm Bakanlığı Ankara Devlet Çoksesli Korosu da izleyici karşısına çıkacak. 
     Piyanoda Fazıl Say'a şarkılarıyla ünlü sanatçı Zuhal Olcay, bariton Güvenç Dağüstün, bas Hakan Tıraşoğlu ve çocuk solistler blok flütte 11 yaşındaki Dersu Tanca, şarkısıyla 12 yaşındaki Buse Turan ve orkestrada 13 yaşındaki İlke Biçel de eşlik edecek. 
     Konser, 29 Mayıs Cumartesi günü Aspendos Amfi Tiyatrosu'nda tekrarlanacak. 
     
</TEXT>
</DOC>
