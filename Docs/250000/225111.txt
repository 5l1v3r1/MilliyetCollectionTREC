<DOC>
<DOCNO> 225111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun34.html </URL>
<DATE> 2004/03/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Alplerin karlı havasında Kıbrıs görüşmeleri... Düğüm çözülecek mi 
</HEADLINE>
<TEXT>

     Kıbrıs sorununu çözmek için bir aydan fazla süredir bir araya geldikleri Akdeniz'in güneşli havasını ardında bırakan taraflar, çözüm yolunda yeni bir aşama için bu kez Aplerin zorlu kış şartları altında buluşuyor. 
     İsviçre'nin Alp dağları yamaçlarındaki tatil beldesi Burgenstock'da öğleden sonra başlaması planlanan dörtlü Kıbrıs görüşmeleri öncesinde, bölgede iki gündür aralıksız süren kar yağışı etkili oldu. 
     Ulaşımı zor Burgenstock'da BM tarafından tecrit edilen Türkiye, Yunanistan, KKTC ve Kıbrıs Rum yönetimi heyetlerinin dış dünyayla bağlantısı kar yağışı nedeniyle de zorlukla sağlanıyor. Kar nedeniyle kapanma tehlikesiyle karşı karşıya bulunan, Burgenstock'u en yakın yerleşim birimine bağlayan dağ yolu, kar makineleri tarafından temizlenerek ulaşıma açık tutulmaya çalışılıyor. 
     Diplomatik kaynaklar, dış dünyayla bağlantıları kesilen tarafların bu şartlar altında ''müzakere etmekten başka bir seçenekleri bulunmadığı'' esprisi yapıyorlar. 
     
     MOLİVYATİS BEKLENİYOR 

     Burgenstock'da öğleden sonra başlaması öngörülen, ancak başlama saati hala netleşmeyen görüşmeler için, öncelikle Yunanistan Dışişleri Bakanı Petros Molivyatis'in Atina'dan gelmesi bekleniyor. 
     İsviçre'ye dün akşam üstü gelen Dışişleri Bakanı ve Başbakan Yardımcısı Abdullah Gül'ün, dörtlü görüşmeler öncesinde Molivyatis ile bir araya gelebileceği belirtiliyor. 
     Bu arada, Bakan Gül, Molivyatis'in gelmesinin beklendiği yaklaşık 1 günlük süre boyunca zamanını, KKTC heyeti üyeleriyle değerlendirme toplantısı yaparak geçirdi. Gül, dün akşam da BM Genel Sekreteri'nin Kıbrıs Özel Temsilcisi Alvaro De Soto ile bir araya geldi. 
     Dışişleri bakanlarının bugünkü temas ve görüşmelerinin ardından yarın sabah AB zirvesi için Brüksel'e gitmeleri, görüşmelere ise kaldığı yerden dışişleri bakanlıkları müsteşarlarının devam etmesi bekleniyor. AB zirvesinin sonuç bildirisine Yunanistan'ın koydurmaya çalışacağı belirtilen Kıbrıs paragrafının, görüşmelerin gidişatı açısından önemine de dikkat çekiliyor. 
     Dışişleri bakanlarının, AB zirvesinin ardından 26 Mart Cuma akşamı Burgenstock'a dönerek, görüşmelere devam etmeleri öngörülüyor. 
     
     WESTON DA BÖLGEDE 

     Bu arada, Türkiye'nin girişimleri sonucu Kıbrıs sorununda kolaylaştırıcı bir rol üstlenmeyi kabul eden ve zaman zaman devreye girerek tıkanıklıkların aşılmasına yardımcı olan ABD de bölgeye Dışişleri Bakanlığı Kıbrıs Koordinatörü Thomas Weston'ı gönderdi. 
     Ancak Weston'ın dörtlü görüşmelerde doğrudan taraf olmadığı için, heyetlerin bulunduğu Burgenstock otellerinde değil, çevredeki başka otellerde konakladığı öğrenildi. 
     Diplomatik kaynaklar, görüşmeler sürdüğü sırada gerek görülmesi durumunda Weston ile de temasa geçilebileceğini bildirdiler. 
     Aynı kaynaklar, adada üsleri bulunan İngiltere'den de bazı yetkililerin görüşmeleri izlemek üzere bölgede bulunduğunu belirttiler. 
     
     GAZETECİLERİN ÇALIŞMA ŞARTLARI 

     Dörtlü görüşmeleri takip etmek isteyen 100 dolayındaki basın mensubu ise heyetlerin bulunduğu Burgenstock oteller kompleksine yaklaşık 4 km uzaklıktaki Furigen oteline kamp kurmuş durumda. 
     Türk, Rum ve Yunanlı gazeteciler birbirlerinde az da olsa bulunan bilgileri paylaşarak, haberlerine içerik kazandırmaya çalışıyor. Burgenstock'a gidişleri engellenen gazeteciler, zaman zaman cep telefonlarıyla ulaşabildikleri yetkililerden bilgi almaya çabalıyor. 

     
</TEXT>
</DOC>
