<DOC>
<DOCNO> 200615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko35.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank, 200 milyon dolarlık sendikasyon kredisi sağladı... 
</HEADLINE>
<TEXT>

     Koçbank, uluslararası piyasalardan 200 milyon dolarlık sendikasyon kredisi sağladı. 
     Bir yıl vadeli sendikasyon kredisine 14 uluslararası bankanın önderliğinde 18 ülkeden 32 banka katıldı. 
     Kredinin anlaşması, Koç Finansal Hizmetler CEO'su Kemal Kaya ve Koçbank Genel Müdür Yardımcısı Semih Bilgin tarafından Londra'da imzalandı. 
     Koçbank'tan yapılan açıklamada, libor artı yüzde 0.65 baz faizli kredinin uluslararası piyasalarda gördüğü talep üzerine 200 milyon doların üzerinde bir meblağa ulaşmasına rağmen, Koçbank'ın bu meblağın 200 milyon dolarlık kısmını kullanmayı tercih ettiği bildirildi. 
     Açıklamada, Koçbank'ın Türk bankaları arasında yılın en son ve kendisinin ikinci sendikasyon kredisini aldığı kaydedildi. 
     Banka Temmuz ayında da 200 milyon ABD dolarlık bir sendikasyon kredisine imza atmıştı. Böylece Koçbank 2003 yılında toplam 400 milyon ABD dolarlık sendikasyon kredisi temin etmiş oldu. 
     Koçbank'ın imzaladığı bu kredi ile birlikte 2003 yılında Türk bankalarının yurtdışından sağladığı sendikasyon kredilerinin toplam tutarı 3.7 milyar dolara ulaştı. Bu meblağ geçen yıl 2.1 milyar ABD dolardı. 
     Açıklamada, sağlanan kredilerdeki artışa, 2003 yılında Türk ekonomisinde gözlemlenen iyiye gitme ve Türk bankacılık sistemindeki olumlu gelişmelerin sonucunda uluslararası piyasalarda Türkiye ve Türk bankalarına duyulan güvenin artmasının neden olduğu vurgulandı. 
     
</TEXT>
</DOC>
