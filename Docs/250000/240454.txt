<DOC>
<DOCNO> 240454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun14.html </URL>
<DATE> 2004/05/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İşkenceci kadın askerden dehşet itiraflar Eğlenceliydi 
</HEADLINE>
<TEXT>

     Irak'ın başkenti Bağdat yakınlarındaki Ebu Garib cezaevinde Iraklı esirlere işkence etmekle suçlanan Amerikalı kadın er Lynndie England'ın, ifadesinde, işkence fotoğraflarını, ''Yapılanın eğlenceli olduğunu düşündükleri için çektiklerini'' söylediği bildirildi. 
     Amerikan New York Times gazetesinin haberine göre, 21 yaşındaki England, soruşturmayı yürüten yetkililere 5 Mayıs'ta verdiği ifadede, ''Bunun eğlenceli olduğunu düşünüyorduk, o yüzden esirlerin çıplak bedenlerinin üst üste yığılmış olduğu ya da mastürbasyon yaparken görüntülendikleri fotoğrafları çektik'' dedi. 
     ''Esirlere kötü muamelede bulunmanın rutin görevleri olduğunu'' belirten England, ''Bunun bazen eğlenceli olduğunu, ancak hiçbir zaman sınırı aştıkları hissine kapılmadığını'' söyledi. 
     England, bazı esirlerin üzerine bastığını, esirleri itip kaktığını kabul etti, ancak hiçbir zaman aşırı bir şey yapmadığını belirtti. 
     4-6 saat boyunca koşması ya da yerde sürünmesi için bir esirin boğazını sıktığını kabul eden England, bir askerin de kafalarına çuval geçirilmiş esirleri korkutmak için onlara futbol topu fırlattığını anlattı. 
     England, bir diğer askerin de vücutlarında açık yaralar oluşması için esirleri tekmelediğini, ''yaraları çok ciddi olmayan esirlere dikiş attığını'' belirtti. England'a göre, cezaevindeki Çavuş İvan Frederick, esirleri bir neon lambasının kırıkları üzerinde sürüklenmeye zorluyordu. 
     Irak'taki Ebu Garib cezaevinde, 372'nci Askeri Polis Birliği'nde görev yapan Lynndie England, ABD'ye geri gönderilmiş ve hakkında tutuklulara kötü muamele yapmaktan resmen dava açılmıştı. 
     Ebu Garib'de yüzükoyun yatan Iraklı bir tutuklunun boynuna geçirdiği tasmayı çekerken görüntülenen fotoğrafıyla medyada yer alan England, askeri mahkemede suçlu bulunursa kınama, hapis ya da görevden alma cezalarına çarptırılabilecek. 
     Cezaevinde olmayan England'ın hareket özgürlüğünün kısıtlandığı belirtiliyor. 

     
</TEXT>
</DOC>
