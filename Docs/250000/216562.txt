<DOC>
<DOCNO> 216562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo28.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Hedef 5 maçlık maratonu kayıpsız atlatmak... 
</HEADLINE>
<TEXT>

     Gençlerbirliği, ligde yarın yapacağı Bursaspor maçının hazırlıklarını, bugünkü antrenmanla tamamladı. 
     Beştepe İlhan Cavcav Tesisleri'nde teknik direktör Ersun Yanal yönetiminde yapılan son çalışmaya, sakatlığı bulunan Nihat'ın dışında tüm futbolcular katılırken, Serkan koşu yapmakla yetindi. 
     Antrenman sonrasında teknik direktör Ersun Yanal, forvet oyuncuları Youla, Mustafa, M'Bayo ve Veysel ile özel olarak ilgilendi. Yanal, bu 4 futbolcuya sağ ve sol kanattan gelen hava toplarıyla, göbekten yapılan kontraataklarda gol vuruşu çalışması yaptırdı. Çalışmada Youla ve Mustafa'nın performansı teknik heyeti sevindirdi. 
     
     NİHAT 2 HAFTA YOK 
     Kırmızı-siyahlı ekipte, ayak bileğinde yırtık olduğu belirlenen Nihat, 2 hafta süreyle takımdaki yerini alamayacak. 
     Teknik direktör Ersun Yanal, takımda hafif sakatlıkları bulunan Serkan, Mustafa ve Ali Öztürk'ün durumları hakkındaki bilgiyi kulüp doktorundan bu akşam alacağını ve Bursaspor maçında ona göre bir kadro belirleyeceğini söyledi. 
     Yanal, Bursaspor maçıyla başlayan çok zor bir döneme girdiklerini belirterek, şöyle konuştu 
     ''Önümüzde 5 maçlık bir maraton var. Bursaspor maçıyla başlıyor, UEFA Kupası'nda Parma maçıyla devam ediyor, arkasından Konyaspor ile tekrar Parma maçının rövanşı ve Fenerbahçe maçıyla tamamlanıyor. En büyük hedefimiz bu 5 maçlık maratonu kayıpsız atlatmak. Gençlerbirliği, değişik ve çok çeşitli oyuncu kapasitesine sahiptir. Herbirinin farklı yetenekleri var. Genç ve koşan bir takımız. Altyapıdan da 8 futbolcuyu A takıma kazandırdık. Takımımızın bu takviyelerle daha da güçlendiğine inanıyorum. Ara transferde kaybettiğimiz futbolcuların eksikliğini hissetmeyeceğiz.'' AC Parma takımında yaşanan krizin futbolcuları etkilemediğini ifade eden Yanal, ''Ekonomik krizi yaşayan Parma'nın futbol takımı değil, sponsor firması. Takımın kendisinde hiçbir sorun yok. Futbolcular paralarını alıyorlar. Bu durumun futbolcuların performansını daha da yükselteceğine inanıyorum. Sonuçta İtalyan takımıyla oynuyoruz. İtalya Ligi'nde 6. sırada bulunan bir takımın güçsüz olduğundan kimse sözedemez. Eğer İtalya'dan gollü beraberlik veya galibiyetle dönersek bu durum Ankara'da bize avantaj teşkil eder'' diye konuştu. 
     
</TEXT>
</DOC>
