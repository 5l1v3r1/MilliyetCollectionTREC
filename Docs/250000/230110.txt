<DOC>
<DOCNO> 230110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/ykocaomer.html </URL>
<DATE> 2004/04/10/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Derwall'in büyüklüğü 
</HEADLINE>
<TEXT>

   
   İki hafta kadar önce Jupp Derwall'le Saarbrücken'de buluştuk. CNN Türk'ün kameramanı ile birlikte söyleşi için uygun bir yer ararken Mercure Oteli'ne girdik. Derwall, resepsiyona yaklaşarak genç bir bayana "Burada, bir köşede 15 dakika bir kamera ile röportaj çekeceğiz, acaba izin verir misiniz Ben eski Alman Futbol Milli Takımı Teknik Direktörüyüm" dedi. Yine yaklaşık 20 - 25 yaşlarındaki genç bayan Jupp Derwall'i, hele de futbolla ilgisi yoksa nereden tanıyacaktı ki. Genç bayan sert bir şekilde "Müdürüme sormam lazım, bekleyin" cevabını verdi. Derwall başını önüne eğdi ve bekledi. 
   Birkaç dakika sonra ön büroda bir hareketlilik başladı. Otelin genel müdürü, yardımcısı, yiyecek içecek müdürü karşımıza dizildiler. 
   "Hoş geldiniz bay Derwall. Nasıl yardımcı olalım Size 4. katta bir suit açalım. Orada röportajınızı rahatlıkla yapın" dediler. Hepimizin ellerini sıkarak ne içeceğimizi sordular. 4. kattaki suit odaya sağlık nedenleriyle asansörle çıkmayı riskli bulan Derwall lobinin bir köşesinde bu işi yapabileceğimizi söyledi ve röportajı yaptık. Yediklerimizin, içtiklerimizin hesabını da almadılar. 
   Ülkemizdeki "Sen benim kim olduğumu biliyor musun " diyen bakan yakınlarını, politikacılarımızı, bürokratlarımızı düşündükçe utanmadım desem yalan olur. 
   Daha sonra FC Saarbrücken kulüp başkanının orman içindeki büyük bir oteline öğle yemeğine gittik. Oradaki insanların Jupp Derwall'in etrafında koşuşturması, onu rahat ettirmek için gösterdikleri çaba ve bu davranışlar karşısındaki onun alçak gönüllülüğü görülmeye değerdi. 
   "Türkiye'den seni arayıp soran var mı, eski dostlarından " dediğimde bir tek Alp Yalman'ın ismini verdi. "Kiminle daha çok görüşmek isterdin" dediğimde de "Ergun Gürsoy'u özlüyorum. O, çok iyi insan, dirayetli ve gerçek bir dost izlenimini bende hep bıraktı. Ama maalesef yabancı dil konusunda anlaşmazlığımız olduğu için kendisiyle görüşemedim" dedi. 
   "Önümüzdeki yaz bir gün sana Ergun Gürsoy'u getirsem ister misin " dediğimde gözleri parladı. "Çok sevinirim. Gerçekten böyle bir şey olabilir mi " diye cevap verdi. Belli mi olur belki de ona Ergun Gürsoy'la bir sürpriz yararız. 
   Not Bugün saat 17.00' de CNN Türk'te "Spor Ekspres" programında Olimpiyat - Paralimpik konusunda canlı yayında buluşmak üzere. 
   
      
   
</TEXT>
</DOC>
