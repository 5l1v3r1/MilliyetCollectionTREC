<DOC>
<DOCNO> 204634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo22.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray basketbol "özerk" kaldı 
</HEADLINE>
<TEXT>

     Galatasaray'da, kulüp başkanı Özhan Canaydın ile basketbol şubesinin başında bulunan Yalçın Granit arasında yapılan görüşme sonunda, basketbol şubesinin özerk durumunun sürmesi kararı çıktı. 
     Galatasaray Kulübü Basketbol Şubesi Başkanı Yalçın Granit, Özhan Canaydın ile yaptığı görüşme sonunda, özerkliğin sürmesi kararı alındığını söyledi. 
     Granit, Canaydın'ın daha önce şubeyi özerk yaparak, kendilerine hem yetki, hem de sorumluluk verdiğini belirterek, ''Biz de bunun bilincindeyiz. Sorumluluğumuz ve görevimiz devam ediyor. Erkek takımımız da zaten güçlü bir kadroya sahip. Ekonomik konularda bazı soru işaretleri vardı. Başkan Canaydın da yanımızda. Elimizden geldiğince tribünleri doldurmaya çalışacağız'' diye konuştu. 
     Tarabya'daki Metin Oktay Tesisleri'nin de lokal olarak basketbol şubesine verildiğini kaydeden Granit, ''Belediyeyle yaptığımız görüşme sonrasında artık bu tesis Galatasaray basketbol şubesine verildi ve lokal olarak kullanılacak. Bu bizim için büyük bir dönüm noktası olacak. Basketbol okulu kurabileceğiz. Altyapıyı kurma çalışmalarımızda ilerleyebileceğiz. Ayrıca sporcularla yöneticilerin biraraya gelip, kaynaşacağı bir yere kavuştuk'' dedi. 
     
</TEXT>
</DOC>
