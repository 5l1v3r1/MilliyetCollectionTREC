<DOC>
<DOCNO> 234092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun12.html </URL>
<DATE> 2004/04/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İngiltere'de Müslüman gençler radikalizme kayıyor 
</HEADLINE>
<TEXT>

     İngiltere'de hükümete bağlı Irklara Eşitlik Komisyonu'nun Müslümanlardan sorumlu üyesi, Müslüman gençler arasında radikalizmin giderek arttığını söyledi. 
     Komisyon üyesi Kurşid Ahmed, buna hem yabancılaşmanın bütün çabalara karşın engellenememesi ve terörle mücadele yasalarının Müslümanlar üzerinde biraz daha acımasızca uygulanmasının yol açtığını savundu. 
     Hükümete, 11 Eylül saldırılarından sonra Müslümanlara yönelik olarak başlatılan ''devlet terörüne'' son verilmesi çağrısında bulunan Ahmed, devlet tarafından itilen Müslümanlar, özellikle de gençler arasında radikalleşmenin giderek daha ciddi bir tehdit boyutuna vardığını vurguladı. 
     ''Radikalizm giderek büyüyor ve bu da ciddi bir tehdit yaratıyor, belki aşırılığa kaymış olan Müslüman gençler hala azınlıkta. Ancak onların dışarıdan gelen baskı ve sertliklere karşı hassas oldukları unutulmamalı'' diyen Kurşid Ahmed, bu dönemin herkesin uyanık davranması gerektiği bir dönem olduğunu ifade etti. 
     Ahmed, İngiltere'de yabancı anne-babadan doğmuş nesillere kendilerini ''İngiliz'' olarak tanıtma hakkının verilmediğini belirtti ve bu kişilerin kendilerini sadece ''Britanyalı'' olarak tanıtabildiklerini hatırlattı. Beyaz İngilizlerin bu baskısının ortadan kaldırılması gerektiğini belirten Ahmed, ''Herkes kendini İngiliz olarak tanımlayabilmeli, bu konuda var olan görünmez bariyerler ortadan kalkmalı'' dedi. 
     
</TEXT>
</DOC>
