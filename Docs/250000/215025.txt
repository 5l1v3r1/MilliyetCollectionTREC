<DOC>
<DOCNO> 215025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur12.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa-Balıkesir karayolunda yüzlerce araç mahsur kaldı... 
</HEADLINE>
<TEXT>

     Yurdun batı bölümünü etkisi altına alan yoğun kar yağışı nedeniyle ulaşıma kapanan Bursa-Balıkesir karayolunda, yüzlerce araç mahsur kaldı. 
     Bursa'nın Karacabey İlçesi yakınlarında, dünden bu yana aralıksız devam eden ve zaman zaman tipiye dönüşen kar yağışı, araçlarında mahsur kalan yolculara zor anlar yaşatıyor. Bölgede 10 saattir mahsur kalan araçlar, yakıtlarının bitmesi tehlikesiyle de karşı karşıya. 
     Belediye yetkilileri, Karacabey'de de yoğun kar yağışı yüzünden hayatın adeta felç olduğunu ve ellerindeki tüm araçları seferber ettiklerini belirterek, mahsur kalan araçlara ulaşmaya çalıştıklarını söylediler. 
     Yetkililer, araçların bulunduğu bölgeye ilk etapta gönderdikleri bir otobüsle zor durumda bulunan yolcuları ilçeye getirmeyi amaçladıklarını ifade ederek, yolun açılmasıyla diğer yolcuları da kurtaracaklarını belirttiler. 
     
</TEXT>
</DOC>
