<DOC>
<DOCNO> 212557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko07.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Aygün Bankalar hileli zar kullanıyor... 
</HEADLINE>
<TEXT>

     Ankara Ticaret Odası ATO Başkanı Sinan Aygün, kredi kartı faizlerinin, tüketici kredisi faizlerine oranla yüzde 200 oranında daha yüksek olduğunu belirterek bu durumu eleştirdi. 
     Aygün yaptığı yazılı açıklamada, tüketici kredileri faizleri yüzde 3'ün altına düşmesine rağmen kredi kartı faizlerinin tavan yapmaya devam ettiğin belirterek, ''Bankalar hileli zar kullanıyor. Enflasyon da faizler de kaça düşerse düşsün bankalar aynı zarı atıp duruyor'' dedi. 
     Kredi kartı faizlerine baz teşkil edecek çeşitli faiz oranları hakkında örnekler veren Aygün, devletin vatandaşa uyguladığı faizlerin aylık yüzde 4, yıllık yüzde 48, Hazine'nin borçlanma faizleri ile bankaların müşterilerine verdiği mevduat faiz oranlarının yüzde 28 olmasına karşılık, kredi kartı faizlerinin aylık ortalama yüzde 6.85, yıllık yüzde 120 düzeyinde seyrettiğinin altını çizdi. Şu anda kredi kartı faizlerinin, tüketici kredisi faizlerine oranla yüzde 200 oranında daha yüksek olduğunu belirten Aygün, şunları kaydetti 
     ''Bir banka kredi kartına aylık 9.95, yıllık yüzde 212 faiz uyguluyorsa Sen hangi memlekette yaşıyorsun diye sorarım. Bir başka banka, tüketici kredisine aylık yüzde 2.65 yıllık yüzde 39, taşıt kredisine aylık yüzde 2.25 yıllık yüzde 30, konut kredisine yüzde 2.39 yıllık yüzde 35 faiz uygularken, aynı banka kredi kartına aylık yüzde 6.96, yıllık yüzde 120 faiz uyguluyorsa ben bunun altında bir şey ararım. Attığınız zarlar hilelidir derim. Enflasyon yüzde 14'e düşmüş kime ne Enflasyon hedefi yüzde 12 imiş kimin umurunda. Tüketici kredilerinin aylık yüzde 3'ün altında seyrettiği bir ülkede kredi kartı faizlerinin normalde aylık yüzde 4'ten fazla olmaması gerekir. Ancak burası Türkiye ve bankalar istedikleri faizi belirliyorlar. Adına da serbest piyasa ekonomisi diyorlar.'' 
     
</TEXT>
</DOC>
