<DOC>
<DOCNO> 236056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/guncel/gun06.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs için yer tartışması alevleniyor 
</HEADLINE>
<TEXT>


Vali Güler, 1 Mayıs'ta Taksim'de gösteri yapılmayacağını, kanunsuz eylemlere müdahale edileceğini ifade etti 

İSTANBUL Milliyet 

İstanbul Valisi Muammer Güler, Taksim'in toplantı ve gösteri yürüyüşü alanı olarak kullandırılmayacağını belirterek, "İşçilerimizin polisle, devletle karşı karşıya gelmemesini arzu ediyoruz. Kanunsuz eyleme izin verilmeyecek, müdahale edilecektir" dedi. 
Güler, "Taksim alanıyla ilgili talep iletilmiş, ancak uygun olmaması nedeniyle tahsis yapılamamıştır. Daha sonra Türk - İş Abide-i Hürriyet Meydanı'nda bu kutlamayı yapma kararı almış ve kendilerine de bu alan tahsis edilmiştir. DİSK ve KESK ise herhangi bir yazılı müracaat olmamakla beraber, gösterilen alanın dışında bir yer tahsis edilmesini istemiştir" diye konuştu. Vali Güler, Taksim Meydanı'nda kanunsuz gösteri düzenlemek için çağrılar yapıldığını ve 'terör örgütleri mensupları tarafından da provoke edileceği' yönünde duyumlar alındığını söyledi. 
Bu arada dün yapılan güvenlik toplantısında, 1 Mayıs'ta Taksim'de alınacak önlemler belirlendi. Buna göre, metro, otobüs ve dolmuşların merkeze giriş yapmasına izin verilmemesi, toplu taşıma araçlarının, yolcularını önceki duraklarda bırakmamasının planlandığı öğrenildi. 


</TEXT>
</DOC>
