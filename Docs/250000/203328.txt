<DOC>
<DOCNO> 203328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/siy06.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK taslağı ölü doğar 
</HEADLINE>
<TEXT>

   Teziç, hükümetin yeni YÖK taslağı düzenlemesini, "Bürokratlarla üniversite kanunu hazırlanmaz. Taslağın hazırlanması, hükümetin amacımızı görmemesi ya da bunu bir kenara itmesi, inisiyatifi ele almak istemesi olarak yorumlanabilir" şeklinde değerlendirdi 
      BAHAR ATAKAN Ankara 

   
   Hükümet, Milli Eğitim Bakanı Hüseyin Çelik'in daha önce "rafa kaldırdık" dediği YÖK yasa taslağını yeniden düzenledi. Hükümetin hazırladığı taslak sayısı üçe çıkarken, gelecek hafta Başbakan Recep Tayyip Erdoğan'la görüşmeye hazırlanan YÖK Başkanı Prof. Dr. Erdoğan Teziç, "Bürokratlarla üniversite kanunu hazırlanmaz. Hükümet siyasi tercihlerini üniversitelerinkinden farklı görmemeli" dedi. 
   Edinilen bilgiye göre, Başbakanlık ve MEB bürokratlarınca hazırlanan yeni taslakta, yükseköğretimi yeniden yapılandırmak üzere seçilecek yedi kişilik komisyondan vazgeçildi. 26 bin öğretim üyesinin görevini sona erdirecek geçici madde taslaktan çıkarılırken, yükseköğretime ilişkin şu değişiklikler öngörüldü 
   İkinci dönem görevde bulunan 18 devlet üniversitesi rektörü koltuğunu bırakacak. İlk dönemindeki rektörler göreve devam edecek. 
   Şehir dışına taşan büyük üniversitelerin bölünmesi halinde, rektörü öğretim üyeleri seçecek. 
   YÖK Başkanı'nı YÖK Genel Kurulu seçecek. 
   ÖSYM özerk olacak. 
   YÖK'ün yetkilerinin çoğu Üniversitelerarası Kurul'a ÜAK devredilecek. 
   
   Alkış, ılımlı yaklaştı 
   Hükümet taslağına ılımlı yaklaşan ÜAK Başkanı Prof. Dr. Ayhan Alkış, "Herkes taslak çalışabilir. Onlar da katkı diye yapmıştır. Önemli olan bunu toplumun kabul etmesi. Taslağı YÖK Başkanı'na teslim ettik" derken, Teziç şunları söyledi 
   "Biz amaca ulaşmak için çalışıyoruz. Taslağın hazırlanması, hükümetin amacımızı görmemesi ya da bunu bir kenara itmesi, inisiyatifi ele almak istemesi olarak yorumlanabilir. Hükümet YÖK'ün yapısını, öğretim üyesi derneklerini ve öğrencilerin eğilimini dikkate almadan harita çizerse, bu ölü doğmuş bebek olur. Hükümet konuya parçalı bakıyorsa, bir üniversite yasası hazırlanması amacında değil demektir." 
   ÜAK Alt Komisyonu'nca hazırlanan ve tüm üniversite rektörlerine gönderdiği çerçeve taslağı öğrenci konseylerine de göndereceğini dile getiren Teziç, "Öğrencileri dışlamak isabetsiz olur. Sert ve coşkulular, onlara sabır göstermemiz lazım" diye konuştu. 
   
   
   
</TEXT>
</DOC>
