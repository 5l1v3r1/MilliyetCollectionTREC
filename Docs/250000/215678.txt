<DOC>
<DOCNO> 215678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun17.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu başkanlığı için Simitis'in adı geçiyor 
</HEADLINE>
<TEXT>

     AB'nin yürütme organı AB Komisyonu'na yeni başkan arayışları sürat kazanırken, adaylar arasında Yunanistan Başbakanı Kostas Simitis'in de adı geçiyor. 
     AB devlet ve hükümet başkanları, gelecek haziran ayında Brüksel'de yapılacak zirvede, Romano Prodi'nin yerine atanacak ismi belirleyecek ve resmen açıklayacaklar. 
     Finlandiya'nın eski Başbakanı Paavo Lipponen ile halen AB Komisyonu'nun göç ve mültecilerden sorumlu üyesi Portekizli Antonio Vitorino'nun adaylar arasında yer aldığı, AB Dönem Başkanı İrlanda Başbakanı Bertie Ahern tarafından teyit edildi. 
     Vitorino'nun, komisyonda, kendi alanında uyguladığı ''sol eğilimli politika'' nedeniyle bazı ülkeleri rahatsız ettiği ve şansının düşük olduğu ileri sürülüyor. 
     Prodi'nin yerine atanabilecek isimler arasında, sosyalist kanat adaylarından, Yunanistan Başbakanı Kostas Simitis giderek ön plana çıkıyor. 
     Liberal kanat, Belçika Başbakanı Guy Verhofstadt ile Avrupa Parlamentosu Başkanı Pat Cox isimlerini öneriyor. 
     Hıristiyan Demokratların adayları arasında Lüksemburg Başbakanı Jean-Claude Juncker, Avusturya Başbakanı Wolfgang Schüssel ve Belçika'nın eski başbakanlarından Jean-Luc Dehaene yer alıyor. 
     AB Komisyonu'na atanacak yeni başkanın belirlenmesine ilişkin resmi olmayan ilk tartışma ve pazarlıkların, yarın, Berlin'de yapılacak Fransa, Almanya, İngiltere mini zirvesinde gündeme gelmesi bekleniyor. 
     
</TEXT>
</DOC>
