<DOC>
<DOCNO> 220216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/altan.html </URL>
<DATE> 2004/03/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bir yüksük suda eğlenceli fırtına 
</HEADLINE>
<TEXT>

   
   Bizim "erkek erkeğe kahveleri"nde satranç pek oynanmaz. Şayet bizde de satranç oyunu yaygın olsaydı belki de bir yüksük suda eğlenceli fırtınalar koparmanın yerini, evrensel akılcılık daha kolay alırdı. 
   Çünkü binlerce yıllık bir geçmişi olan satrancın, temel bir ilkesi vardır "tümüne bakıp düşünmek ve bir tanesini oynamak"... 
   Bu ilkenin yabancı dillerdeki karşılığı, "global düşünüp, yerel hareket etmek"... 
   
   Global düşünme alışkanlığından yoksun olunca... 
   Yerel çöplükte horoz olma tutkusu ağır basar ve "ööre öööö" diye ötme de, hamasi nutuklara dönüşür... 
   "Bayrakları bayrak yapan üstündeki kandır 
   Toprak eğer uğrunda ölen varsa vatandır" 
   Mithat Cemal'in bu mısralarını bir mezbahanın kapısı üstüne yazdığınızda mantıksal tutarlılığı yine bozulmaz. Orada kesilecek canlılar da, milleti doyurmak için kendilerini feda etmekte, bir bakıma vatanları uğruna ölmektedirler. 
   
   Kendi çöplüklerinde horozluk etme tutkusunda olanlar ise, genel bir hipnoz yaratma amacını taşıyan hamaset edebiyatının pörsütülmesine ve eğlenceli bir seksek taşına çevrilmesine öfkelenirler... 
   Faşizm, kendisini iğneleyen mizaha bile hoşgörüyle bakamaz. O nedenle de maskeli faşist düzenlerde evrensel değerler pek yetişmez, "resmi zulüm" kolay kolay bitmez... 
   
   Bitmez de ne olur 
   Taşlaşmış kafalar, globalleşen ekonomik yapının dışına düşmeye ve parasız kalmaya başlarlar. 
   Değişik bir anlatımla, çağ satrancının tahtasından çıkarılırlar. 
   Durumu tepeden izleyenler ise, bir yüksük suda yaratılan fırtınalara bakarak, güle güle eğlenirler... 
   
   NTV'de Oğuz Haksever'in düzenlediği "Basın Odası" programında Mehmet Barlas'ın, Osman Ulagay'ın, Fehmi Koru'nun, Tarhan Erdem'in bir yüksük suda yaratılan fırtınalarla ilgili açıklamalarını izlemiş olanlar da, sanırız epey eğlenmişlerdir. 
   Ve bazılarının aklına Aziz Nesin'in ünlü yazı başlığı gelmiştir, "Eller Ay'a, biz yaya"... 
   Eller Uzay'a, hamasetçiler borç yalvarmaya... Eller küreselleşmeye, hamasetçiler çöplük eşmeye... Eller 21. yüzyıl çağdaşlığına, hamasetçiler nutuk çekme yandaşlığına... 
   
   Bu arada Hattat Rakım Efendi'lerin, Yesarizade'lerin son uzantısı, modern hattatımız Etem Çalışkan'dan, yeni bir "süslü yazı" tablosu geldi. 
   Ortasına, boynuna astığı davulu çalan bir fotoğrafını oturtmuş olan Etem, neler neler yazmamıştı ki tablosunun üstüne... Hamasetçi nutuklarıyla karşılaştırmaya değer şeyler... 
   "Bunu yazan Tosun, okuyana kosun" 
   "Bunu yazan Molla, Tosun kendini kolla" 
   "Anlayana sivrisinek saz, vızzz vızzz... Anlamayana davul zurna az" 
   "Kelin ilacı olsa, kendi başına çalarmış" 
   Sonra Ahi'den bir beyit 
   "Nice tahrir ideyim namede derd - i elemin 
   Bağrı yufka kağıdın, gözleri yaşlı kalemin" 
   Bir beyit de Edirneli Emri'den 
   "Kalem feryat eder, ağlar mürekkep 
   Beni nadan eline verme Ya Rab" 
   Etem'e teşekkürler... 
   
   Hamasetçi nutukları, piyasasını tümden yitirdiğinde acaba AB karşıtı odaklar, birtakım iç çalkantılara neden olabilirler mi 
   Tam bilinemez ama, özellikle genç kuşaklar böyle bir çalkantı dönemini de hesaba katarak çizmeliler hayat rotalarını... 
   Satrancın temel kuralı, tahtanın tümüne bakıp, her olasılığı düşünmek ve ona göre oynamak kendi taşını... 
   
   Beyoğlu'ndaki Emniyetçiler, böyle bir kuralı ıskaladıkları ve gazeteci Hilmi Hacaloğlu'nu hırpaladıkları için bir ömür sürecek bir belayı aldılar başlarına... 
   Susurluk rezaleti, nasıl bir ömürlük bir bela yaratmışsa bazı resmi görevlilere resmi zulüm de, bir ömür peşini bırakmaz kendini "dokunulmaz" sananların... 
   
   Bir yüksük suda fırtına yaratanlara, eğlenerek bakanlar da çok iyi biliyorlar bunu... 
   Yunanistan'ın "yaşam kalitesi" açısından TC'nin 70 basamak üstünde taht kurmasına, en çok kimler yardımcı oldu 
   Şimdiden birtakım zorluklara düşmeye başlayan bizim yerli hamasetçiler değil mi .. 
   
      
   
</TEXT>
</DOC>
