<DOC>
<DOCNO> 248430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy19.html </URL>
<DATE> 2004/06/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Koç AKP'li milletvekilleri Yolsuzlukla Mücadele Tasarı'ndan yararlanacak 
</HEADLINE>
<TEXT>

     CHP Grup Başkanvekili Haluk Koç, TBMM Adalet Komisyonu'nda dün kabul edilen ''Yolsuzlukla Mücadele Tasarısı''nı ''parayı verip suçtan arınma'' tasarısı olarak nitelendirerek, tasarıyla AK Partili bakan ve milletvekillerinin suçtan kurtulmasının amaçlandığını öne sürdü. 
     Koç, Parlamento'da düzenlediği basın toplantısında, dün eski bir başbakan yardımcısı ile eski bir devlet bakanı için Yüce Divan'a gönderme kararı alındığını hatırlattı. 
     AK Parti'nin iktidarı boyunca yolsuzlukla mücadele edileceğinin altının çizildiğini kaydeden Koç, Başbakan Recep Tayyip Erdoğan'ın ağzından, geçen yıl, ''damardan girme edebiyatı''na şahit olduklarını ifade ederek ''Yaşadıklarımız karşısında, artık damarın hangi damar olduğu belli oluyor'' dedi. 
     Adalet Komisyonu'nda dün kabul edilen Yolsuzlukla Mücadele Tasarısı'na değinen Koç, tasarıyla 20 bine yakın yolsuzluk ve hortumculuk sanığına ''şartlı af'' getirildiğini savundu. 
     ''Bu hangi arayışın sonunda ortaya çıkıyor, hangi ihtiyaca göre düzenleniyor Başta Başbakan olmak üzere AKP kadrolarının samimiyetlerini sorgulamak lazım'' görüşünü dile getiren Koç, Vergi Barışı Kanunu çıkarılırken, bu yasadan yararlanmasının söz konusu olmadığını söyleyen Maliye Bakanı Kemal Unakıtan'ın daha sonra sahte fatura maddesinden affedilmek için mahkemeye başvurduğunu kaydetti. Koç, şöyle konuştu 
     ''Şimdi getirilen son derece ilginç... Adalet ve Kalkınma Partisi bakan ve milletvekillerinin de içinde bulunduğu bir grubun, dokunulmazlıklarının kaldırılması istemiyle şu anda Karma Komisyon'da bulunan suçlarını şartlı olarak affetme tasarısı. Birbuçuk yıldır dokunulmazlıkların kürsü dokunulmazlığı ile sınırlandırılmasını isterken AKP'liler bizim bu isteğimize yanaşmıyorlardı. Şimdi ortada bir suçüstü var. Getirilen tasarı ile sahtecilik mahkumu olan, kendi çizgilerinden eski bir genel başkan da dahil olmak üzere şu anda bakanlık yapan iki milletvekili ve birçok AKP milletvekili bundan şartlı olarak, bedelini ödeyerek faydalanma durumunda kalacaklar.'' Tasarının adının ''yolsuzlukla mücadele tasarısı'' olmasına karşın içeriğinin ''parayı verip suçtan arınma tasarısı'' olduğunu savunan Koç, böyle bir durumun ancak filmlerde olabileceğini söyledi. 
     Adalet Bakanı Cemil Çiçek'in, ''Biz suçluya bir havuç uzatıyoruz'' sözlerini de değerlendiren Koç, ''Sayın Bakan kimin havucunu uzatıyorsunuz Hani siz yolsuzlukla, tüyü bitmemiş yetimin hakkıyla oynayanla mücadele edecektiniz Şimdi bu ne havucu Kim bu suçlular Bu suçluların adını da söyleyin. Şu anda AKP kadroları içinde havuç uzattığınız suçlular kim '' diye sordu. 
     Koç, damar edebiyatından sonra şimdi de havuç edebiyatı başladığını ifade ederek, yeni sloganın da ''Parasını verdik kardeşim ne konuşuyorsun Suçlu falan değiliz'' olacağını iddia etti. 
     CHP Grup Başkanvekili Koç, AK Partililerin, ''bazı yasal düzenlemelerle, kalan bazı işlerini de hallettikten sonra'', milletvekili dokunulmazlığının sınırlandırılmasına ilişkin görüşmelere ''gönül ferahlığıyla arkalarında hiç kir, is, pis bırakmadan'' başlamayı planladıklarını savundu. Koç, isnat edilen suçlardan arındıkları takdirde AK Partililerin dokunulmazlıklara ihtiyaç duymayacak hale geleceklerini belirterek, ''Formül bu...'' dedi. 
     
     ''DEMOKRASİ İÇİN KOCAMAN BİR AYIP'' 
     Koç, iktidarın çok yoğun bir kadrolaşmaya gittiğini önce merkezdeki değişik devlet kurumlarının ele geçirilmeye çalışıldığını, bu yapıldıktan sonra, yerel yönetimlerle ilgili yasalarla da yerelden merkezi kuşatmanın hedeflendiğini ileri sürdü. Başbakanlık Müsteşarı Ömer Dinçer'in temel ideolojisi ve felsefesinin, yayınladığı makalede belli olduğunu, bunu gündeme getirdiklerinde ''Bir müsteşara takılıp kalkınız'' diye eleştirildiklerini anımsatarak, ''Filmin bütünü yavaş yavaş belli oluyor... Kahramanlar, senaryo, dekor, varılmak istenen sonuç belli'' diye konuştu. Koç, kadrolaşmadan sonra şimdi de ''kendi yolsuzluk yapanını aklama'' gayretinin gündemde olduğunu ileri sürdü. 
     AK Partili milletvekillerini yasa tasarısına karşı çıkmaya çağıran Koç, ''Türkiye demokrasisi için kocaman bir ayıp'' olarak nitelendirdiği Yolsuzlukla Mücadele Tasarısı'na ve Telekom'un özelleştirilmesine ilişkin tasarıya CHP olarak sayıları oranında TBMM'de ve hukuk zemininde karşı çıkacaklarını, halkın hakkını aramaya devam edeceklerini ifade etti. 
     Koç, AK Partili 10 milletvekilinin eski DEP milletvekillerinin eylemlerine yönelik tepkilerine ilişkin sorular üzerine, sorunun muhatabının AK Parti yöneticileri olduğunu söyledi. Koç, konuyu bir ''iç sorun'' olarak görmek gerektiğini ifade etti. 
     
</TEXT>
</DOC>
