<DOC>
<DOCNO> 218390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur36.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu ticareti davasında 5 sanık tahliye edildi... 
</HEADLINE>
<TEXT>

     Uyuşturucu satmak ve kullanmak suçlarına ilişkin hapis cezalarına çarptırılan 5 sanık, kararla birlikte tahliye edildi. 
     İstanbul 2 No'lu DGM'deki duruşmaya, tutuklu sanıklar Moldova asıllı Svetlana Şeremet, Ukrayna asıllı Hanna Eratak ve Iryna Bondanenko, Tanzanya uyruklu Sabir Muhammed Said ve Nijerya uyruklu Jude Nnamezi Okoroigwe katıldı. Tutuksuz yargılanan sanıklar Kemal Yazıcı ve Rus asıllı Natalia Özkaya duruşmaya gelmedi. 
     Dosyayı karara bağlayan mahkeme heyeti, Svetlana Şeremet, Hanna Eratak ve Iryna Bondanenko'yu ''teşekkül oluşturarak uyuşturucu madde satmak'' suçundan 5 yıl, ''uyuşturucu kullanmak'' suçundan da 5'er ay ağır hapis cezasına çarptırdı. 
     Sabir Muhammed Said'i ''uyuşturucu satmak ve kullanmak'' suçundan 7 yıl 1 ay hapis cezasına çarptıran mahkeme heyeti, Jude Nnamezi Okoroigwe'yi de 3 yıl 10 ay ağır hapis cezasına mahkum etti. 
     Tutuksuz sanık Natalia Özkaya'yı ''uyuşturucu kullanmak'' suçundan 10 ay hapis cezasına çarptıran mahkeme heyeti, bu cezayı da 2 milyar 750 milyon lira ağır para cezasına çevirdi. 
     Mahkeme heyeti, Kemal Yazıcı'nın ise delil yetersizliğinden beraatini kararlaştırdı. 
     Mahkeme, kararla birlikte tutuklu 5 sanığın cezaevinde kaldığı süreyi göz önüne alarak tahliyelerine de hükmetti. 
     Karara sevinen tutuklu kadın sanıklar, Mahkeme Heyeti Başkanı'nın ''Bir daha böyle işlere karışmayın'' şeklindeki uyarısı üzerine, bu tür olaylara karışmayacaklarına söz verdi. 
     Sanıkların teşekkül halinde 58 gram eroin ile 4 gram kokainin ticaretini yaptıkları öne sürülüyordu. 
     
</TEXT>
</DOC>
