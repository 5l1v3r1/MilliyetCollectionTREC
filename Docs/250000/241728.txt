<DOC>
<DOCNO> 241728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo12.html </URL>
<DATE> 2004/05/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Süreyya Ayhan'a özel pist... 
</HEADLINE>
<TEXT>

     Atina Olimpiyatları hazırlıkları için Kayseri'ye gelecek olan Avrupa Şampiyonu ve dünya ikincisi milli atlet Süreyya Ayhan Kop için Atatürk Stadı'ndaki koşu pisti yenileniyor. 
     Kayseri Gençlik ve Spor Müdürü Faruk Canbulut, AA muhabirine yaptığı açıklamada, Almanya'nın Münih kentinde çalışmalarını sürdüren Süreyya Ayhan'ın 24 Mayıs-17 Haziran tarihleri arasında Erciyes Kayak Merkezi'nde hazırlıklarına devam edeceğini bildirdi. 
     Ayhan'ın Kayseri'deki kampı için tüm hazırlıkları tamamladıklarını ve Atatürk Stadı'ndaki koşu pistini yenilemeye başladıklarını kaydeden Canbulut, şunları söyledi 
     ''Milli sporcumuz Ayhan, Erciyes Kayak Merkezi'ndeki tesisimizde konaklayacak ve çalışmalarını hem orada hem de şehir merkezindeki Atatürk Stadı'nda sürdürecek. Bunun için stat içindeki koşu pistini yenilemeye başladık. Pist zeminine elastikiyet sağlaması için Çorum'dan 30 ton özel kiremit irmiği getirttik. Sulama ve silindir çalışmasından sonra pist kullanıma hazır hale gelecek. Ayrıca Ayhan çalışmak isterse kum havuzunu da yeniledik.'' Daha önce, Süreyya Ayhan'ın Erciyes Kayak Merkezi'de konaklayacağı tesisin suit odasının eşyaları yenilenmiş, özel kondüsyon ve güç geliştirme aletleri getirtilmiş, ayrıca Ayhan'a özel bir otomobil tahsis edileceği bildirilmişti. 
     
</TEXT>
</DOC>
