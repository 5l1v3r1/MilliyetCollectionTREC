<DOC>
<DOCNO> 216678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/spo03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz buluşma 
</HEADLINE>
<TEXT>

   Özhan Canaydın dün Mehmet Cansun ile öğle yemeğinde bir araya geldi, "Başkanlık kargaşası şu ortamda Galatasaray'a zarar verir. Ya yönetime gir, ya da dışarıdan destek ol" teklifini getirdi 
      EROL DEMİRKOL 

   
   Arkan da katıldı 
   GALATASARAY Kulübü Başkanı Özhan Canaydın dün kongrede başkanlığa aday olması için büyük baskı gören Mehmet Cansun ile sürpriz bir yemek yedi. Mali İşlerden Sorumlu yönetici Refik Arkan'ın da katıldığı toplantı öğle saatlerinde kongre üyesi Ali Sayar'ın People isimli restoranında gerçekleşti. Buluşmaya kulübün mali portresini içeren bir dosya ile gelen Özhan Canaydın, 47 milyon dolar borç ödeyeceğini, şu an başkanlık kargaşasının kulübe zarar vereceğini söyledi. 
   
   Süren'le de görüştü 
   CANAYDIN "Önümüzdeki sezon Galatasaray'ın 100. yılı nedeniyle transfere de iyi bir bütçe ayırmamız şart. Bize yardımcı ol. İstersen yönetime gir, ya da dışarıdan destek ver" dedi. Cansun, üç saat süren toplantı sonrası arkadaşları ile görüşeceğini, adaylık konusunda kararını en kısa sürede bildireceğini belirtti. Bu arada Canaydın'ın bir gece önce de Faruk Süren'le Swiss Otel'de biraraya geldiği öğrenildi. Süren, Canaydın'a iki yıl daha görevde kalmasını söylerken yönetimin AİG konusunda hatalı davrandığını ifade etti. 
   
   
</TEXT>
</DOC>
