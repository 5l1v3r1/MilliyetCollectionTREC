<DOC>
<DOCNO> 245447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/ekonomi/eko02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi taslağında özel aflar var 
</HEADLINE>
<TEXT>


Yeni vergi tasarısıyla kredili ihracat taahhütlerini kapatmamış şirketlerin vergi ve fon kesintilerine, taksitle Hazine arazisi alanlara kısmi af geliyor 

Ahmet Erhan Çelik 

Maliye Bakanlığı'nın Başbakanlık'a gönderdiği yeni vergi yasa tasarısından "belgeli veya belgesiz" ihracat taahhüdüyle kredi kullanan şirketlere, taksitle Hazine arazisi alanlara, belge düzenine uymadığı için işyeri kapatılanlara özel aflar getirildiği ortaya çıktı. 
Vergi aflarıyla ilgili düzenlemelerin doğrudan Maliye Bakanı Kemal Unakıtan'ın "talimatıyla" hazırlandığı öğrenildi. Esas 57, geçici 7 maddeden oluşan tasarının bazı hükümleri şöyle 
Kredili ihracat taahhütlerini kapatmamış şirketlere vergi ve fon affı getiren hüküm, tasarının 39. maddesinde. Madde, "süresi geçtiği halde ihracat taahhütleri kapatılmamış olan kredilere ilişkin Banka ve Sigorta Muameleleri Vergisi'nin BSMV ve Kaynak Kullanımını Destekleme Fonu KKDF kesintisinin asıllarının" toptan eşya - TEFE - enflasyonu ile artırılarak bulunacak tutar üzerinden 6 ayda ve 6 eşit taksitte ödenmesini öngörüyor.Borcun taksitlendirilmesi, yasa gerekçesinde "ödeme kolaylığı" olarak nitelendirilirken, düzenlemenin cezalarla ilgili kısmında af getiriliyor. "BSMV ve KKDF kesintisine ilişkin vergi cezaları, birikmiş gecikme zammı, gecikme faizi ve cezai faizleri terkin edilir silinir " diyen düzenleme, dava aşamasında olan ihtilafları da kapsarken, vergi borcunun silinmesi için davalardan vazgeçilmesi şartı getirildi.Tasarının 56. maddesinde taksitle Hazine taşınmazı alanlara kısmi af getiriliyor. Alıcı yükümlülüğünü yerine getirmediğinde geçici teminatı yakılmayacak. Teminat tahsil edilen tutar düşülerek alıcıya iade edilecek.Kanunun yürürlüğe gireceği tarihten önce belge düzenine uyulmadığı için işyerlerine verilen kapatma cezaları da uygulanmayacak. Para cezasına çevrilmiş cezalarda süre geçmemiş ise tahsilat yapılmayacak.1 Ocak 2004'ten önce yapılan kadastro işlemlerinin yenilenmesi nedeniyle oluşan ancak tahsil edilemeyen harçlarla ilgili vergi cezalarının tamamının da silinmesi öngörüldü. 
IMF'ye 'Yeni af yok' denilmişti 
Yeni vergi yasasındaki afların önümüzdeki hafta başlayacak IMF görüşmelerinde sıkıntı yaratabileceği bildirildi. Hükümet, son niyet mektuplarında "devamlı performans kriteri" olarak "gecikmiş kamu alacakları için yeni bir af yapılmaması" taahhüdünde bulunmuştu. 
Bu arada tasarıdaki ihracat taahhütlü kredilerde 'BSMV ve KKDF kesintisine ilişkin vergi cezaları, gecikme zammı ve faizi ile cezai faizlerinin silinmesine ilişkin düzenlemenin hayali ihracat yapanları da kapsayabileceği ileri sürüldü. 
İhracat taahhütlü krediler, ihracat yapma koşuluyla yarı işlenmiş mal ve hammadde ithal eden şirketlerce kullanılıyor. Bu şirketler BSMV, damga vergisi, KDDF ödemiyor. Taahhüt yerine getirilmediğinde vergi ve fon muafiyeti kalkıyor. 


</TEXT>
</DOC>
