<DOC>
<DOCNO> 245959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko11.html </URL>
<DATE> 2004/06/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Borsa IMF heyetinin çalışmalarını ve Hazine ihalelerini izleyecek... 
</HEADLINE>
<TEXT>

     Borsa'da bu hafta, IMF heyetinin 8. gözden geçirme çalışmaları ve Hazine'nin yarın gerçekleştireceği iki ihalenin sonuçları yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal 100 endeksinin geçen hafta yüzde 2,19 oranında yükselirken, ortalama günlük işlem hacminin 281 milyon dolar seviyesinde gerçekleştiği hatırlatıldı. 
     Raporda, geçen hafta boyunca yaşanan dalgalı seyrin ana sebeplerinin, Tüpraş ihalesinin iptali, YÖK Yasası konusunda hükümetin tutumu, artan petrol fiyatları ve OPEC toplantısı ile Çukurova Grubu'nun Tasarruf Mevduatı Sigorta Fonu'na borcunu erken ödemek için başvuruda bulunması olduğu belirtildi. 
     Bu haftanın gündeminde, Anayasa Mahkemesi'nde Motorlu Taşıtlar Vergisi'ne ilişkin davanın esastan görüşülmesinin, DİE'nin sanayi üretim rakamlarını açıklamasının, Avrupa Parlamentosu seçimlerinin, G-8 ülkeleri toplantısının ve Hazine'nin 3.8 katrilyon lira tutarındaki ödemesinin yer aldığı kaydedilen raporda, ayrıca 11 Haziran'in UFRS ve enflasyona göre düzeltilmiş konsolide bilançoların açıklanmaları için son tarih olması nedeniyle hafta içerisinde hisse bazında hareketler görülebileceği bildirildi. 
     
     HAZİNE İHALELERİ 

     Hazine Müsteşarlığı tarafından yarın, ihraç tarihi 9 Haziran olan ve 10 Kasım 2004'de geri ödemeli, 154 gün vadeli Türk Lirası cinsinden iskontolu Hazine Bonosu ihalesi ve 9 Haziran 2004 ihraç ve 25 Mayıs 2005 geri ödeme tarihli, 350 gün vadeli Türk Lirası cinsinden iskontolu Hazine Bonosu ihalesi düzenlenecek. 
     
</TEXT>
</DOC>
