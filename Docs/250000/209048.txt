<DOC>
<DOCNO> 209048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun31.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depreminin korkunç bilançosu 41 BİN ÖLÜ 
</HEADLINE>
<TEXT>

     İran'ın başkenti Tahran'ın 1000 kilometre güneydoğusundaki Bem kentinde 26 Aralık'ta meydana gelen depremde 41 bin kişinin öldüğü açıklandı. 
     İRNA'nın haberine göre, dini liderlik bürosu başkanı Muhammed Muhammedi Gülpeygani, Bem'de meydana gelen depremde şimdiye kadar 41 bin kişinin öldüğünü ve bu sayının 45 bine yükselme olasılığı bulunduğunu söyledi. 
     Bu arada dini lider Ayetullah Ali Hamaney, depremden sonra bugün ikinci kez Bem kentini ziyaret etti. 
     Bem'de depremden sonra şimdiye kadar ne yapıldığı ve gelecekte neler yapılacağına ilişkin yerel yetkililerle görüşmek üzere kente giden Hamaney'in, depremzedeleri ve hasar görmüş alanları ziyaret edeceği belirtildi. 
     İpek Yolu üzerinde bulunan tarihi kent Bem'de, kimi kaynaklara göre 6,3, kimilerine göre 6,7 büyüklüğündeki depremde ölü sayısı resmi kaynaklar tarafından daha önce 30 bin ila 35 bin olarak açıklanmıştı. 
     
</TEXT>
</DOC>
