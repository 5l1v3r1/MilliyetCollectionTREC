<DOC>
<DOCNO> 212405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo06.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon, ilk yenilgisinde yıkıldı 
</HEADLINE>
<TEXT>

     Kariyeri şampiyonluklarla dolu milli tekvandocu Hamide Bıkçın Tosun, bir Türk sporcuya ilk kez yenilmesine karşın milli formayı kaybetti. 
     Daha önce 1 olimpiyat üçüncülüğü, 1 Dünya Şampiyonluğu, 1 Dünya Kupası Şampiyonluğu, 1 Üniversiteler Dünya Şampiyonluğu, 2 kez de Avrupa Şampiyonluğu kazanan Tosun, 10 gün önce Antalya'da düzenlenen Türkiye Birinciliği'nde de sıkletinde altın madalyaya ulaştı. Ancak milli takım antrenörleri, şubat ayında Azerbaycan'ın başkenti Bakü'de yapılacak Olimpiyat Oyunları elemelerine, bayanlar 57 kiloda götürülecek sporcunun, Tosun ile Zeynep Murat arasında yapılacak seçmeyle belirlenmesine karar verdi. 
     Seçme müsabakalarında Zeynep Murat'a yenilen Tosun, bir Türk sporcuya yaşamında ilk kez yenildi, fakat bu tek yenilgi en büyük ideali olan Olimpiyat Oyunları'na katılma şansını yitirmesine neden oldu. 
     Seçme müsabakasına, büyük bir psikolojik baskı altında çıktığını ifade eden Tosun, müsabaka sırasında da haksızlığa uğradığını savundu. 
     Türkiye Birinciliği'nden önce, Milli Takım Teknik Direktörü Hyo Joo Lee'nin, Olimpiyat Oyunları elemelerine 57 kiloda Zeynep Murat'ı götürmek istediğini öğrendiğini ve bunun moralini bir hayli bozduğunu anlatan Tosun, şöyle konuştu 
     ''Zeynep Murat ile aramızdaki seçme müsabakası, Kurban Bayramı'ndan sonra yapılacaktı fakat öne çekilerek, dün gerçekleştirildi. Müsabakaya, 4 gün içinde 5 kilo vererek çıkmak zorunda kaldım. Ayrıca yine, müsabaka öncesi giydiğim koruyucu yüzünden antrenörüm Lee ile aramızda tartışma çıktı. Bu şartlarda rakibimi, ancak nakavtla yenersem Azerbaycan'a gidebileceğime inandım. Bunu yapmaya çalıştım ancak başaramadım.'' En büyük idealinin Olmpiyat Oyunları şampiyonluğu olduğunu ve gördüğü guatr tedavisinden sonra performansının günden güne yükseldiğini belirten Tosun, ''Şu anda bütün ümidimi kaybettim çünkü Zeynep Murat, Azerbaycan'da ilk 2'ye giremesse, ikimiz için de olimpiyatlara gitme şansı ortadan kalkmış olacak. Bu şartlarda, sporu bırakmayı dahi düşünüyorum'' diye konuştu. 
     
</TEXT>
</DOC>
