<DOC>
<DOCNO> 211688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun31.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "De Soto'nun değiştirilmesi için neden yok" 
</HEADLINE>
<TEXT>

     Kıbrıs Rum Yönetimi lideri Tasos Papadopulos, ''BM Genel Sekreteri Kıbrıs Özel Temsilcisi Alvaro de Soto'nun değiştirilmesi için herhangi bir neden görmediğini'' söyledi. 
     Avrupa Konseyi Parlamenterler Meclisi AKPM genel kurulunun bugünkü oturumunda konuşan Papadopulos, bir basın toplantısı düzenleyerek, gazetecilerin sorularını yanıtladı. 
     Bir gazetecinin, ''Alvaro de Soto'nun yerine başka birinin getirilmesine nasıl bakıyorsunuz '' sorusunu yanıtlayan Papadopulos, ''Bu konu sadece bir ayrıntı. Alvaro de Soto bizim değil, BM Genel Sekreteri'nin özel temsilcisi. Genel Sekreter ona güven duyuyor. Bu nedenle ben değişmesi için bir neden görmüyorum'' dedi. 
     Kıbrıs'ta görüşmelerin başarısızlıkla sonuçlanmasından dolayı Türk tarafını suçlayan Papodopulos, ''Biz yaklaşık 9 aydır görüşmelerin başlaması için bekliyoruz, görüşme masasına gelmek istemeyen Türk tarafı'' iddiasında bulundu. 
     AKPM'nin oturumunda, Başbakan Recep Tayyip Eroğan'ın Kıbrıs ile ilgili açıklamalarını ''kafa karıştırıcı'' olarak değerlendirmesiyle ilgili bir soru üzerine de Rum lider, ''Erdoğan'ın önerisi, çözüm çabalarını ileri değil, geri götürür'' dedi. 
     Papadopulos, bu sabah yaptığı açıklamada, Erdoğan'ın BM Genel Sekreteri Kofi Annan planının ruhuna aykırı hareket ettiğini iddia etmişti. 
     
</TEXT>
</DOC>
