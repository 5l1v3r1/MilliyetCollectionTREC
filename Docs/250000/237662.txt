<DOC>
<DOCNO> 237662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/ekonomi/eko03.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz PC'de işbirliği 
</HEADLINE>
<TEXT>


Microsoft'un CEO'su Steve Ballmer, öğretmenlerin eğitimine yönelik ucuz PC üretimi ve finans konusunda Vestel ile işbirliğine gideceklerini açıkladı 

ŞÜKRÜ ANDAÇ Manisa 

Yazılım devi Microsoft'un CEO'su Steve Ballmer'ın bir günlük Türkiye ziyaretinde ilk durağı Vestel'in Manisa'da bulunan üretim tesisleri oldu. Ballmer, burada Zorlu Holding Yönetim Kurulu Başkanı Ahmet Nazif Zorlu ve şirketin üst düzey yetkilileri tarafından karşılandı. 
Kısa süreli fabrika gezisinin ardından Ballmer ile Zorlu birlikte bir basın toplantısı yaptı. Microsoft ile Vestel'in bundan böyle yeni projelerde işbirliği içinde olacağını belirten Ballmer, "Türkiye'deki bilgi teknolojileri sektörünün gelişmesine katkıda bulunmak istiyoruz. Bu bakımından Vestel ile birlikte önemli bir konumdayız. Üzerimize düşen rolün bilincindeyiz ve gerekeni yapacağız" dedi. 

Önce öğretmenler eğitilecek 
PC'lerin okullarda daha iyi kullanılmasını istiyoruz. Türkiye'deki öğretmenlerin eğitilmesi ile ilgili bir takım çalışmalarımız var. Vestel ile PC'lerde kapsamlı bir işbirliği yapabiliriz. Bu sayede Türkiye'deki kullanıcılara finans konusunda yardımcı olarak uygun fiyatlı bilgisayarlar sunabiliriz" diye konuştu. Microsoft'un Zorlu Grubu ile yapacağı işbirliği kapsamında PC üretiminde Vestel'in, finans alanında ise bir diğer grup şirketi Denizbank'ın adı geçiyor. 
Basın toplantısında konuşan Zorlu Holding Yönetim Kurulu Başkanı Ahmet Zorlu ise, "Microsoft ile Zorlu Grubu ve Vestel olarak bir araya gelirken Türkiye'nin rekabet gücü yüksek bir ülke olması için teknoloji yatırımlarını hızlandırması konusunda çağrı yapmayı hedefledik" dedi. 

Türk öğrencileri dünya çapında Steve Ballmer, Manisa'daki ziyaretinin ardından Başbakan Erdoğan ve bazı bakanlarla görüşmeler yapmak için İzmir'e gitti. Ballmer, "Başbakan'la en iyi ortaklığı nasıl yapabiliriz, onu konuşuyoruz. Türkiye'deki e-devlet, e-eğitim gibi faaliyetler öne çıkıyor. Bu konular üzerinde konuşacağız" dedi. İzmir'de önemli bir Ar-Ge projesine imza atan üniversite öğrencileriyle görüştüğünü belirten Ballmer, bu öğrencilerin geliştirdiği engelliler için ses tanıma teknolojisi destekli çalışmanın dünya çapında bir örnek olduğunu belirti. 

650 bin bilgisayarlık proje Ballmer, Milli Eğitim Bakanlığı'nın öğretmenlere yönelik olarak hazırladığı PC projesiyle ilgili olarak Microsoft'un çalışmalara devam ettiğini söyledi. 
Ballmer, "Öğretmenlerin eğitimi çok önemli. Bu sayede öncelikle öğretmenler bilgisayar kullanımını öğrenecek ardından da öğrencilere öğretecekler" diye konuştu. 
Projeyle birlikte ilk aşamada 120 bin, toplamda da 650 bin öğretmenin uygun koşullarda PC sahibi olması ve uzaktan eğitim desteği verilmesi planlanıyor. Başbakan'la görüşmenin ardından önümüzdeki hafta anlaşmanın açıklanması bekleniyor. 
Ballmer, "Her geçen gün Türkiye'deki iş dünyasının faaliyetlerinden daha çok etkileniyoruz. E-devlet, e-eğitim alanında Vestel ile ortak çalışmalar yapabiliriz" dedi. 


</TEXT>
</DOC>
