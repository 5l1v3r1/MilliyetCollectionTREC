<DOC>
<DOCNO> 227766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/guncel/gun01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin, Kürtçe isim istiyor 
</HEADLINE>
<TEXT>

      AHU COŞKUN İstanbul 
   
   İsimlerini Kürtçe olarak değiştirmek isteyen İHD Genel Başkan Yardımcısı Eren Keskin ve Demokratik Güç Birliği'nin Eminönü Belediye Başkan adayı Kiraz Biçici'nin talepleriyle ilgili davada tanıklar dinlendi. Beyoğlu 2. Asliye Hukuk Mahkemesi'nde dün görülen duruşmaya Keskin ve Biçici katılmazken, avukatları Ruhşen Doğan hazır bulundu. Tanık olarak dinlenen Biçici'nin kuzeni Necati Yaşar, aile içinde "Xeca" ismini kullandığını söyledi. Kocası Celal Biçici de, evde çoğu zaman eşine "Xeca" ismiyle hitap ettiğini kaydetti. 
   Keskin'in tanığı Doğan Genç ise, "Kendisini tanıdığımdan beri "Xezal" adını kullanıyor. Yalnızca resmi dairelerde diğer adını kullanmaktadır" dedi. 
   Beyoğlu Cumhuriyet Savcısı Mustafa Beyaslan, bu isimlerin içinde alfabemizin dışındaki harflerin yer aldığını belirterek, taleplerin kabul edilemeyeceğini ifade etti. Mahkeme, avukat Doğan'ın, dosyadaki Nüfus ve Vatandaşlık Genel Müdürlüğü'nün genelgesini incelemek için süre talebini uygun görerek duruşmayı erteledi. 
   
   
   
   
</TEXT>
</DOC>
