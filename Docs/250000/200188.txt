<DOC>
<DOCNO> 200188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun07.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT Taliban ve El Kaide militanları Türkiye'den Irak'a girecek 
</HEADLINE>
<TEXT>

     Irak'taki ABD ve koalisyon güçlerini hedef alan saldırıların arkasında oldukları belirtilen Taliban ve El kaide militanlarının, Avrupa'da organize olduktan sonra, Suriye ve Türkiye üzerinden Irak'a her an gidebilecekleri iddia edildi. 
     The New York Times'ta yer alan habere göre, İtalya, Almanya, Fransa, İspanya İngiltere ve Norveç'te yapılandırılan "asker toplama" şebekesi, Irak'a geçmeye çalışan yüzlerce gence yardım etti. Bu organizasyonlar, yüksek kaliteli sahte belgeler, eğitim, para sağladılar ve Irak'a sızmak için güvenli güzergahları belirlediler. 
     Gazetenin, konuyla ilgili uzmanlara dayanarak verdiği bilgilere göre, yaşanan bu gelişme, "genç Müslüman militanların" Irak için eğitilmesine yönelik çalışmaların, son aylarda daha iyi organize olduğunu ve daha iyi koordine edildiğinin de işareti olarak ortaya çıkıyor. 
     Gazete, İtalyan yetkililere dayanarak, bu yeni şebekenin, Taliban ve El Kaide güçlerinin, 2001 sonbaharında ABD önderliğindeki müttefik güçlerince yenilmesinin ardından, Afganistan ve Pakistan'daki savaşçıları kaçırmak için yeraltında çalışmalara başladığını yazdı. Buna göre, Avrupa ve Kuzey Amerika'dan gençlerin de dahil olduğu örgüt üyelerinin bu hareketi, geçen yılın son dönemlerinden itibaren Irak'taki yeni cepheye yönlendi. Haberde, "Ağustos ve Eylül ayında insanların Türkiye ve Suriye'nin Irak sınırına yoğunlaştığı ve bu kişilerin, Irak'a girmelerinin çok kolay ve çok yakın olduğu" iddiası da yer aldı. 
     
</TEXT>
</DOC>
