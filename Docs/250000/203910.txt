<DOC>
<DOCNO> 203910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun29.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Partiler esneklik göstermeli" 
</HEADLINE>
<TEXT>

     KKTC Cumhurbaşkanı Rauf Denktaş, partilerin esneklik göstermesi halinde hükümet kurmada uzlaşabileceklerine inandığını söyledi. 
     Cumhurbaşkanı Denktaş, 14 Aralık seçimlerinin ardından meclise giren dört siyasi partinin liderleriyle ikinci tur görüşmelerinin ardından yaptığı açıklamada, liderlere, geniş tabanlı bir hükümet kurulmasını telkin ettiğini, içinde bulunulan kritik aşamada 4 partinin katılacağı geniş tabanlı bir hükümetin Kıbrıs Türkü için en yararlı olacağını kaydetti. 
     Partilerin Kıbrıs konusunun çözümünde anlaşarak bir hükümet kurmak istediğini ve bunda da haklı olduğunu dile getiren Denktaş, ''Biraz esneklik gösterebilirlerse anlaşabilirler'' dedi. 
     Cumhurbaşkanı Denktaş, meclisin Cuma günü yapacağı yeminin ardından, liderlerle kısa bir görüşme yapacağını ve sonra da görevlendirmeyi yapacağını bildirdi. 
     Rumların Avrupa Birliği'ne, siyasi maksatla ve Türkiye'nin Kıbrıs üzerindeki haklarını ortadan kaldırmak için müracaat ettiğine işaret eden Denktaş, AB'ye girilirken, Kıbrıs Türkünün haklarının ve Türkiye'nin 1960 anlaşmalarına dayanan haklarının korunması gerektiğinin altını çizdi. 
     Annan planı konusundaki açıklamasını, bazı gazetelerin maksatlı olarak ''Denktaş, Türkiye'ye rest çekti'' diye yansıttığını belirten Denktaş, kendisinin nelerin pazarlığının yapılacağını göstermeye çalıştığını kaydetti. 
     Müzakerelerden önce bir ön görüşmenin veya dolaylı görüşmenin yapılarak, tarafların neleri ele alacağının belirlenmesi gerektiğini ifade eden Denktaş, bunun için beklediklerini, ama ısrarla üzerlerine gelindiğini söyledi. 
     Denktaş, müzakerelerden kaçmadıklarını, müzakerelerin tıkandığı noktaların belli olduğunu ifade ederek, bu tıkanıklığı aşmak için ön görüşme gerektiğini söyledi. Denktaş, ön görüşme yapılmadan müzakerelere başlanması halinde, ''tıkanılan yer geldiğinde görüşmelerin yeniden tıkanacağını'' kaydetti. 
     Cumhurbaşkanı Denktaş, bir soru üzerine, Ankara'ya ziyaretinin henüz netleşmediğini, ''Ankara çağırınca gideceklerini'' belirtti. 
     Denktaş, başka bir soruya karşılık, milletvekili transferinin ahlaka uymadığını ve böyle bir şeye sıcak bakmadığını vurguladı. 
     
</TEXT>
</DOC>
