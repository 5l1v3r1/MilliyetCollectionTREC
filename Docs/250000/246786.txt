<DOC>
<DOCNO> 246786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun43.html </URL>
<DATE> 2004/06/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
AB'den Türkiye'ye Rumlarla gümrük birliği baskısı... 
</HEADLINE>
<TEXT>

     Kıbrıs Rum kesiminin, 17-18 Haziran'da yapılacak AB zirvesi sonunda yayımlanacak bildiride, Türkiye'ye ilişkin ifadelerde değişiklik yaptırma çabaları sürüyor. 
     AB üyesi 25 ülkenin Brüksel'deki daimi temsilcilerinden oluşan Daimi Temsilciler Komitesi COREPER , bugünkü toplantısında zirve öncesi hazırlıkları sürdürürken, zirve sonunda yayımlanacak ortak bildiri konusunu da tartıştı. 
     COREPER kaynakları, AB'ye yeni üye olan 10 ülkeden 9'u ile Gümrük Birliği çerçevesinde temaslarını kuran Türkiye'nin Kıbrıs Rum kesimini tanımamasından kaynaklanan sorunların aşılması için Ankara'ya çağrı yapılacağını, Rumların bu konuda ısrarcı olduğunu belirtiyorlar. 
     Elde edilen bilgilere göre, Kıbrıs Rum kesiminin talebi üzerine, AB Komisyonu Ankara ile konu hakkında temasa geçecek. Yetkililer, Ankara'ya verilecek mesajda, ''Türkiye'den, sorunun aşılması için başarılı bir sonuca ulaşılması konusunda işaret beklendiğinin'' ifade edileceğini belirtiyorlar. 
     COREPER kaynakları, Kıbrıs Rum kesimiyle Gümrük Birliği alanındaki sorunların aşılması konusunda Türkiye'den beklentiler olduğunu, zirve sonuna kadar bu konuda ilerleme sağlanmadığı takdirde, sorunun ortak bildiriye yansıtılacağını kaydettiler. 
     AB ile 1996'dan beri Gümrük Birliği Anlaşması çerçevesinde ilişkileri bulunan Türkiye, 10 yeni üye ülkenin 9'uyla bu anlaşmayı uygulayacağını belirtmiş, Kıbrıs Rum kesimini tanımadığı gerekçesiyle bu anlaşmanın dışında tutmuştu. 
     COREPER toplantısından sonra basına sızan bilgilere göre, AB'nin Rum Temsilcisi, Türkiye'nin 25 ülkeden birini dışladığını, AB'nin ise bu duruma seyirci kalarak ilkelerini savunmadığını ileri sürmeye devam ediyor. 
     
</TEXT>
</DOC>
