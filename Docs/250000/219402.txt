<DOC>
<DOCNO> 219402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/yas04.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 13 doktora 'sperm davası' 
</HEADLINE>
<TEXT>

   Başkalarından sperm alıp hastalarını hamile bıraktıkları iddia edilen Balcalı Hastanesi'nden 13 doktor hakkında, 27 ay sonra dava açıldı 
      NEŞET KARADAĞ, TUNCAY DAĞLI Adana DHA 
   
   Muayenehanesine gelen özel hastalarını, görevli olduğu Çukurova Üniversitesi ÇÜ Tıp Fakültesi Balcalı Hastanesi'nin olanaklarını kullanarak ve başkalarından aldığı spermleri naklederek hamile bırakmakla suçlanan Kadın Hastalıkları ve Doğum Anabilim Dalı öğretim üyesi Prof. Dr. İsmet Köker'le aynı bölümde görev yapan 12 doktor hakkında 27 ay sonra dava açıldı. Sperm skandalı iddiaları üç yıl önce basında yer alınca, ÇÜ Rektörlüğü soruşturma başlattı. 
   Komisyon Köker'i üç ay görevden uzaklaştırıp yargılanmasını talep etti, ancak aynı bölümde doktora yapan 12 doktor için bu istekte bulunulmadı. Köker, hakkındaki "lüzum-u muhakeme" kararına Danıştay'da itiraz etti. Danıştay 2. Dairesi de, Köker'le görev yapan, ancak doktoralarını tamamladıktan sonra değişik illere tayinleri çıkan Dr. Cem Cengiz, Dr. Özgür Kayaselçuk, Dr. Mustafa Şiş, Dr. Ümit Altıntaş, Dr. Özkan Yılmaz, Dr. Nihat Kataya, Dr. Reşat Mısırlıoğlu, Dr. Abdi Oğuz, Dr. Erdal Candan, Dr. Ayhan Coşkun, Dr. Önel Cemiloğlu, ve Dr. A. Hakim Arısoy'un da Asliye Ceza Mahkemesi'nde yargılanmasına oybirliğiyle karar verdi. 
   
   Üç yıl hapis isteniyor 
   Karar yazısında, 13 doktorun 1996 - 2001 arasında mevzuata aykırı olarak 'heterolog artifisyel inseminasyon' spermin erkekten alınıp kadının cinsel organına bırakılması uygulaması yaptığı, yapılmasına yardım edip göz yumduğu belirtildi. Danıştay, 19 Eylül 2003'te 13 doktorun 'görevi kötüye kullanmak' suçlamasıyla yargılanmalarını istedi. Rektörlük bu kararı, gereği için Adana Cumhuriyet Savcılığı'na gönderdi. 
   Dosyayı inceleyen Adana Cumhuriyet Savcısı, doktorlar hakkında TCK'nın 240. maddesi uyarınca üç yıla kadar hapis ve memuriyetten men cezası istemiyle Adana 4. Asliye Ceza'da dava açtı. 
   
   'Öğrencilerden sperm alındı'    Skandal patlak verdikten sonra ifade veren Başasistan Dr. Şiş ile hemşire F.K., çiftlerin çoğunun durumu bildiğini, erkeklerin 'kısırlık konusunda onurları kurtulduğu için' kabullendiğini söylemişti. Şiş, Köker'i suçlayarak şunları söyledi "Hocamız bu konuda diğer asistanlar ve personel gibi beni de kullanmak istedi. Ancak yasal olmadığı için karşı çıkınca, 'Senin ayağını bu bölümden keserim' diyerek tehdit etti. Tıp fakültesi öğrencilerinin yanı sıra hastanede görevli bazı kişilerden sperm alındığı gibi, hastalar dışarıdan da tüp içerisinde sperm getiriyordu. Bu spermler kayıt altına alınmadan işleme tabi tutulup hocanın muayenehanesine gönderiliyordu." 
   
   
</TEXT>
</DOC>
