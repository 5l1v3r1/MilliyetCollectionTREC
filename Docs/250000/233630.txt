<DOC>
<DOCNO> 233630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas04.html </URL>
<DATE> 2004/04/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
'İsa'nın Çilesi'ne ABD televizyonlarından ambargo .. 
</HEADLINE>
<TEXT>

     Yılın en büyük gişe hasılatını yapmasına rağmen Mel Gibson'ın yönettiği ''The Passion of the Christ - İsa'nın Çilesi'' isimli filmin, Amerika'nın en büyük televizyon kanallarında yayınlanmasının ihtimal dahilinde olmadığı bildirildi. 
     Gibson'ın sahibi olduğu Icon Productions'ın filmi bir süredir televizyon kanallarına pazarlamaya çalıştığı ancak ABD'deki dört büyük televizyon kanalı olan ABC, CBS, NBC ve Fox'un filmi yayınlamayı reddettiği bildirildi. Bu televizyon kanallarından sadece ABC, teklifi reddettiğini doğruladı. 
     Filmde yer alan ve Hz. İsa'nın çarmıha gerildiğini gösteren kanlı sahnelerin çok fazla şiddet içerdiği için yayıncıları korkuttuğu, yayıncıların özellikle Janet Jackson vakasından sonra televizyonları yakın takibe alan hükümet yetkililerinden endişe duydukları iddia edildi. 
     İçerdiği şiddetten ötürü filmin yayınlanmasının televizyon kanallarına ağır bir yük getirebileceği belirtilirken, bu durumun reklam verenler üzerinde de baskı yaratabileceği yorumları yapılıyor. 
     Fox televizyonu eğlence programları şefi Gail Berman, bu konuda karar verebilmek için yayın standartları departmanının değerlendirme sonuçlarını beklediklerini açıklarken, televizyon kanallarının filme başlangıçta soğuk durmalarının bir pazarlık taktiği olabileceği yorumları da yapılıyor. 
     Televizyon kanallarının filmin içerdiği şiddet sahnelerinden ziyade, özellikle Yahudileri rahatsız ettiği için tartışmalı filmi yayınlamaktan çekindikleri kaydediliyor. NBC televizyonunun 1997 Şubat'ında benzer şiddet sahneleri içeren ve bir soykırım hikayesi olan ''Schindler'in Listesi'' isimli filmi yayınladığını hatırlatan uzmanlar ise bu tavrın bir çifte standart olduğunu ifade ediyorlar. ''Schindler'in Listesi''ni araya reklam almaksızın yayınlayan NBC, 65 milyon insanın bu filmi görmesini sağlamıştı. 
     Filmin, film içerikleri genelde kendileri için sorun yaratmayan kablo üzerinden yayın yapan kanallara da pazarlanmaya çalışıldığı belirtilirken, HBO kanalı yöneticilerinin gelecek yılki film yayın programlarının belirlendiği için bu filme ilgi göstermediği ifade ediliyor. Showtime, filmi yayınlamayı düşünmediğini açıklarken, ödemeli kablo yayını yapan Starz bu konuda henüz karar vermediklerini kaydetti. 
     Muhafazakar medya denetleme grubu, Ebeveyn Televizyon Konseyi PTC kurucusu Brent Bozell ise yaptığı açıklamada, televizyon kanallarını eleştirerek, ''Şayet televizyon kanalları 'İsa'nın Çilesi'ni rahatsız edici sahnelerden dolayı geri çevirirlerse bu, diğer filmlerdeki şiddet sahnelerini sorun yapmayan kanallar için ciddi bir çifte standart olacaktır'' dedi. 
     Şiddet içeren filmler yayınlamamaları konusunda televizyon kanallarını sürekli olarak uyaran PTC, bütün üyelerine 'İsa'nın Çilesi'' filmini görmeleri için sinemaya gitme çağrısında bulunmuştu. 
     Bozell, filmin şiddet içeriyor olabileceğini ancak bugüne kadar yapılmış en güzel, en güçlü ve öğretici bir film olduğunu ifade ediyor. 

     
</TEXT>
</DOC>
