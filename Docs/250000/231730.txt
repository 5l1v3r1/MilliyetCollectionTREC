<DOC>
<DOCNO> 231730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo11.html </URL>
<DATE> 2004/04/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Galatasaray, Denizlispor'u yenerek kötü gidişini durdurmak istiyor... 
</HEADLINE>
<TEXT>

     Tarihinin en kötü sezonlarından birisini geçiren Galatasaray, kötü gidişine yarınki Denizlispor maçıyla son vermek istiyor. 
     Birinci Süper Futbol Ligi'ndeki son 5 maçını da yitirerek, 46. sezonunu geçiren lig tarihindeki en kötü performansını ortaya koyan sarı-kırmızılılar, ligin flaş takımı Denizlispor önünde bu seriye son vermek amacında. 
     
     PUANA HASRET KALDILAR 

     Galatasaray, ligdeki son 5 maçında rakiplerinden tek puan bile alamadı. 
     Ligin 24. haftasında İstanbul'da Adanaspor'u 3-2 yenen sarı-kırmızılı ekip, daha sonra yaptığı maçlarda Akçaabat Sebatspor, Çaykur Rizespor ve Beşiktaş'a aynı skorlarla 2-1, Samsunspor ve Ankaragücü'ne de 1-0'lık skorlarla yenildi. 
     
     HAGI, PUANLA TANIŞMAK İSTİYOR 

     Fatih Terim'in yerine göreve getirilen teknik direktör Gheorghe Hagi, takımının başında sahaya çıktığı 3 maçta da henüz puanla tanışamadı. 
     Hagi yönetimindeki Galatasaray, Samsunspor ve Ankaragücü'ne 1-0, Beşiktaş'a da 2-1 yenildi. 
     Rumen teknik adam, yarınki Denizlispor maçında ilk galibiyeti ve puanları almak amacında. 

     
</TEXT>
</DOC>
