<DOC>
<DOCNO> 208662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/ekonomi/eko05.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aycell ve Aria yabancı güveni için birleşiyor' 
</HEADLINE>
<TEXT>

   Ulaştırma Bakanı Binali Yıldırım, Aycell ve Aria'nın birleşmesinin arkasında, yabancı sermayenin güven duygusunu yenileme amacının yattığını söyledi 
      ANKARA Milliyet 
   
   Ulaştırma Bakanı Binali Yıldırım, Türkiye'ye bir seferde 3 milyar dolar yabancı sermaye getiren Aria ile Türk Telekom'un GSM operatörü Aycell'in birleşmesi için atılan adımların yabancı sermayeye yönelik güven duygusunu yenilemek ve Aria'nın Türkiye'de kalmasını sağlamak amacını taşıdığını söyledi. 
   Hazine Müsteşarlığı'nın Türk Telekom'daki bazı yetkilerinin Ulaştırma Bakanlığı'nca kullanılmasını öngören ve Aycell - Aria birleşmesinin usul ve esaslarına ilişkin düzenlemeleri içeren yasa teklifi, TBMM Plan ve Bütçe Komisyonu'nda kabul edildi. 
   
   'Rekabet edebilecek' 
   Bakan Yıldırım, komisyonda yaptığı konuşmada, Aria'nın, Telekomünikasyon Kurumu aleyhine 4.2 milyar dolarlık tahkim davası açtığını anımsattı. Yıldırım, birleşmeyle ülkenin tahkimden kurtulacağını kaydetti. 
   Birleşmeyi, yabancı sermayenin Türkiye'de kalması açısından önemsediklerini anlatan Yıldırım, "Yabancı sermaye Türkiye'ye gelmiyor, çünkü güvenmiyor. Kaza olmadan önlem alıyoruz" dedi. Yıldırım, zarar eden iki operatörün birleşmesiyle ortaya çıkacak yeni operatörün, pazarda rekabet edebileceğini söyledi. Yıldırım, bir cep telefonu operatörünün zarardan kurtulabilmesi için pazarın yüzde 20'sine sahip olması gerektiğini vurguladı. Bu da yaklaşık 5 - 6 milyon aboneye denk düşüyor. 
   
   Yüzde 20'si İş Bankası'nın 
   Yıldırım, komisyon üyelerinin birleşmeyle ilgili pek çok konunun gizli kaldığı yönündeki eleştirileri üzerine bu tür birleşmelerde birleşme öncesi gizlilik anlaşması yapıldığını söyledi. 
   Yıldırım, pazarlıklara başlarken yeni şirkette Aycell'in payının yüzde 51, İş - TIM'in payının ise yüzde 49 olarak belirlenmesinin öngörüldüğünü kaydetti. Yıldırım, pazarlıklar sonunda İş Bankası'nın da ayrı bir ortak olarak gündeme geldiğini ve yüzde 20'lik paya sahip olduğunu söyledi. 
   
   'İtalyanlar'ın Aria'daki payı yüzde 70'e ulaştı'    Ulaştırma Bakanı Binali Yıldırım, GSM operatörü Aria'nın sahibi olan İş Bankası - Telecom Italia Mobil'in TIM kurduğu İş - TIM'de, TIM'in payının sermaye katkıları sonucu yüzde 70'e ulaştığını açıkladı. Yıldırım, yasalara göre Türkiye'de, cep telefonu operatörlerinde, yabancı ortağın payının en fazla yüzde 49 olmasının öngörüldüğünü vurguladı. Ancak, fiili durumun pek de böyle olmadığını anlatan Yıldırım, Aria markasıyla faaliyet gösteren İş - TIM'de, başlangıçta yüzde 49 olan İtalyanlar'ın payının sermaye katkıları sonucu yüzde 70'e çıktığını açıkladı. 
   
   
</TEXT>
</DOC>
