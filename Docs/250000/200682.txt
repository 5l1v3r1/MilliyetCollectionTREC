<DOC>
<DOCNO> 200682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur26.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükşehirlerin sınırları genişliyor... 
</HEADLINE>
<TEXT>

     Büyükşehirlerin sınırlarını yeniden belirleyen kanun teklifi, TBMM İçişleri Komisyonu'nda kabul edildi. 
     AK Parti İstanbul Milletvekili Mustafa Baş'ın ''3030 Sayılı Büyükşehir Belediyelerinin Yönetimi Hakkında KHK'nin Değiştirilerek Kabulü Hakkında Kanunun Bazı Maddelerinin Değiştirilmesi ve Bazı Geçici Maddelerin Eklenmesi''ne ilişkin kanun teklifi, değiştirilerek kabul edildi. 
     
     TEKLİFTE NELER VAR 

     Teklif, 16 büyükşehir belediyesinin sınırlarını genişletiyor. Büyükşehirlerde şehrin adı ile bir ''büyükşehir'', büyükşehir dahilindeki ilçelerde ilçelerin adını taşıyan ''ilçe belediyeleri'', büyükşehir dahilindeki beldelerin adını taşıyan ''ilk kademe belediyeleri'' kurulacak. 
     Merkez ilçeler, bu kanunun uygulanması bakımından ayrı bir ilçe sayılacak ve bu ilçenin büyükşehir belediyesi içinde kalan kısmında ''merkez ilçe belediyesi'' kurulacak. 
     İl ve merkez ilçe adı farklı olan büyükşehirlerde, merkez ilçe belediyesi daha önce ikiye bölünmüşse iki belediye birleştirilerek merkez ilçenin bilinen adıyla yeni bir belediye kurulacak. Birleşen belediyelerin malvarlıkları, personel, araç ve gereçleri ile borç ve alacakları yeni kurulan belediyeye devredilecek. 
     
     NÜFUS VE MESAFEYE GÖRE 

     Nüfusu 5 milyondan fazla veya valilik binası başlangıç sayılarak il merkezinin, en uzak ilçelerin belediye sınırına 50 kilometreden az mesafesi olan büyükşehirlerde il mülki sınırı valilik binası merkez kabul edilmek üzere nüfusu 2 milyondan 5 milyona kadar olan büyükşehirlerde de 50 kilometre yarıçaplı nüfusu 1 milyondan 2 milyona kadar olan büyükşehirlerde de 30 kilometre yarıçaplı, nüfusu 1 milyondan aşağı olan büyükşehirlerde 25 kilometre yarıçaplı dairesel alanlar içinde kalan ve o il sınırı içinde bulunan alanlar büyükşehir belediye sınırı olacak. 
     Bu sınırlar içinde kalan tüm ilçeler ''büyükşehir ilçe belediyeleri'', tüm beldeler ''ilk kademe belediyeleri'' sayılacak. İlçenin mülki idare sınırları ve mücavir alan sınırları ile beldelerin belediye ve mücavir alan sınırları büyükşehirlerin belediye sınırı olacak. Bu sınırlar içinde kalan köyler, ilgili ilçe ve ilk kademe belediyelerine bağlı mahalle statüsüne dönüşecek, ancak orman köyleri kendi statülerini koruyacak. 
     Belirtilen mesafeler içerisinde büyükşehir belediyesine bağlanan ilçe ve ilk kademe belediyelerinin mülki idare sınırları ile mücavir alan sınırları içerisinde kalan köyleri, bu mesafelerin dışına taşınsa da büyükşehir belediyesinin belediye sınırları içine alınacak. 
     Bağlı bulunduğu ilçe veya belde merkezinin belirtilen mesafeler dışında kalması halinde, bu ilçe ve beldelerin büyükşehir sınırları içinde kalan köyleri büyükşehir belediye sınırları dışında bırakılacak. 
     Düzenlenmenin yürürlüğe girdiği tarihte büyükşehir belediyelerine yeni katılan ilçe ve ilk kademe belediyelerinin 3030 sayılı yasa kapsamında kalan gayrimenkul, tesis ve araçları 3 ay içinde ilgili büyükşehir belediyesi devredilecek. Devir işlemleri için Vali'nin başkanlığında ilçe ve ilk kademe belediyeleri arasında dağıtım komisyonu oluşturulacak. 
     Büyükşehir belediye sınırları içerisinde kalan ilçe ve ilk kademe belediyelerine hangi köylerin mahalle olarak katılacağı, kanunun yayımı izleyen en geç 7 gün içerisinde ilgili valilikler tarafından tespit edilecek. 
     
     İSTANBUL VE KOCAELİ'NİN TÜMÜ 

     Teklifin yasalaşması halinde 16 büyükşehir belediyesinin tümünün sınırları değişecek. Teklifteki nüfus ve mesafeler gözönünde bulundurulduğunda İstanbul'un nüfusu itibarıyla, Kocaeli'nin ise getirilen mesafe nedeniyle il sınırları, büyükşehir belediye sınırı olacak. 
     İstanbul'daki 32 ilçe ve 72 belde, Büyükşehir sınırları kapsamına alınacak. Silivri, Sultanbeyli, Çatalca, Büyükçekmece ve Şile, Büyükşehir Belediyesi sınırı içine girecek yeni ilçeler olacak. 
     Ankara'da Çubuk, Elmadağ, Akyurt ve Kazan ile 13 belde Büyükşehir belediyesinin sınırına dahil olacak. 
     Adana'da ise 16 belde Büyükşehir'e bağlanacak, 40 köy ise mahalle sayılacak. İncirlik de Büyükşehir sınırı içine girecek. 
     Yapılan düzenleme ile beldelerdeki imar planları da büyükşehir belediyelerinden geçecek. Ayrıca, seçimlerde ilk kademe belediyesi olarak bağlanan beldelerde yaşayanlar, bağlı oldukları büyükşehir belediyesi için oy kullanacak. 
     
     ''SEÇİM ÖNCESİ'' TARTIŞMASI 

     İçişleri Bakanı Abdülkadir Aksu, teklifin 3030 Sayılı Yasa'nın eksikliklerini gidermeyi amaçladığını belirterek, mücavir alan içindeki yerel yönetimlerin ortaya çıkarabileceği sorunların yasa hazırlanırken gözardı edildiğini söyledi. Büyükşehirlerin hala göçün hedefi olduğunu belirten Aksu, teklifle büyükşehirlerin 25 yıllık gelişimi ve hukuki durumunun korunmasının amaçlandığını kaydetti. 
     Yerel Yönetimler Reformu hazırlıklarının tamamlandığını ve Bakanlar Kurulu'nda ele alınacağını ifade eden Aksu, Kamu Yönetim Temel Yasa Tasarısı'nın da TBMM'ye sevkedilmek üzere olduğunu vurguladı. Aksu, teklifle getirilen düzenlemelerin ise ''elzem'' olduğunu söyledi. 
     Komisyon'daki görüşmelerde, AK Parti'li milletvekilleri düzenlemeyi savunurken CHP Kocaeli Milletvekili Sefa Sirmen dışındaki CHP'li üyeler ise düzenlemenin ''seçim öncesinde yapılmasına'' karşı çıkarak, Yerel Yönetimler Reformu ile birlikte ele alınması gereğini savundu. 
     CHP Kocaeli Milletvekili Sefa Sirmen, düzenlemenin yapılması için 10 yıldan beri mücadele ettiğini belirtirken, CHP İzmir Milletvekili Hakkı Ülkü ise 3 bin 200'den fazla belediyenin bulunmasına rağmen 16 belediyenin sorununun masaya yatırıldığını, bu nedenle düzenlemeden ''politik endişe'' duyduğunu kaydetti. 
     Adana Büyükşehir Belediye Başkanı Aytaç Durak, Ankara Büyükşehir Belediye Başkanı Melih Gökçek ile Gaziantep Belediye Başkanı Celal Doğan düzenlemeyi destekleyerek, seçimlerden önce mutlaka yasalaşması gerektiğini savundu. Durak, 25 milyon insanı ilgilendiren bir düzenlemenin yerel seçimlerden önce çıkmaması halinde sıkıntı yaratacağını savunarak, ''Bize bu eziyeti çektirmeyin'' dedi. 
     Celal Doğan, il sınırlarının belediye sınırı olarak kabul edilmesi gerektiğini belirterek, mutlaka seçimden önce çıkarılmasını, aksi taktirde belediye başkanları için müktesep hak doğacağını savundu. 
     Melih Gökçek ise Büyükşehirlerin kenarında mücavir alanlarda çarpık yapılaşmaya dikkati çekerek, ''Esenboğa yolu elden çıkmıştır'' dedi. 
     
</TEXT>
</DOC>
