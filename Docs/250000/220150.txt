<DOC>
<DOCNO> 220150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/guncel/agun.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula'da kondu yarışı 
</HEADLINE>
<TEXT>

   Tuzla'da Formula 1 yarışlarının yapılacağı arazi, 'pist manzaralı' kaçak yapılar ve satılık arazi tabelalarıyla doldu. Yıkımdan yıkıma koşan jandarma ise çaresiz... 
      Bülent Özdemir 
   
   Tuzla Tepeören köyü mevkiinde İstanbul Grand Prix'sinin yapılacağı pistin inşaatı tüm hızıyla sürerken, bölgeden rant kapma peşinde olan gecekonducular ile onlara engel olmaya çalışan jandarma arasında büyük mücadele yaşanıyor. 
   Tepeören, Akfırat ve Ballıca arasında yapımına başlanan Formula 1 pistinin, 2004 sonunda tamamlanması planlanıyor. Ağustos 2005'te ilk yarışın yapılacağı pistin bitirilmesi için 1000'in üzerinde kişi çalışıyor. Toplam 2400 dönüm arazideki Formula alanında yarış pisti dışında, otopark, oteller, konaklama evleri, atölyeler, yedek parça üniteleri gibi bölümler de bulunacak. Bölgeye büyük bir hareketlilik getirecek olan İstanbul Grand Prix'si bazı fırsatçıları da harekete geçirdi. 
   
   Jandarma timi yıkım ringinde 
   İstanbul'un içme suyunun yüzde 35'inin sağlandığı Ömerli Barajı'na yakınlığı nedeniyle İSKİ İçme Suyu Havzaları Koruma ve Kontrol Yönetmeliği gereğince koruma altında olan araziler, aynı zamanda Orman Yasası'na tabi. "Ekilebilir toprak" olarak belirlenen bölgenin hemen her yerinde satılık arazi tabelalarına rastlamak mümkün. Formula 1 pistinin bu alanda yapılacağının açıklanmasının ardından, köylüden arsa satın alanlardan ellerini çabuk tutanlar, ev ve villaları çoktan inşa etti. 
   Jandarma Çevre Koruma Müdürlüğü, diğer arazilerin talan edilmemesi için bölgeyi denetim altına aldı. İlk olarak pist arazisi üzerindeki kaçak yapılar yıktırıldı. Hemen ardından tesislerin çevresini talan eden fırsatçılara karşı önlem alındı. Yeni inşaatları tespit eden timler, yaklaşık 80 kaçak yapının yıktırılmasını sağladı. Timler sürekli ring halinde bulunduruldu. 
   Ancak arazi sahipleri, jandarmayı atlatmanın yolunu bulmakta gecikmedi. Tellerle çevirdikleri arsalara prefabrik evler yerleştirmeye başladı. Evlerin önlerine besicilik yaptıkları izlenimi vermek için kümes hayvanları ve büyükbaş hayvanlar koydular. Yolu dahi olmayan bu evlerin önünden çok yakında, "pistlerin hızlı çocukları" Michael Schumacher, Kimi Raikkonen, Jarno Trulli, Rubens Barrichello ve Juan Pablo Montoya gibi pilotlar geçecek. 
   
   'Yerel yönetimler göreve' 
   Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, formula alanı olarak ilk başta Olimpiyat Stadı çevresinin düşünüldüğünü ancak bölgedeki çarpık yapılaşma nedeniyle buradan vazgeçildiğini söyledi. Tahincioğlu, 1.5 milyardan fazla insanı ekran başına çeken F - 1'in Türkiye için çok büyük bir tanıtım fırsatı olduğunu belirterek, şunları söyledi 
   "Jandarma bölgede alkışı hak edecek bir sorumlulukla çalışıyor. Dünyaya, Türkiye'nin en güzel görüntülerini sunmak istiyoruz. Gecekonduların bu bölgeye girmemesi için yoğun bir çaba harcıyoruz. Aynı duyarlılığı yerel yönetimlerden de bekliyoruz." 
   
   Besicilik kamuflajı    Tuzla Tepeören mevkiindeki Formula 1 arazisinin talan edilmemesi için jandarma sıkı güvenlik önlemleri aldı. Bölgedeki 80 kaçak inşaat yıktırıldı. Ancak bazı fırsatçılar tellerle çevirdikleri arazilere büyükbaş hayvanlar koyup besicilik görüntüsü altında prefabrik evler inşa ediyor. Satılık arsa tabelaları ise kaçak yapılaşmanın ulaştığı boyutu sergiliyor. 
   
   
   
</TEXT>
</DOC>
