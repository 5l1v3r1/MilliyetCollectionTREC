<DOC>
<DOCNO> 236488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo04.html </URL>
<DATE> 2004/05/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Beşiktaş, ligde 4, deplasmanda 7 maçtır galip gelemiyor... 
</HEADLINE>
<TEXT>

     Ligden düşmesi haftalar önce kesinleşen Adanaspor'a da yenilerek, sezonun bitimine 2 hafta kala havlu atan Beşiktaş, galibiyete hasret kaldı. 
     Ligde yaptığı son 4 maçta galip gelemeyen Beşiktaş, İstanbul dışında oynadığı son 7 maçta da 3 puan kazanamadı. 
     28. haftada Galatasaray'ı 2-1 yendiği maçın ardından yaptığı son 4 karşılaşmada 3 puan yüzü göremeyen Beşiktaş, bu süre içinde Gençlerbirliği ve Konyaspor ile 2-2 berabere kalıp, Fenerbahçe'ye 3-1, Adanaspor'a da 1-0 yenilerek, toplam 10 puan yitirdi. 
     
     KAHIR DOLU DEPLASMANLAR 
     İstanbul dışında yaptığı maçlarda son galibiyetini ligin 19. haftasında, 1 Şubat 2004'te Bursa'da 1-0'lık sonuçla alan Beşiktaş, daha sonra Anadolu'da yaptığı 7 maçta da galip gelemedi. 
     Cezası nedeniyle İzmit İsmetpaşa Stadı'nda yaptığı İstanbulspor maçını da 2-1 yitiren Beşiktaş, bu süre içinde rakip sahada yalnızca Atatürk Olimpiyat Stadı'nda Galatasaray'ı 2-1 yenebildi. 
     Beşiktaş'ın İstanbul dışında oynayıp da galip gelemediği 3 aylık dönemdeki 7 lig maçında aldığı sonuçlar şöyle 
     Ankaragücü-Beşiktaş 1-1. 
     Malatyaspor-Beşiktaş 0-0. 
     Beşiktaş-İstanbulspor 1-2 İzmit'te . 
     Trabzonspor-Beşiktaş 3-0. 
     Diyarbakırspor-Beşiktaş 3-1. 
     Konyaspor-Beşiktaş 2-2. 
     Adanaspor-Beşiktaş 1-0. 
     
</TEXT>
</DOC>
