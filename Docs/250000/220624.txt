<DOC>
<DOCNO> 220624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/siyaset/siy20.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Pratisyen hekimler diplomalarını yaktı 
   Türk Tabipleri Birliği TTB üyesi pratisyen hekimler, "Sağlık ocaklarını yok etmenin, pratisyen hekimleri sistem dışına itmenin hesabı içinde olanları" diplomalarını yakarak protesto etti. Abdi İpekçi Parkı'nda toplanan grup adına açıklama yapan TTB Pratisyen Hekimler Kolu Başkanı Dr. Muharrem Baytemur, 'SSK İlaç Yönetmeliği' ile reçete yazımına getirilen sınırlamayla hekimlik yapmalarının engellendiğini söyledi. 
   
   AB için üyelik takvimi alacağız 
   Başbakan Recep Tayyip Erdoğan, Yunanistan'da yapılan genel seçimlerle Türkiye'de 28 Mart'ta yapılacak yerel seçimler sonrası yeni ufuklar açılacağını ve AB'ye üyelik için müzakere tarihi alacaklarına inandığını söyledi. Kayseri'de halka hitap eden Erdoğan, "İnancına güvenen düşünce hürriyetinden korkmaz" dedi. Erdoğan, kadınların Dünya Kadınlar Günü'nü de kutladı. Kayserililer "Tek kusurun Fenerbahçeli olmak" yazılı pankart açtı. 
   
   Hem AKP, hem CHP muhafazak r partiler 
   YTP Genel Başkanı İsmail Cem, "Biz Türkiye'yi yenileştirmek için varız" dedi. İzmir Güzelbahçe'de bir toplantıya katılan Cem, seçimlerin ardından sadece iki görüşün temsil edilebildiğini söyledi. Cem "Bu seçim CHP ile AKP'nin cenderesi altında geçecek. Biz bu seçimlerde yenileşmeyi temsil ediyoruz. Türkiye'de siyaset seçimlerin ardından birikimli temsilcilerini kaybetti. Bu iki parti de kendisine göre muhafazak r. Biri açık seçik söylüyor, diğeri yaptığı işlerle ortaya koyuyor" diye konuştu. 
   
   Hükümet Türkiye ve KKTC için tehlikeli 
   DSP Genel Başkanı Bülent Ecevit, hükümetin Türkiye ve KKTC için tehlike teşkil ettiğini savundu. Rahşan Ecevit'le Oran'daki evinden konvoyla DSP Ankara İl Başkanlığı 6. Olağan Kongresi'ne giden Ecevit, Rauf Denktaş'a destek verenlerin "marjinal" olarak nitelendirilmesini eleştirdi. Ecevit, "Kıbrıs Türkiye'nin uzantısıdır. Kıbrıs'ın tarihinde hiçbir zaman bir Rum iktidarı olmamıştır" dedi. Ecevit, CHP ve SHP'nin eski CHP ile ilgisi olmadığını savundu. 
   
   'Demokrasinin balans ayarını halk yapacak' 
   DYP Genel Başkanı Mehmet Ağar, 28 Mart yerel seçimlerinde demokrasinin balans ayarını halkın yapacağını söyledi. Ağar, "Millete dayalı olmayan politikalar daha çok vergiyi, daha çok işsizliği, huzursuzluğu ve zammı getirir" diye konuştu. Ağar, Adnan Menderes Havalimanı'nda yaptığı açıklamada, DYP'nin yerel seçimlere hızla hazırlandığını belirterek, "Bazıları Ankara'dan Kızılcahamam'a gidemezken, biz Kars'tan İzmir'e gittik, gördük" dedi. 
   
   Gül Konu siyasileşti işin tadı kaçtı 
   Dışişleri Bakanı Abdullah Gül, eşi Hayrünnisa Gül'ün türban konusunda AİHM'ye yaptığı başvuruyu geri çekmesinin hukuki hakkı olduğunu belirterek, "İç hukuk tükendiği için o hakkı kullandı. Konu çok siyasileşti, işin tadı kaçtı. Ben de, eşim de rahatsız oldu. O daha önce vazgeçmişti, ama konu geçenlerde gündeme geldi" dedi. Erdoğan'ın Kayseri mitingi öncesi gazetecilerle sohbet eden Gül, Türkiye'nin yasaklardan arınması gerektiğini kaydetti. 
   
   125. kez fidan dikti 
   Genelkurmay Başkanı Orgeneral Hilmi Özkök, eşi Özenç Özkök ve bazı üst düzey komutanlar ile eşleri, TEMA Vakfı'nın düzenlediği "Bir Milyon Fidan" kampanyasına ağaç dikerek destek verdi. Ağaç dikme töreninde konuşan Özkök, "Bu bir vatandaşlık görevidir. Her gittiğim kışlada mutlaka bir fidan dikiyorum. Şu ana kadar 2 adedi Amman, birer adedi Kosova ve Bosna'da olmak üzere toplam 125 fidan diktim" dedi. 
   
   'Türban, demokratik atılımları gölgeliyor' 
   Cumhurbaşkanı Ahmet Necdet Sezer, Dünya Kadınlar Günü'nde türbanla ilgili önemli mesajlar verdi. Atatürk'ün kadın - erkek ayrımcılığına son verecek yasal düzenlemeleri yaşama geçirdiğini, ancak eşitliğin tam anlamıyla sağlanamadığını kaydeden Sezer, mesajında şu ifadeleri kullandı "Türkiye'nin önüne çeşitli dönemlerde getirilmeye çalışılan türban sorunu, demokrasiye sığınılarak, demokratik atılımların gölgelenmesinden başka bir anlam taşımamaktadır. Dinsel simgelerin siyasal düşüncelerin aracı olarak kullanılmasına ve din duygularının istismar edilmesine kesinlikle hoşgörüyle bakılamaz." 
   
   'Allah katında da töre cinayeti suç' 
   DİYANET İşleri Başkanı Ali Bardakoğlu, 8 Mart Dünya Kadınlar Günü nedeniyle yayımladığı mesajında töre cinayetlerine değinerek namus, iffet ve ırz kavramlarının sadece kadın bedeniyle ilişkilendirilmesinin yanlış olduğunu kaydetti. Bardakoğlu, "Hiçbir aile meclisi mahkeme olmadığı gibi töreler de kanun değildir. Bu cinayetleri işleyen kişiler hem toplum nazarında, hem de İslami öğretiye göre Allah katında suçludur" dedi. 
   
   Kadınlar, partnerleri tarafından öldürülüyor 
   Uluslararası Af Örgütü'nün, BM, Dünya Sağlık Örgütü ve hükümet dışı örgütlerin verilerinden derlediği istatistiklere göre, dünyadaki her üç kadından en az biri hayatlarında en az bir kez dayak yemiş ya da tacize uğramış. ABD'de her 15 saniyede bir kadın genellikle eşi tarafından dövülüyor her 90 saniyede bir kadın tecavüze uğruyor. Sadece Türkiye'de değil Bolivya, Kamerun, Kosta Rika, Etiyopya, Lübnan, Peru, Romanya, Uruguay ve Venezüela'da da, ceza yasası uyarınca tecavüzcü, kurbana evlenmeyi teklif ediyor, kurban kabul ederse kurtuluyor. Kadın cinayet kurbanlarının ise yüzde 70'i erkek partneri tarafından öldürülüyor. 
   
   Şişli'de kadın mitingi 
   Binlerce kadın Dünya Kadınlar Günü'nü kutlamak için dün Şişli Abide-i Hürriyet Meydanı'nda buluştu. 8 Mart Kadın Platformu'nca düzenlenen miting 4 saat sürdü. Tencereleriyle meydana koşan ev kadınlarından, kendilerine biçilen 'cefakar anne' rolünü reddettiklerini haykıran 'Liseli Genç Kadınlar'a Kürt kadınlardan, feministlere kadar herkes oradaydı. 24 sivil toplum kuruluşunun katıldığı miting, polisin yoğun önlemleri altında olaysız dağıldı. 
   
   
   
   
</TEXT>
</DOC>
