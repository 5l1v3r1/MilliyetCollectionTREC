<DOC>
<DOCNO> 240411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/spo04.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol kazandı 2-2 
</HEADLINE>
<TEXT>


Gençlerbirliği ile Trabzon sezonun son maçında gollü ve keyifli bir mücadele izlettirdi. Bordo - Mavili takım iki kez öne geçti, Başkent temsilcisi pes etmedi 


ANKARA'DAKİ randevuda Gençlerbirliği ile Trabzonspor yenişemedi. Ligin son haftasına hiçbir kaygı taşımadan giren iki ekibin mücadelesi, izleyen az sayıda taraftara keyifli anlar yaşattı. Her iki takım da sadece futbolu düşününce ortaya tempolu ve gollü bir karşılaşma çıktı. Trabzonspor, Volkan ile öne geçti, Gençlerbirliği, Veysel ile yanıt verdi. Agustine ve Deniz ise skoru ilan etti. 

Gökdeniz taburcu oldu 

İSTANBUL'DA başarılı bir operasyon geçiren Gökdeniz Karadeniz dün taburcu edildi. Fıtık teşhisi konulmasının ardından İstanbul Memorial Hastanesi'nde bıçak altına yatan yıldız futbolcunun üç hafta sonra eski sağlığına kavuşacağı bildirildi. Gökdeniz, sakatlığı nedeniyle Milli Takım'ın yaz kampına alınmamıştı. 


</TEXT>
</DOC>
