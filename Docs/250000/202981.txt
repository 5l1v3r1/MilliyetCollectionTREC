<DOC>
<DOCNO> 202981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko20.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Demirbank ile ilgili kararı bozdu... 
</HEADLINE>
<TEXT>

     Danıştay İdari Dava Daireleri Genel Kurulu Demirbank'ın Tasarruf Mevduat Sigorta Fonu'na TMSF devrine ilişkin Bankacılık Düzenleme ve Denetleme Kurulu BDDK kararının iptal isteminin reddine ilişkin 10. Daire kararını esastan bozdu. 
     Demirbank'ın çoğunluk hissesinin sahibi olan Cıngıllı Holding Demirbank T.A.Ş'nin temettü hariç ortaklık hakları ile yönetim ve denetiminin Bankalar Kanunu'nun 14 maddesinin 3. fıkrası uyarınca TMSF'ye devredilmesine ilişkin 6 Aralık 2000 günlü BDDK kararının iptali istemiyle açtığı dava yeni bir aşamaya geldi. 
     Danıştay 10. Dairesi, söz konusu BDDK kararının iptal istemini reddetmişti. 
     Davacı Cıngıllı Holding A.Ş bu kararı temyiz etti. 
     Temyiz istemini bugün görüşen Danıştay İdari Dava Daireleri Genel Kurulu, kararı oy çokluğu ile esastan bozdu. 
     Bozma kararının gerekçesi yazıldıktan sonra 10. Daire bozma kararındaki gerekçe doğrultusunda davayı yeniden ele alacak. 
     BDDK, Demirbank'ın 6 Aralık 2000'de TMSF'na devrine karar vermişti. Fon da Demirbank'ı 350 milyon dolara HSBC'ye satmıştı. 
     
</TEXT>
</DOC>
