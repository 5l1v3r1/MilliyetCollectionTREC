<DOC>
<DOCNO> 207540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko42.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener ABD kredisine şu anda ihtiyacımız yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ABD kredisine şu anda ihtiyaç olmadığını söyleyerek, ''ihtiyacımız olduğunda kullanabiliriz'' dedi. 
     Ankara Serbest Muhasebeci Mali Müşavirler Odası'nın hizmet binasının resmi açılışını yapan Şener, gazetecilerin çeşitli konulardaki sorularını yanıtladı. 
     İmar Bankası ile ilgili kurulacak özel komisyonun ne zaman oluşturulacağına ilişkin soru üzerine Şener, bu konuyla ilgili Devlet Bakanı Ali Babacan ile birkaç kez biraraya geldiklerini belirterek, kısa sürede tamamlamayı istediklerini, ancak sürenin henüz belirlenmidğini kaydetti. 
     
     ABD KREDİSİ 
     Son asgari ücret artışı ve emekli maaşlarına yapılan zam ile birlikte bütçeden yapılan ödenek kesintisi hatırlatılarak, bu bağlamda ABD kredisi ile ilgili bir talep olup olmayacağının sorulması üzerine Şener, ''biz kamu finansman dengesini ABD kredisi ile bağlantılı oluşturmadık'' dedi. 
     Başbakan Yardımcısı Şener, asgari ücrete yapılan artışlar ile SSK ve Bağkur emeklilerine yapılacak zammın, bazı ödeneklerden yapılan kesintilerle karşılanacağını vurguladı. 
     Bir gazetecinin, ''Bu kredi 2004 yılında kullanılabilir mi '' şeklindeki sorusuna karşılık Şener, ''şu anda ihtiyacımız yok, ihtiyacımız olduğunda kullanabiliriz'' dedi. 
     Yurtdışından gerçekleştirilen son borçlanmanın yaklaşık yüzde 8 ile olduğunu hatırlatan Şener, bu borçlanmanın ABD kredisi ile arasında çok fazla fark bulunmadığına işaret etti. 
     
     EMEKLİ VE ASGARİ ÜCRET ZAMLARI 
     Emekli zamlarının ve asgari ücrete yapılan artışın bütçe hazırlanırken YPK'da gündeme gelip gelmediğinin sorulması üzerine Şener, gazetecilere ''emeklilere yapılan zam yapılmamalı mıydı '' diye sordu. 
     Türkiye'de ekonomik politikaların, sosyal politikalarla desteklenmediği sürece yürümeyeceğini söyleyen Şener, ''Ekonominin sağlıklı yürümesi için sosyal boyutu yok sayamazsınız'' diye konuştu. 
     Türkiye'de en düşük gelir gruplarından birinin emeklililer olduğunu kaydeden Başbakan Yardımcısı, geçen yıl da emeklilerin durumunun düzeltilmesi için 75 ile 100 milyon liralık bir zam yapıldığını hatırlattı. O artışın da emeklilerin sorunlarını çözmek için yeterli olmadığını vurgulayan Şener, şimdi de enflasyon üzerinde zam verilerek bir nebze bunun çözümünün amaçlandığını söyledi. 
     Asgari ücret ve emekli zamlarının doğurduğu kaynak ihtiyacı için alınan önlemlerin IMF'yi ikna edip etmeyeceğinin sorulması üzerine de Şener, şunları söyledi 
     ''Ben şimdi işin bu boyutunu, sizin gibi ön plana çıkarmayı ihtiyaç görmüyorum. Bu ülkede yaşayan kendi vatandaşlarımız var ve o vatandaşlarımızın ihtiyaçları var, sorunları var. Giderilmesi gereken problemleri var. Siz bunları elbette yerine getireceksiniz iktidar olarak. Uluslararası kuruluşlar bunu nasıl değerlendirir. Kendileri gelip değerlendirsinler bakalım nasıl değerlendirecekler.'' Emeklilere yapılan zam ile asgari ücret artışının seçimlerle ilgili olup olmadığı yönündeki soru üzerine de Şener, bunların seçimlerle ilgili olmadığını belirtirken, geçen yıl emeklilere daha zam yapıldığını vurguladı. 
     
     TMSF YÖNETİMİNE YAPILACAK ATAMALAR 
     TMSF yönetimine yapılacak atamalara ilişkin olarak da Şener, Meclis'ten kanunun geçtiğini hatırlatarak, Fon yönetiminin yeniden belirleneceğini ifade etti. 
     İsimleri, Bakanlar Kurulu'na önerecek kişinin kendisi olduğunu belirten Şener, isimler üzerinde çalışmalar yaptığını, Pazartesi günü son değerlendirmenin artından Bakanlar Kurulu'na öneriyi sunacağını bildirdi. 
     Öte yandan Şener, açılış töreninde yaptığı konuşmada da, vergi sisteminin yerleşmesi için meslek mensuplarının önemine dikkat çekerken, günümüzde devletin en önemli finans kaynağının vergiler olduğunu hatırlattı. 
     Başbakan Yardımcısı Şener, Vergi sisteminin düzenli şekilde topluma yerleşmesi, uygulanması ve beklenen işlevin yerine gelmesi için meslek mensuplarına ihtiyaç olduğunu sözlerine ekledi. 
     Konuşmanın ardından TBMM Başkanvekili Yılmaz Ateş ve Başbakan Yardımcısı Abdüllatif Şener, birlikte binanın resmi açılışını gerçekleştirdi. 
     
</TEXT>
</DOC>
