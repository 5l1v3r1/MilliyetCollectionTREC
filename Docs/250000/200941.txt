<DOC>
<DOCNO> 200941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur15.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hekimler, sözleşmeli çalışmaya ilgi göstermedi... 
</HEADLINE>
<TEXT>

     Sağlık Bakanlığı'nca sözleşmeli çalıştırılacak uzman, pratisyen doktor, eczacı ve diş hekimlerinin kuraları yarın çekilecek. Ancak, 940 uzman hekimin alınacağı kuraya 207, 2 bin 545 pratisyen hekimin alınacağı kuraya 1713 kişi başvuru yaptı. 
     Sağlık Bakanlığı, 4924 sayılı Kanun çerçevesinde, eleman temininde güçlük çekilen yerlerde çalıştırılmak üzere 15 bin sözleşmeli sağlık personelinden 940 uzman hekim, 2545 pratisyen hekim, 160 diş hekimi ve 100 eczacı olmak üzere toplam 3 bin 745'ine sınavsız ve kura yoluyla atama yapılacağını duyurdu. 
     Ancak, sözleşmeli çalışmak için 207 uzman, 1713 pratisyen doktor, 385 eczacı ve 1740 diş hekimi başvuru yaptı. 
     Kuralar, Ankara Hastanesi Konferans Salonu'nda, yarın saat 11.00'de adayların katılımına açık olarak bilgisayar ortamında çekilecek. 
     Kurayla atanacak sağlık personelinin becayiş hakları bulunuyor. Kurayla görev yeri belirlenen personel, 22 Aralık'ta görev başı yapacak. 
     Kura için 10-19 Kasım 2003 tarihleri arasında olan başvuru süresi, 5 Aralık'a kadar uzatılmıştı. 
     Bakanlık yetkilileri, sözleşmeli personel yerleştirmesinin ardından atamaların devam edeceğini, ancak, yeni atamaların da personel eksiği belirlenen 940 merkeze yapılacağını belirtiyor. 
     
     SINAVLA ATANACAKLAR 
     Sağlık Bakanlığı Sözleşmeli Sağlık Personeli Seçme ve Yerleştirme Sınavı, 13 Aralık Cumartesi günü yapılacak. 
     4924 sayılı Kanun çerçevesinde, eleman temininde güçlük çekilen yerlerde çalıştırılmak üzere ise 11 bin 255 yardımcı sağlık personeli sözleşmeli sınava girecek. Sınava, 84 bin 888 yardımcı sağlık personeli müracaat etti. 
     Sağlık Bakanlığı'nca 100 diyetisyen, 100 psikolog, 100 fizyoterapist, 30 sağlık teknikeri odyometri , 500 sağlık teknikeri acil tıp , 2 bin 184 hemşire, 3 bin 601 ebe, bin 10 sağlık memuru toplum sağlığı , 750 sağlık memuru laboratuvar , 750 sağlık memuru röntgen , 750 sağlık memuru anestezi , bin 40 sağlık memuru acil tıp ve 340 sağlık memuru tıbbi sekreter olmak üzere toplam 11 bin 255 pozisyona sözleşmeli sağlık personeli alınacak. 
     Sınav, 13 Aralık 2003 Cumartesi günü saat 10.00'da Adana, Ankara, Antalya, Balıkesir, Bartın, Bursa, Çorum, Denizli, Diyarbakır, Edirne, Elazığ, Erzurum, Eskişehir, Gaziantep, İstanbul, İzmir, Kayseri, Kocaeli, Konya, Mersin, Samsun, Sivas, Trabzon ve Van il merkezlerinde yapılacak. 
     Sınav sonuçları 29.12.2003'te il milli eğitim müdürlüklerinde asılmak ve atanmak için son başvuru günü olan 9 Ocak 2004'e kadar askıda kalmak suretiyle ilanen duyurulacak ve bu duyuru tebligat yerine geçecek. 
     
</TEXT>
</DOC>
