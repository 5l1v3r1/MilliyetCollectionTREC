<DOC>
<DOCNO> 229202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/guclu.html </URL>
<DATE> 2004/04/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS değişirse ne olur 
</HEADLINE>
<TEXT>

   
   Üniversiteye giriş sisteminde yapılacak değişiklik, yılan hikayesine döndü. Önce yılbaşı, ardından seçim sonrası dendi. Şimdi ise Kıbrıs'la ilgili referandum sonrasına ertelendi. Hazirana kadar yetişmez ise hiç şaşmam. 
   Benim asıl korkum ayları, yılları boşuna harcayan hükümetin, söz konusu yasal değişikliği birkaç haftaya sıkıştırarak ortaya çok daha fazla tartışmalı bir yasa çıkartması. 
   Örneğin meslek lisesi mezunlarının mağduriyetleri bir ölçüde giderilirken, fen liseleri, anadolu liseleri, kolejler ve anadolu öğretmen lisesi mezunları mağdur duruma düşebilirler. 
   Başbakan Erdoğan'a göre başta imam hatipler olmak üzere meslek lisesi mezunlarına karşı çok büyük haksızlıklar yapılıyor. YÖK Başkanı Teziç ise Başbakan'ın tam aksi yönde düşünüyor. Mağdur olanlar meslek lisesi mezunları değil, düz lise mezunları. Eğer yeniden bir düzenleme söz konusu ise asıl onlar için yapılmalıdır. 
   Milli Eğitim Bakanlığı kurmayları, öğretmen lisesi mezunlarına tanınan avantajların kalkacağını resmen açıkladılar. Yani olası bir kanun değişikliğinde ayağa ilk fırlayacak olan onlar olacak. 
   Eğer hükümetin daha önce açıkladığı gibi Orta Öğretim Başarı Puanı OÖBP değil de mezuniyet derecesi dikkate alınırsa, protestocular kervanına fen lisesi, kolejler ve anadolu liseleri de katılacaktır. Çünkü sıradan bir devlet lisesinde verilen notlar ile iddialı okullarda verilen notlar arasında dağlar kadar fark var. 
   Örneğin A lisesinden 5 üzerinden 5 ortalama ile mezun olan bir öğrenci, B lisesinde ortalamasını 3 bile tutturamaz. 
   İlköğretim okullarındaki not verme sistemi, süper liselere giriş nedeni ile iyice dejenere olmuştu. Böyle bir durumda liselerdeki ölçme değerlendirme sistemi de zaafa uğrayabilir. 
   Yani bir karar alınmadan önce, enine boyuna tartışılmalıdır. Bu yüzden yasa düzenlenirken üzerinde zaman baskısı olmaması gerekir. 
   Hükümet, ben yaptım oldu gibi bir dayatma içerisine girerse, çıkaracağı yasa önce Çankaya'dan, ardından Anayasa Mahkemesi'nden dönebilir. Dolayısı ile bu yıla yetişmeyebilir. Bu da yüz binlerce genç için hayal kırıklığı olur. 
   Üniversiteye giriş sisteminden ilgili tüm tarafların rahatsız olduğu kesin. Bu konuda bir şeyler yapılması gerektiğine de herkes inanıyor. Ama nasıl yapılacağı konusunda ortak bir noktada buluşmak adeta imkansız. 
   Kısa vadeli popülist çözümlerden çok, kalıcı çözümlerin üretilmesi gerekiyor. Bunun için de uzunca bir zamana ve sağduyuya ihtiyaç var. Oysa şu anda, tarafların beceriksizliği ve inatçılığı nedeni ile ne zaman var ne de çözüm için sağduyu. 
   İşte böylesi bir dar zamanda, ya oldu bittiye getirilerek tartışmalı bir yasa çıkartılacak ya da uzun vadeli bir çözüm için ertelemeye gidilerek yüz binlerce öğrencinin bir yıl daha mağdur olmalarına seyirci kalınacak. 
   Özetin özeti Hükümetin eğitim karnesi zayıflarla dolu. ÖSS'deki performansı ise 100 üzerinden sıfır. Üniversite adaylarına önerim, yasa TBMM'ye geldiğinde çok dikkatli olmaları. Olası bir değişiklik bütün hayallerinizi suya düşürebilir .. 
   
      
   
</TEXT>
</DOC>
