<DOC>
<DOCNO> 207210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yasam/yas06.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galaksi kazası 
</HEADLINE>
<TEXT>

   Şu anda C153 galaksisi, saatte 7 milyon kilometre hızla bir başka galaksi kümesine çarpıyor. Galaksimiz Samanyolu'nu da, böyle bir 'kaza' bekliyor 
      
   Dünya'nın da içinde yeraldığı Güneş Sistemi'nin, en dış kollarından birinde ufacık bir noktayı oluşturduğu Samanyolu galaksisini bekleyen 'kozmik bir kaza', şu anda milyonlarca ışık yılı uzakta yaşanıyor. 
   Amerikan Astronomi Cemiyeti'nin yıllık toplantısında konuşan Alabama Üniversitesi astronomlarından William Keel, bu 'kozmik kazayı', çeşitli teleskoplarla değişik dalga boyuna sahip ışıkların incelenmesi sonucu ortaya çıkardıklarını söyledi. Bu gözlemler sonucu, Güneş Sistemi'ni milyonlarca ışık yılı uzaklıktaki C153 adı verilen spiral kollu bir galaksinin, daha genç galaksi kümelerine saatte 4.5 milyon mil yani yaklaşık 7.2 milyon kilometre hızla çarptığı anlaşıldı. Uzmanlar, C135 gibi spiral kollu bir galaksi olan Samanyolu'nun sonunun da, böyle bir çarpışmayla geleceğine kesin gözüyle bakıyor. 
   Aralarında insanoğlunun yaşam kaynağı Güneş'in de yer aldığı 100 milyar yıldız bulunan Samanyolu'nun, halen Virgo adlı bir başka galaksiye doğru yine saatte 7 milyon kilometre hızla yol aldığını belirten bilim adamları, çarpışmanın da en erken 50 ve en geç de 100 milyon yıl sonra gerçekleşeceğini kaydediyor. 
   
   'Korkacak bir şey yok'muş 
   Ancak astronomlar, o günlerde hala varsa Dünya üzerindeki insanlar açısından 'korkulacak' bir şey olmadığını da söylüyor. Bilim adamlarına göre, Samanyolu ile Virgo'nun 'çarpışması'yla yaşanacak tek değişiklik, Samanyolu'nun ışığının biraz kısılması ve gece gökyüzünde görülen yıldızların farklı şekilde kümelenmesi olacak. 
   
   
   
</TEXT>
</DOC>
