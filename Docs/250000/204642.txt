<DOC>
<DOCNO> 204642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur01.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanan bir kişiye Neve Şalom Sinagogu'nda tatbikat yaptırıldı 
</HEADLINE>
<TEXT>

     İstanbul'daki bombalı saldırılara ilişkin Konya'da yakalanan Harun İ'ye, Beyoğlu'ndaki Neve Şalom Sinagogu'nda tatbikat yaptırıldı. 
     Saldırılarla ilgili olarak sürdürülen soruşturma ve operasyonlar sonucu Konya'da yakalandıktan sonra İstanbul'a getirilen Harun İ, emniyetteki sorgusunun ardından bugün saat 08.00 sıralarında Neve Şalom Sinagogu'na götürüldü. 
     El Kaide örgütünün Türkiye yapılanması içerisinde yer alan oluşumun üst düzey yöneticilerinden olduğu bildirilen Harun İ, sinagogun önünde zırhlı polis aracından elleri kelepçeli olarak indirildi. 
     Çevresinde geniş güvenlik önlemlerinin alındığı Neve Şalom Sinagogu önünde polis müdürlerine bazı bilgiler veren Harun İ, bazı yerleri de gösterdikten sonra zırhlı polis aracına bindirilerek emniyete geri götürüldü. 
     Basın mensuplarının uzaktan izlemelerine izin verilen tatbikat, yaklaşık yarım saat sürdü. 
     
</TEXT>
</DOC>
