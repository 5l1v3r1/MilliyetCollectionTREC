<DOC>
<DOCNO> 228262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo13.html </URL>
<DATE> 2004/04/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hagi Derbiyi kazanarak moral bulmak istiyoruz... 
</HEADLINE>
<TEXT>

     Galatasaray Teknik Direktörü Gheorghe Hagi, Beşiktaş ile kendi sahalarında yarın önemli bir derbi oynayacaklarını belirterek, ''Taraftarımızın önünde derbiyi kazanarak moral bulmak istiyoruz'' dedi. 
     Hagi, Florya Metin Oktay Tesisleri'nde düzenlediği basın toplantısında, takımının çalışmalarından memnun olduğunu, oyuncularının derbiye iyi hazırlandığını ifade ederek, ''Derbi herkes için önemli. Oyuncularım iyi konsantre olmalı, kazanmak için çok akıllı davranmalıyız, takım halinde çalışmalıyız. İçinde bulunduğumuz durum itibariyle derbiyi kazanıp moral bulmaya ihtiyacımız var. Galibiyet için oynayacağız'' diye konuştu. 
     Beşiktaş'ın da galibiyete çok ihtiyacı olduğunu bildiğini anlatan Hagi, ''Rakibimiz iyi bir oyun organizasyonuna sahip. Kaliteli oyuncuları var. Sergen yoksa, Beşiktaş'ın O'nun gibi birçok oyuncusu var. Kontrataklarında dikkatli olmalıyız. Şu anda çok formda olan Pancu, umarım bizim maçta formunu göstermez. İç saha avantajımızı kullanmak istiyoruz'' şeklinde konuştu. 
     Rumen teknik adam, Beşiktaş Teknik Direktörü Mircea Lucescu'yu iyi tanımasının avantaj olup olmadığıyla ilgili bir soru üzerine, bunun önemli olmadığını, kazanmak için rakipten daha fazla koşup, daha akıllı oynayıp, daha fazla gol atmaları gerektiğini söyledi. 
     
     ''HERKESİN ŞANSI EŞİT'' 

     Gheorghe Hagi, kadroda bulunan tüm oyuncularının oynamak için eşit şanslara sahip olduklarını, büyük kulüplerde rekabetin de büyük olduğunu kaydetti. 
     Geniş bir kadroya sahip olduklarını vurgulayan Rumen çalıştırıcı, ''Benim için yaş önemli değil. Futbolcunun formu ve değeri önemlidir. Ne kadar genç olursa olsun, futbolcu iyiyse oynar. Ben kazanmayı düşünürüm'' dedi. 
     Hagi, Atatürk Olimpiyat Stadı'nın zeminiyle ilgili bir soru üzerine, şunları söyledi 
     ''Rakibimiz de aynı zeminde oynayacak. Zemin nasıl olursa olsun, rakipten daha iyi oynamalıyız. Galatasaray'ın stadının Ali Sami Yen olduğunu biliyorum. Gelecekte Ali Sami Yen'e dönmek kötü olmaz. Oyuncular da bunu ister. Ama bu konuda daha fazla açıklamayı yöneticiler yapabilir.'' Atatürk Olimpiyat Stadı'nda taraftarların önüne ilk kez çıkacak olmasının kendisini heyecanlandırdığını belirten Rumen teknik adam, futbolcuyken de taraftarın önünde aynı heyecanı yaşadığını söyledi. 
     
     ''ŞİKAYETÇİ OLANLARI SEVMEM'' 

     Gheorghe Hagi, toplantıyı izleyen bir Rumen gazetecinin Bratu'nun Romanya'daki bir gazeteye yaptığı açıklamalarla ilgili sorusuna, ''Ben az konuşan, sahada çok veren oyuncuları severim. Ben de oyuncuyken, az konuşur, çok çalışırdım. Şikayetçi olan oyuncuları sevmem'' diye yanıt verdi. 
     Takımdaki sakatlıklarla ilgili de bilgi veren Hagi, Bratu ve Prates'in durumlarının bugün belli olacağını ifade ederek, ''Bratu'nun ateşi 3 gündür düşmedi. Maça yetişmesi zor. Prates'in durumu ise henüz netlik kazanmadı. Bu iki oyuncunun durumu bugün belli olur. Emrah ve Ergün'ün de sakatlıkları sürüyor. Cezalı olan Hakan Şükür'ün oynamaması da bizim için büyük bir eksiklik'' dedi. 
     Hagi bu dönemi eksikliklere rağmen atlatmaları gerektiğini vurgulayarak, ''Kadroda sakatlıklar ve cezalılar var. Ayrıca 3 ay sonra takıma dönen 4 oyuncumuz da tam kapasitede değiller ve maç eksikleri var. Sahaya elimizdeki kadronun en iyisiyle çıkmaya çalışacağız. Bu duruma uyum sağlamaya çalışıyoruz'' diyerek sözlerini tamamladı. 
     
</TEXT>
</DOC>
