<DOC>
<DOCNO> 216280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko54.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türki Sinai Kalkınma Bankası, 41 trilyon lira net kar açıkladı 
</HEADLINE>
<TEXT>

     Türkiye Sınai Kalkınma Bankası TSKB , 2003 yılı için 41 trilyon lira net kar açıkladı. 
     TSKB'den yapılan açıklamaya göre, bankanın enflasyona göre düzeltilmiş brüt karı 91 trilyon liraya çıktı. Brüt kar üzerinden 50 trilyon lira kredi ve diğer alacaklar için ayrılan karşılıklar sonrası, geçen yıl sonu itibarıyla 18 trilyon lira olan kar yüzde 126 artışla 41 trilyon liraya ulaştı. 
     Bankanın geçen yıl, yıllık bazda özsermaye getiri oranı yüzde 15.9, aktif getiri oranı ise yüzde 2.4 olarak gerçekleşti. 2002 sonunda 984 milyon dolar olan aktif büyüklük yüzde 18'lik artışla 1 milyar 158 milyon dolara, özkaynaklar ise 122 milyon dolardan yüzde 67'lik artışla 204 milyon dolara çıktı. 
     Geçen yıl özel sektör yatırımlarını finanse etmek amacıyla 260 milyon dolar kredi kullandırıldı. Bankanın kredi portföyü 690 milyon dolar olarak gerçekleşti. 
     79 trilyon lira tutarındaki takipteki kredilere yüzde 100 oranında karşılık ayrıldı. Bankanın sermaye yeterlilik oranı da yüzde 32.3'e yükseldi. 
     Genel Müdür Halil Eroğlu, ekonomik konjonktürdeki olumlu gelişmelerle birlikte, önümüzdeki dönemlerde tüm faaliyetlerdeki işlem hacimlerinin yükselmesi paralelinde bankanın komisyon gelirlerinin artmasının beklendiğini bildirdi. 
     Eroğlu, düşen enflasyon ve faiz ortamında bile toplam aktiflerin yüzde 60'ı oranında kredi hacmine sahip TSKB'nin yüksek karlılığını sürdürdüğünu vurguladı. 
     
</TEXT>
</DOC>
