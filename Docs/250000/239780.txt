<DOC>
<DOCNO> 239780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur14.html </URL>
<DATE> 2004/05/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bu nasıl aile .. 33 günlük bebeği çıplak olarak betona yatırıyorlardı .. 
</HEADLINE>
<TEXT>

     Isparta'da, her gün evinin önüne çıplak vaziyette bırakılan 33 günlük bebek, sağlıklı bakılmadığı gerekçesiyle ailesinden alınarak, geçici olarak çocuk yuvasına teslim edildi. 
     AA muhabirinin aldığı bilgiye göre, vatandaşlar tarafından polise, Isparta Gülcü Mahallesi'nde Beynur Yalçın 40 ve Zübeyde Yalçın'ın 35 , 33 günlük bebeklerini her gün evinin önündeki betona yatırdıkları ve saatlerce burada tuttukları ihbarı geldi. 
     İhbar üzerine eve giden polis ekipleri, evin önünde, 33 günlük bebek Mehmet Ali Murat'ı çıplak vaziyette beton üzerinde yatırılmış halde buldular. 
     Bebeği alarak üzerini giydiren ve Doğumevi Hastanesi'ne götüren polis ekipleri durumu sosyal hizmetlerden sorumlu Vali Yardımcısı Salim Demir'e bildirdiler. 
     Hastanede yapılan muayenede bebeğin herhangi bir rahatsızlığı bulunmadığı belirlendi. 
     Mahalle sakinleri, bir yıl önce evlenen çiftin bu yıl doğan bebeklerini 15-20 gündür çıplak vaziyette betona güneşe yatırdıklarını anlattılar. Mahalle sakinleri, ''güneşlensin'' diye bırakılan bebeğin sürekli ağladığını, bu nedenle durumu polise bildirdiklerini kaydettiler. Mahalle sakinleri, babanın psikolojik durumunun bozuk olduğunu da ileri sürdüler. 
     Vali Yardımcısı Salim Demir de, konuyla ilgili AA muhabirine yaptığı açıklamada, olaya el koyduklarını ve geniş çaplı çalışma başlattıklarını belirterek, bebeğin bu şartlarda ailesinin yanında kalmasının uygun olmadığını kaydetti. Bebeğin geçici olarak çocuk yuvasında koruma altına alındığını ifade eden Demir, anne ve babanın sağlık yönünden inceleneceğini, çalışmanın tamamlanmasının ardından uygun koşulların oluşmadığına karar verilirse, bebeğin mahkeme kararıyla aileden alınarak, çocuk yuvasında koruma altına alınacağını vurguladı. 
     
</TEXT>
</DOC>
