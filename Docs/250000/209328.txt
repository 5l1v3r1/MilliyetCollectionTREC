<DOC>
<DOCNO> 209328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur19.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İl Kadın Kolu Başkanları Ankara'da... 
</HEADLINE>
<TEXT>

     CHP Genel Başkan Yardımcısı Cevdet Selvi, partisinin Başbakanlık Müsteşarı Ömer Dinçer'e yönelik eleştirilerini yineleyerek, ''Din kurallarına uyan yeni bir düzen kurma özlemini yıllardır dile getiren bir kişi, uygulama noktasına, Başbakanlık Müsteşarlığı'na getirilmiştir'' dedi. 
     CHP il kadın kolu başkanları, yerel seçim hazırlıkları çerçevesinde iki günlük bir çalışma yapmak üzere Ankara'da biraraya geldi. CHP Kadın Kolları Başkanı İstanbul milletvekili Güldal Okuducu, toplantıyı açış konuşmasında, 3 Kasım'da halkın sandıkta ''kötüyle hesaplaşırken, farklı nedenlerle bir büyük belaya iktidar yollarını açtığını'' savundu. 28 Mart'ta yapılacak yerel seçimlerin farklı bir anlam taşıyacağını ifade eden Okuducu, AK Parti'nin halktan destek alması durumunda, şimdiye kadar geri adım atmak zorunda kaldığı pek çok konuda daha cesur davranacağını söyledi. 
     Okuducu, ''Bu seçimde, Erbakan gibi şeriat devleti isteğini dile getirirken, kanlı mı kansız mı olacak diye tartışmak yerine, kansız bir rejim değişikliğini benimsediği açıkça belli olan bir partiyle, Cumhuriyet'in bütün değerlerini korumaya çalışan CHP arasında bir tercih ortaya konulacak'' diye konuştu. 
     
     ''CHP'NİN ÖNEMİ, MİSYONU ORTAYA ÇIKTI'' 
     CHP Genel Başkan Yardımcısı Cevdet Selvi de, CHP'nin AK Parti iktidarına karşı başlangıçta doğrudan tavır olmadığını ve olayları izlemeyi tercih ettiğini belirterek bu nedenle pek çok çevreden eleştiri aldıklarını anımsattı. 
     Uyarılarının dikkate alınmadığını ve sonunda bardağı taşıracak bir gelişme üzerine, çaresizlikten TBMM'de kavga etmek zorunda kaldıklarını anlatan Selvi, ''Din kurallarına uyan yeni bir düzen kurma özlemini yıllardır dile getiren bir kişi, uygulama noktasına, Başbakanlık Müsteşarlığı'na getirilmiştir'' dedi. 
     CHP'nin TBMM'de kavga etmesinin yeterli olmadığını halkın, Cumhuriyet'in kazanımlarına sahip çıkması gerektiğini belirten Selvi, TBMM gündemindeki Kamu Yönetimi Temel Yasa Tasarısı'nın Anayasa kadar önem taşıdığını kaydetti. 
     Yıllardan beri ''cemaatleşme, tarikatleşme isteyenlerin ellerine bir fırsat geçtiğini'', bu durumda CHP'nin misyonunun, öneminin bir kez daha ortaya çıktığını anlatan Selvi, ''Atatürk, İnönü ve arkadaşlarına layık olmak için dik durmaya ihtiyacımız var. CHP, ilkelerine sahip çıkmalı, kararlı olmalıdır'' diye konuştu. 
     CHP'nin de bazı hataları olabileceğini, olumsuzlukların ancak birlikte hareket edilerek giderilebileceğini belirten Selvi, Türkiye'nin CHP'ye ihtiyacı olduğunu ve seçimlerde hiç kimsenin tahmin edemeyeceği kadar başarılı olacaklarını söyledi. 
     Selvi, bazı il kadın kolu başkanlarının kadınların çalışmalarına karşın partide yeterince yer bulamadıkları yönünde şikayetlerde bulunmaları üzerine ''Size bir sır vereyim. Siz kadınlar birbirinizi yeterince sevmiyor, birbirinize engel oluyorsunuz. Erkekleri suçlamayın'' dedi. 
     Cevdet Selvi'nin konuşmasının ardından bu konuya değinen Güldal Okuducu ise, siyasette erkek egemenliği bulunduğuna, CHP'de kadın üyelerin oranın yüzde 20 düzeyinde olduğuna dikkat çekti. Okuducu, kadınların hedeflerinin büyük olduğunu ve siyasette egemen erkek kültürünün oluşturduğu ''dedikoducu sevgisiz ortamı değiştirmek istediklerini'' kaydetti. 
     
</TEXT>
</DOC>
