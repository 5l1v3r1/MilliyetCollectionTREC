<DOC>
<DOCNO> 228038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur17.html </URL>
<DATE> 2004/04/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tatlıses'e saldırı hazırlığı davası... 
</HEADLINE>
<TEXT>

     Sanatçı İbrahim Tatlıses'e yönelik silahlı saldırı hazırlığı yaptıkları iddia edilen 5 sanığın yargılanmasına başlandı. 
     İstanbul 2 No'lu DGM'deki duruşmaya, tutuklu sanıklar Sezgin Güçlü, Mikayil Özlü ve İnan Deliktaş katılırken, gıyabi tutuklu sanıklar Abdullah Uçmak ve Ali Rıza Aydoğan yakalanamadıkları için hazır edilemedi. 
     Sorguları yapılan sanıklardan Mikayil Özlü, Abdullah Uçmak'ın kendilerinden, ''korkutmak amacıyla İbrahim Tatlıses'in aracına ateş etmelerini'' istediğini, bunun karşılığında da bir işyeri açmayı, ev almayı ve para vermeyi teklif ettiğini söyledi. 
     ''Teklifi kabul ettiklerini'' anlatan Özlü, Uçmak'ın kendilerini olayın gerçekleştirileceği yere götürüp plan yaptıklarını ifade ederek, şöyle devam etti ''Olay günü Abdullah Uçmak evde bekliyordu. Öldürme kastımız yoktu, korkutmak istemiştik. Olay yerinde beklerken kendi kendimize, bunun ağır olduğunu, boyutlarının bizi aşacağını düşünüp vazgeçtik. Tam ayrılmayı düşünürken aracımızın plakasının sahte olmasından şüphelenen devriye ekipleri bizi yakaladı.'' İnan Deliktaş da Uçmak'ın, ''İbrahim Tatlıses'le aralarında husumet olduğunu'' söylediğini ifade ederek, ''Abdullah Uçmak, Ondan önce biz gidelim. Siz korkutun ve havaya ateş edin. Eğer 5 araba gelirse sıkmazsınız, 3 araba gelirse sıkarsınız dedi. Biz arabada bira içiyorduk. Uçmak'a, 5 araba geldi, korkutamadık demeyi düşünüp vazgeçtik. Biz cahiliz, olayın önemini sonradan anladık'' diye konuştu. 
     Sezgin Güçlü de diğer sanıklarla benzer ifade verirken, Uçmak'ın kendilerine bir de araba alacağını söylediğini anlattı. 
     Müşteki İbrahim Tatlıses'in avukatı Hayati Şahin ise müvekkilinin yurtdışında konseri olduğu için duruşmaya katılamadığını söyledi. 
     Sanıkların tutukluluk hallerinin devamına ve İbrahim Tatlıses'in ihzaren celbine karar veren Mahkeme Heyeti, duruşmayı erteledi. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, İbrahim Tatlıses'ten tehditle para istenmesi iddiasına ilişkin yargılandığı İstanbul 3 No'lu DGM'de ''çıkar amaçlı suç örgütü oluşturmak'' suçundan beraat eden Abdullah Uçmak'ın, sanatçıya yönelik eylem hazırlığı yaparak, diğer sanıkları Tatlıses'e saldırı düzenlemeleri için azmettirdiği ifade ediliyor. 
     Sanıklar Sezgin Güçlü, Mikayil Özlü ve İnan Deliktaş'ın, TEM Otoyolu Gaziosmanpaşa bağlantı yolunda çalıntı bir otomobilde yakalandıkları ifade edilen iddianamede, araçta yapılan aramada 1 adet Kalaşnikof marka uzun namlulu silah, bu silaha ait 3 adet şarjör, 1 tabanca ve 1 kar maskesi bulunduğu belirtiliyor. 
     İddianamede, Abdullah Uçmak ile diğer 4 sanığın, ''çıkar amaçlı suç örgütü oluşturmak ve bu örgüte üye olmak'', ''adam öldürmeye eksik teşebbüs'' ve ''ruhsatsız silah bulundurmak'' suçlarından, 22 ile 31'er yıl arasında ağır hapis cezasına çarptırılmaları isteniyor. 
     
</TEXT>
</DOC>
