<DOC>
<DOCNO> 249676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy16.html </URL>
<DATE> 2004/06/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bush'un Ankara ziyareti... Bush ve eşine Powell ve Rice eşli edecek 
</HEADLINE>
<TEXT>

     ABD Başbakanı George Bush'un, İstanbul'da 28-29 Haziran'da düzenlenecek NATO zirvesi öncesinde yapacağı Ankara ziyareti için hazırlıklar sürüyor. 
     Edinilen bilgiye göre, 26 Haziran akşamı Ankara'da olması beklenen Bush ve eşine, Ankara temaslarında Dışişleri Bakanı Colin Powell ile Ulusal Güvenlik Danışmanı Condoleezza Rice eşlik edecek. 
     İrlanda'da 25 Haziran'da yapılacak AB-ABD toplantısına katıldıktan sonra Ankara'ya gelecek Bush, temaslarını 27 Haziran'da yapacak. 
     Bush, bu çerçevede Cumhurbaşkanı Ahmet Necdet Sezer ile Çankaya Köşkü'nde, Başbakan Recep Tayyip Erdoğan ile de Başbakanlık Konutu'nda biraraya gelecek. Bush'un ikili temasları sırasında bayan Bush da Sezer ve Erdoğan'ın eşleriyle görüşecek. Anıtkabir'i de ziyaret edecek Bush, onuruna verilecek öğle yemeğinin ardından İstanbul'a hareket edecek. 
     
     GÜNDEM YOĞUN 
     Bush'un kısa süreli Ankara ziyaretinde, ikili ilişkilerin yanı sıra Irak ve Irak'ın kuzeyindeki terör örgütü varlığı, Kıbrıs, Türkiye'nin AB süreci, ABD'nin küresel savunma stratejisi, NATO zirvesi, Ortadoğu ve Afganistan gibi konuların ele alınması bekleniyor. 
     Gündemin en önemli maddelerinden birini Irak'ın kuzeyindeki terör örgütü varlığı oluşturacak. Görüşmelerde, Türkiye'nin, terör örgütünun bölgeden bertaraf edilmesine yönelik beklentileri bir kez hatırlatılacak ve ABD'nin bu konuda somut adım atmasının beklendiği ifade edilecek. 
     Türkiye-AB ilişkilerinin de gündeme geleceği görüşmelerde, Bush'un İrlanda temasları hakkında Ankara'ya bilgi vermesi ve ABD'nin Türkiye'nin AB sürecine gösterdiği desteği yinelemesi bekleniyor. 
     Bu arada, Bush'un ziyareti için izleyeceği güzergah ve kalacağı otelde yoğun güvenlik önlemleri alınıyor. 
     
</TEXT>
</DOC>
