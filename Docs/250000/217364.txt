<DOC>
<DOCNO> 217364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yazar/yilmaz.html </URL>
<DATE> 2004/02/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yalısı denizin altında oteli gökyüzünde 
</HEADLINE>
<TEXT>

   
   Boğaz'da 1994 yılında biten çok ünlü bir yalı açık adresinin önemi yok, herkes "Hattat Yalısı" olarak biliyor. 
   Geçen akşam bu ünlü yalıda, dünyanın önde gelen mimarları ağırlandı. Bugün Ritz Carlton Oteli'nde düzenlenen uluslararası mimarlar panelini, Sedeko mimari tasarım bürosunun sahibi Y. Mimar Sevinç Ormancı organize ediyor. 
   Ormancı'nın İngiltere, Amerika, Hollanda başta olmak üzere, dünyanın bir çok yerinde ofisleri olan konuk mimarlarla, ortak girişim anlaşması da imzaladı. 
   Ormancı'nın, bu organizsyonu aslında 2005 yılına bir yatırım. 2005'ten itibaren Gümrük Birliği Anlaşması çerçevesinde Türkiye'de yabancı uzmanlar çalışma ve dolaşım hakkı elde ediyor. Teknik Servis Elemanlarının Dolaşımı anlamına gelen GATS projesinin devreye girmesiyle, yalnızca yatırımcı şirketler değil, projeler de evlilik yapabilecek. 
   Ormancı'nın anlaşma imzaladığı konuk mimarlar, özellikli projelere imza atan Nurol ve Mesa inşaat şirketleri ile de görüşücekler. 
   Hema Endüstri'nin sahibi Mehmet Hattat evini konferansa katılan mimarlara açarken, asıl göstermek istediği ocak ayında resmen faaliyete geçen Maslak'taki 50 katlı "Diamond of İstanbul" otel ve yaşam merkezi projesiydi. 
   Traktör üreten Hema Endüstri bu kez, Türkiye'nin ilk 50 katlı çelik binasını inşa ederek gündeme geliyor. Türkiye için beton yerine çelik kullanımı mimari alanda oldukça iddialı bir seçim. İstanbul'un büyük depremlere hazırlıklı olması gereğinden hareket eden Hattat, 300 odalı otelin de içinde yer alacağı Diamond of İstanbul için bugüne kadar tam 6 proje üzerinde çalıştı. Dubai'nin yelken görünümü ile ünlü en pahalı oteli Burj Al Arap'ın mimarlarının da arasında olduğu projeler içinde, Türk mimar Murat Yılmaz'ın porjesini seçti. 
   Projenin mazisi 10 yıl gerilere kadar gidiyor. Maslak'ta 12 bin metrekare üzerine oturacak otelin arsasının bir bölümü Hattat ailesine aitti. Arsanın önemli bir bölümü ise işadamı Selahattin Beyazıt'ın mülküydü. Hattat, Beyazıt'ın satmayı düşünmediği bu arsa için uzun süre pazarlık etti. 
   Binanın çelik projesini ise, dünyanın en yüksek çelik birasını yapan Amerikan şirketi Thornton Tomasetti Engineers ve onun Türkiye'deki iş ortağı Faruk Tuncel yürütüyor. 
   Hattat'ın yalısında "Türk gecesi" olarak organize edilen davette, evin özellikleri de ilgi çekti. Yalının yemek yenilen havuzlu salonu denizin 3 ile 7 metre altına inşa edilmişti. Hattat yalıyı anlatırken, "Buraya önce bir gemi gövdesi sonra da evimi inşa ettim" diyordu. 
   Konuklara, banda alınan Başbakan Erdoğan'ın "İstanbul vizyonu" ekrandan yansıtıldı. Hattat'ın asıl sürprizi, Türk yemeklerinin yenildiği salondan sonra geçilen havuz manzaralı "şark odasında" sunulan dordurma, kahve şovu ve tabii roman orkestrası eşliğinde yapılan oryantal dans gösterisiydi. 
   
      
   
</TEXT>
</DOC>
