<DOC>
<DOCNO> 246450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun21.html </URL>
<DATE> 2004/06/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Irak'ta 4 kentte çatışmalar sürüyor... 
</HEADLINE>
<TEXT>

     Irak'ın Felluce, Amara, Kut ve Kerbela kentlerinde ve başkent Bağdat'ın El Hadra mahallesinde saldırılar sürüyor. 
     Felluce kentinde, direnişçilerin, kentin güvenliğinden sorumlu General Muhammed Latif'e bağlı güçlere havan topu saldırısı düzenlediği belirtildi. 
     Görgü tanıkları, saldırıda ölen ya da yaralananlar olduğunu, ambulansların bölgeye gittiğini söyledi. 
     Öte yandan, Bağdat'ın güneydoğusundaki Amara'da, koalisyon yetkililerinin bürosuna saldırı düzenlendiği bildirildi. 
     İngiliz askeri sözcü, bürolara bu sabah 3 havan mermisi atıldığını söyledi. 
     Mermilerden ikisi büroların dışına düşerken, üçüncü merminin binada hasara yol açtığı belirtildi. Bir aracın da hasar gördüğü saldırıda ölen ya da yaralanan olmadı. 
     Kut'ta da bu sabah bir ortaokulda patlama oldu. Patlamanın, öğrenciler final sınavında olduğu sırada meydana geldiği bildirildi. 
     Olayda can kaybı olmadığı kaydedildi. 
     Şii Kerbela kentinde de dün gece Hollanda askerlerinin konvoyunun geçişi sırasında bir bombanın patladığı, saldırıda ölen ya da yaralanan olmadığı, ancak konvoydaki araçların camlarının kırıldığı belirtildi. 
     Başkent Bağdat'ın kuzeybatısındaki El Hadra'da da bir Amerikan konvoyuna silahlı saldırı düzenlendiği, hedef alınan bir kamyonun alev aldığı kaydedildi. 
     Görgü tanıkları, bu saldırıda da ölen ya da yaralan kaydedilmediğini belirterek, kamyonu söndürmeye çalışan itfaiye ekiplerinin olay yerinde bulunan ve kamyonun yanmasını isteyen kalabalık tarafından engellendiğini aktardı. 
     Aynı kaynaklar, kamyondan kaçan bir askerin bir başka kamyona bindiğini söyledi. 
     Rafineriye sabotaj 
     Öte yandan, Irak'ın başkenti Bağdat'ın 200 kilometre kuzeyinde bulunan Baici'deki elektrik santralini besleyen petrol boru hattına sabotaj düzenlendiği bildirildi. 
     Irak elektrik bakanlığının bildirisinde, ''Kerkük petrol yataklarını Baici'deki rafineriye bağlayan ve Baici'nin elektrik santralini besleyen petrol boru hattına dün gece sabotaj düzenlendi'' denildi. 
     Bildiride, sabotaj sonucu 400 megavatlık santralin tamamen durduğu ve kentte önemli çapta elektrik kesintisi meydana geldiği, sabotaj sonucu çıkan yangının söndürülme çalışmalarına başlandığı belirtildi. 
     
</TEXT>
</DOC>
