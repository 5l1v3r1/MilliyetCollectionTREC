<DOC>
<DOCNO> 231685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko48.html </URL>
<DATE> 2004/04/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Otokar, 8.1 trilyon lira net kar elde etti... 
</HEADLINE>
<TEXT>

     Otokar, geçen yıl toplam 3 bin 372 adet satış gerçekleştirirken, 8.1 trilyon lira net kar elde etti. 
     Koç Topluluğu şirketlerinden Otokar'ın Genel Kurul toplantısında açıklanan faaliyet raporuna göre, minibüs, arazi araçları, zırhlı araçlar, küçük otobüs ve treyler üreten şirket, 2003'ün özellikle ikinci yarısında pazardan ciddi pay alarak iddialı oldukları pazarda paylarını yüzde 20'ye çıkardı. 
     Irak pazarına otomotiv sektöründe ilk giren firmalardan biri olan Otokar, geçen yıl ihracat cirosunu dolar bazında yüzde 6 oranında artırarak yurtdışı satışlarından 26 milyon 801 bin dolar gelir elde etti. 
     Şirket geçen yıl cirosunu 2002'ye göre yüzde 51 oranında artırarak 197 trilyon 494 milyar 150 milyon liraya ulaştırırken, brüt satış karını yüzde 71'lik artışla 46.9 trilyon liraya, faaliyet karını ise 12.6 trilyon liraya yükseltti. 
     Otokar 2003'te toplam 3 bin 372 adet satışla önceki yıla oranla yüzde 48'lik bir büyüme kaydederken, 8 trilyon 120 milyar 714 milyon lira net kar elde etti. 
     
     İLK 3 AY BAŞDÖNDÜRÜCÜ HIZLA GEÇTİ 
     Genel Kurul'da konuşan Otokar Genel Müdürü Kudret Önen, bir hissedarın sorusu üzerine, askeri işler ve savunma sanayindeki çalışmalarının devam ettiğini kaydetti. 
     Geçen yıl Türkiye'nin ilk 8x8 taktik tekerlekli zırhlı aracını ürettiklerini belirten Önen, ''Bu, askeri araçlardaki yatırımlarımıza aynen devam ettiğimizin en iyi kanıtı. Önümüzdeki dönemlerde Türkiye'nin ekonomisinin düzelmesi ile askeri harcamalar da artacak ve bu yönde bir hareketlenme yaşanacaktır'' dedi. 
     Önen, yine geçen yıl piyasaya sundukları Sultan midibüslerinden 600 adet satarak, pazardan yüzde 20 pay aldıklarını kaydederek, ''2004 de Sultan ve onun benzerlerinin çıktığı bir yıl olacak. 2004'ün ilk üç ayı baş döndürücü bir hızla geçti. Bu yıl en az 2003 gibi güzel bir yıl bekliyoruz'' diye konuştu. 
     
</TEXT>
</DOC>
