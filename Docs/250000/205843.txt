<DOC>
<DOCNO> 205843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur31.html </URL>
<DATE> 2004/12/31/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Trafik kazası sanılan olay cinayet çıktı 
</HEADLINE>
<TEXT>

     Bilecik'te, yolda hareketsiz yatan kişinin trafik kazası geçirdiğini zanneden vatandaşların polise bildirdikleri kaza ihbarı üzerine yapılan araştırmada, olayın cinayet olduğu anlaşıldı. 
     AA muhabirinin aldığı bilgiye göre, Hürriyet Mahallesi Nilüfer Sokak'tan motosikletiyle geçen Selahattin Çınar 38 , Belediye Su İşleri'nde işçi olarak çalışan ve aralarında husumet bulunan Erol Ö. 38 ile karşılaştı. 
     Selahattin Çınar'ın, motosikletten inip Erol Ö'ye küfür etmesi üzerine iki kişi arasında kavga çıktı. Erol Ö, üzerindeki bıçakla Selahattin Çınar'ı sol kolundan yaralayıp kaçtı. 
     Yaralanan ve yaklaşık 20 dakika yerde baygın halde kaldığı bildirilen Selahattin Çınar, yoldan geçen vatandaşlar tarafından bulundu. Vatandaşlar, trafik kazası sonucu yaralandığını sandıkları kişinin durumunu polise bildirdi. 
     Trafik kazası ihbarı üzerine olay yerine gelen emniyet güçleri, baygın halde motosikletinin yanında yerde yatan Selahattin Çınar'ın bıçaklandığını fark edip 112 Acil Servis sağlık ekiplerine haber verdi. 
     Devlet Hastanesi'ne kaldırılan Selahattin Çınar'ın sağ kolundan bıçakla yaralandığı ve atar damarlarından birinin kesildiği için çok fazla kan kaybettiği sağlık görevlilerince fark edildi. Hastaneye kaldırıldığında hayati fonksiyonlarının durduğu bildirilen Selahattin Çınar'ın kan kaybından öldüğü öğrenildi. 
     Cinayet zanlısı Erol Ö, olaydan yaklaşık bir saat sonra çalıştığı Belediye Su İşleri Müdürlüğü'ne giderek polise cinayet işlediğini bildirdi. Emniyet güçleri teslim olan Erol Ö'yü gözaltına aldı, olayla ilgili soruşturma sürdürülüyor. 
     
</TEXT>
</DOC>
