<DOC>
<DOCNO> 216841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/dunya/dun03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Kızılhaç Saddam'ı ziyaret etti 
   Uluslararası Kızılhaç Komitesi'nin devrik Irak lideri Saddam Hüseyin'i dün Irak'ta ziyaret ettiği bildirildi. Saddam'ın görüşme sırasında yazdığı bir mektubu Kızılhaç aracılığıyla ailesine gönderdiği açıklandı. Kızılhaç Komitesi Sözcüsü Nada Dumani, "Biri doktor iki Kızılhaç görevlisi, Saddam Hüseyin'i Irak'ta ziyaret etti. Görevliler, Saddam'ı fiziki ve ruhsal bakımdan kontrol etti. Görevlilere bu incelemeleri için yeterince zaman verildi" dedi. "Kızılhaç Komitesi'nin kuralları gereği, Saddam'ın durumu hakkında hiçbir açıklama yapılamayacağını" belirten Dumani, Komite'nin ziyaret sonrası izlenimlerini doğrudan koalisyon yetkililerine aktaracağını kaydetti. 
   
   Otobüs baraja uçtu 44 ölü 
   Brezilya'da, Rio Karnavalı kutlamalarına katılacak yolcuları taşıyan bir otobüsün baraja uçması sonucu 44 kişi öldü. Yetkililer, kazanın, başkent Sao Paulo'nun yaklaşık 2 bin 100 kilometre kuzeydoğusundaki Barros kasabasında meydana geldiğini bildirildi. Fortaleza kentinden karnavalın yapıldığı Salvador'a giden otobüste, şöfor ile birlikte 43 yolcunun hayatını kaybettiğinin sanıldığı, kazaya neyin yol açtığının bilinmediği belirtildi. Buna rağmen bölgeye gönderilen kurtarma ekiplerinin Cipo Barajı'nda çalışmalarına başladığı, olayla ilgili soruştuma açıldığı da kaydedildi. 
   
   Terminatör eşcinsel evliliklere savaş açtı 
   California Valisi Arnold Schwarzenegger, San Francisco belediyesinin eşcinsel evliliklere izin vermesinin engellenmesi için eyalet Adalet Bakanlığı'na gerekli yasal mücadeleyi başlatması talimatı verdi. Schwarzenegger, bu evliliklerin "medeni düzene yönelik bir risk" olduğunu savunarak, bu evliliklere izin vermesinin engellenmesi için belediye nezdinde derhal gerekli yasal mücadelenin başlatılmasını istedi. San Francisco'da Sevgililer Günü'nden bu yana aynı cinsten yaklaşık 2 bin 500 kişi evlendi. 
   
   
   
   
</TEXT>
</DOC>
