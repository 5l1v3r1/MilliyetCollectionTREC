<DOC>
<DOCNO> 226823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun39.html </URL>
<DATE> 2004/03/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Özbekistan'da çatışmalar 3'ü polis 21 kişi öldü 
</HEADLINE>
<TEXT>

     Özbekistan'ın başkenti Taşkent'te, Cumhurbaşkanı İslam Kerimov'un ikametgahı yakınlarında teröristlerle polis arasında çıkan çatışmada 21 kişinin öldüğü bildirildi. 
     AP'ye açıklama yapan Ulusal Güvenlik Servisi'nden bir yetkili, polisin bir aracı durdurduğunu ve araçta bulunan 2 kişinin bellerine sardıkları bombaları patlattıklarını söyledi. Olayda, 2 intihar komandosu ile 3 polis ölürken, 5 polis de yaralandı. 
     İçişleri Bakanlığı'ndan bir yetkili de, 16 terör zanlısının öldürüldüğünü, bu kişilerin bir kısmının polis tarafından vurulduğunu, diğerlerinin el bombasıyla hayatını kaybettiğini belirtti. 
     Bir yetkili de, AFP'ye yaptığı açıklamada, Cumhurbaşkanı Kerimov'un ikametgahı yakınlarında 16 kişinin öldürüldüğünü, olay yerinden kaçan 4 kişinin de terör zanlısı grup tarafından kiralanan bir eve sığındığını ve burada öldürüldüklerini söyledi. 
     Reuters ajansına açıklama yapan bir başka yetkili, öldürülenler arasında 5 kadın olduğunu belirtti. 
     Özbek Başsavcılık bürosundan sözcü Svetlana Atikova, Taşkent'te ve polisin baskın yaptığı kuşatma altındaki bölgede operasyonlar yapıldığını açıkladı. 
     Dışişleri Bakanlığı sözcüsü İlkhom Zakirov da, asker ve polisin, boş kamyonlar ve zırhlı personel taşıyıcılarla Kerimov'un ikametgahına giden yola bariyer kurduklarını söyledi. 
     Özbekistan'da önceki gün ve dün iki intihar saldırısı düzenlenmesi ve terörist bir grubun imal ettiği el yapımı bombanın patlaması sonucunda toplam 19 kişi ölmüştü. 
     Devlet Başkanı İslam Kerimov, olaylardan aşırı dincileri sorumlu tutmuştu. 
     
</TEXT>
</DOC>
