<DOC>
<DOCNO> 233592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur14.html </URL>
<DATE> 2004/04/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hasankeyf'te mağaralar otel, kafe ve lokanta olacak 
</HEADLINE>
<TEXT>

     Batman'ın tarihi ilçesi Hasankeyf'te, mağaralar apart otel, kafe ve lokanta olacak. 
     Batman Valisi Efkan Ala, AA muhabirine yaptığı açıklamada, tarihi Hasankeyf İlçesi'ni dünya turizmine kazandırmak amacıyla bir dizi çalışma yürüttüklerini, bu çalışmalar içerisinde mağaraların işlevlendirilmesinin de bulunduğunu söyledi. 
     Mağaraların ışıklandırılması ve önden girişinin sağlanması için platform yapılması amacıyla Kültür ve Tabiat Varlıklarını Koruma Vakfı'nın ÇEKÜL işbirliğiyle bir proje hazırladıklarını anlatan Ala, projenin tamamlandığını ve Diyarbakır'daki Kültür ve Tabiat Varlıklarını Koruma Kurulu'na gönderildiğini bildirdi. 
     Projenin kuruldan bu ayın sonunda çıkmasını beklediklerini, proje kuruldan geçer geçmez çalışmalara başlayacaklarını dile getiren Ala, projenin 20 mağarayı kapsadığını, mağaraların apart otel, kafe ve lokanta gibi mekanlara dönüştürüleceğini kaydetti. 
     
     ''TARİH ÖNCESİ YAŞAMI TATTIRMAK İSTİYORUZ' 
     Düzenlemesi yapılacak olan mağaraların önünde bir köyün bulunduğunu, bu köyün de çalışmalar içerisinde yer alacağını ifade eden Ala, şöyle dedi 
     ''Tarih öncesi yaşamı tattırmak istiyoruz. Tarihi ilçenin turizme kazandırılması ve tarihi eserlerin ortaya çıkarılması amacıyla bu yıl 2 trilyon lira ödenek ayrıldı. 2 trilyon lira mağaraların işlevlendirilmesi, gezi güzergahı ile kazıların yapılması amacıyla kullanılacak. Bu 2 trilyon lira içerisinde mağaraların işlevlendirilmesi için Kültür Bakanlığı 500 milyar lira ödenek gönderdi.'' Vali Ala, ayrıca GAP Bölge Kalkınma İdaresi Başkanlığı'nca yürütülen ''GAP'ta Kültürel Mirası Geliştirme Programı''na Avrupa Birliği'nin 12 milyon Euro ile destek verdiğini bildirerek, programın Batman'ın içerisinde yer aldığı 9 ilde uygulandığını söyledi. 
     Programdan yararlanmak ve Hasankeyf'in turizme kazandırılması için proje hazırladıklarını anlatan Ala, ''İlçedeki turistik çalışmalar amacıyla hazırladığımız projeyi GAP Bölge Kalkınma İdaresi'ne sunacağız'' diye konuştu. 
     
     BELEDİYENİN HİZMET BİRİMİ MAĞARAYA TAŞINACAK 
     Hasankeyf Belediye Başkanı Abdulvahap Kusen de tarihi ilçenin tanıtımının yapılması amacıyla Turizm Haftası boyunca bir dizi etkinlik düzenlendiğini söyledi. 
     Tarihi ilçede 6 bin mağara bulunduğunu, 1970'li yıllara kadar bu mağaralarda ailelerin yaşadığını anlatan Kusen, kendisinin de mağarada doğup büyüdüğünü belirtti. 
     Mağaraların tanıtımını yapmak istediklerini ifade eden Kusen, şöyle dedi 
     ''Şu anda mağaralarda yaşayan 5-6 aile var. Mağaraları dünyaya tanıtmak istiyoruz. Bu amaçla bir mağaraya temizleyerek, restoresini yapacağız. Sembolik olarak belediyenin bir hizmet birimini mağaraya taşıyacağız. Bu birimin çalışmaları mağarada yürütülecek. Böylelikle mağaraların tanıtımını yapacağız. Bu çalışmamız önümüzdeki günlerde başlayacak.'' 
     
</TEXT>
</DOC>
