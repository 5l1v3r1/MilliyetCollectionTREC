<DOC>
<DOCNO> 228779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas06.html </URL>
<DATE> 2004/04/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Polise DNA ve uyuşturucu testi yapma yetkisi 
</HEADLINE>
<TEXT>

     İngiltere'de hükümet, polise, gözaltına alınan herkese DNA ve uyuşturucu testi yapma hakkı tanıdı. 
     İngiltere Başbakan Tony Blair tarafından ayrıntıları belirlenen yeni uygulama, bugüne kadar sadece hakkında suçlamada bulunulan ve mahkemeye sevk edilen zanlılara DNA ve uyuşturucu testi yapabilen ve parmak izi alabilen polise, daha geniş bir arşiv kurabilme olanağı tanıyacak. 
     Böylece geçmişte işlenmiş pek çok suçun faillerinin yakalanabileceğine inanan Başbakan Blair'in, bu uygulamayı bizzat istediği ve polise söz konusu yetkilerin verilmesi için kabinesini ikna ettiği ifade ediliyor. 
     Bugünden itibaren geçerli olacak uygulamayla elde edilen her DNA örneği ve parmak izinin, arşivlerdeki bütün suç delilleriyle karşılaştırılmasına başlanacağı belirtiliyor. Bu arada, özellikle hırsızlık ve soygun gibi suçlardan tutuklanan kişilere uyuşturucu testi yapılması mümkün hale geldi. Blair'in bu uygulamaya, bu tür suçları uyuşturucu kullanan kişilerin işlediği inancıyla desteklediği bildiriliyor. 
     
</TEXT>
</DOC>
