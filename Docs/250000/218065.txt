<DOC>
<DOCNO> 218065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur06.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vaatler başladı Unkapanı'ndan Yenikapı'ya su kanalı açalım 
</HEADLINE>
<TEXT>

     Ak Parti Eminönü Belediye Başkan adayı Nevzat Er, Eminönü'nün, Venedik gibi olabileceğini dile getirerek, ''Unkapanı'ndan Yenikapı'ya kadar olan bulvarı Haliç'e bağlayalım. Deniz yapalım. Burası ada olsun. Orada tarihi motorlar gezsin'' dedi. 
     Nevzat Er, AA muhabirine yaptığı açıklamada, ilçede gece 50-55 bin, gündüz 3 milyon kişinin yaşadığına dikkat çekti. 
     Tarihsel dokunun korunması, ilçeyi bir kültür ve ticaret merkezi haline getirmek, sosyal projelerle burada oturan insanlara bir hayat seviyesi kazandırmak gerektiğini dile getiren Er, ''Eminönü'nün tarihi dokusu bozulmuş. İlçeye uymayan yapılar var. Her tarafı yıkmak lazım. Ama bu kolay değil. Bunun için revize edilmesi gerekiyor'' diye konuştu. 
     Hükümetin, İstanbul'a turizm için ayırdığı 100 triyon liralık kaynağa da işaret eden Er, bu paranın yarısının Eminönü'ye ayrılması gerektiğini savundu. 
     
     ''VENEDİK GİBİ DE YAPARIZ'' 
     Üç tarafı denizlerle çevrili ilçeye deniz motoruyla ulaşımı sağlamayı düşündüklerini de kaydeden Er, şunları söyledi 
     ''Eminönü'nü, Venedik gibi de yaparız. Bu bir vizyon meselesi. Buna inanacaksınız önce. Unkapanı'ndan Yenikapı'ya kadar olan bulvarı Haliç'e bağlayalım. Deniz yapalım. Burası ada olsun. Orada tarihi motorlar gezsin. Üstünde küçük köprüler olsun. Böylece her taraftan Eminönü'ne bağlayalım Fatih'i. Kenarlarında insanlar gezsin, yürüsün. Hiç trafik girmesin Eminönü'ne. Bunlar olmayacak şeyler değil.'' İlçenin önemli sorunlarından birinin işportacılar olduğuna işaret eden Er, ''Tarihi dokuya uygun çadırlar kurarak işporta sorununu çözebiliriz'' dedi. 
     Eminönü'nde otoparkların çoğaltılması gerektiğini de belirten Er, terkedilmiş arabalı vapurları yan yana koyarak, deniz üzerinde otopark yapmayı planladıklarını sözlerine ekledi. 
     
</TEXT>
</DOC>
