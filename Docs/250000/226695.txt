<DOC>
<DOCNO> 226695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/ekonomi/eko02.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat'te yasayı delen maaş 
</HEADLINE>
<TEXT>

   YDK, Ziraat Bankası murahhas üye maaşının en fazla 3.2 milyar lira olabileceğini ancak 7 milyar lira bağlandığını belirtti 
      TARIK YILMAZ 
   
   Başbakanlık Yüksek Denetleme Kurulu YDK , Ziraat Bankası ve Halkbank'ta yönetim kurulu murahhas üyelerinin maaşlarının aylık 7 milyar lira olduğunu, rakamın Bakanlar Kurulu Kararı ile verilen üst sınırı kat kat aştığını açıkladı. YDK, 14 Mart 2002'de 2.3 milyar lirayla sınırlanan ve üç kez artırılarak Ağustos 2003'te 3.2 milyara çıkarılan maaş üst sınırının yılda dört kez ödenen ikramiye ile daha da aşıldığına dikkat çekti. 
   
   Karar genel kurulda alındı 
   YDK'nın 2002 yılı Ziraat Bankası raporu, kamu bankalarındaki maaşların Bakanlar Kurulu kararıyla belirlenen limitlerin çok üzerinde olduğunu ortaya koydu. 14 Mart 2002'de yürürlüğe giren Bakanlar Kurulu kararıyla, kamu bankalarında görev yapanların maaşlarının en fazla net 2.3 milyar lira olabileceği belirtilen raporda, üst limitin 1 Temmuz 2002'de 3 milyara, 22 Mart 2003'te 3 milyar 150 milyona ve son olarak 29 Ağustos 2003'te 3.2 milyar liraya çıkarıldığı belirtildi. Raporda, karar nedeniyle 27 Mart 2003'te tamamen değişen Ziraat Bankası yönetim kurulu murahhas üyeleri ile genel müdür maaşının en fazla 3.2 milyar lira olabileceği kaydedildi. 
   Ancak raporda, Zeki Sayın'ın Ziraat Bankası Yönetim Kurulu Başkanlığı'na, Can Akın Çağlar'ın da yönetim kurulu murahhas üyeliğine getirildiği 27 Mart 2003 tarihli genel kurulda tümüyle değiştirilen murahhas üyeler için 7 milyar liralık net ücret belirlendiği, bunun Bakanlar Kurulu kararıyla belirlenen sınırı "fazlası ile aştığı" ifade edildi. Raporda şöyle denildi 
   
   'Sınır aşılamaz' 
   "14 Mart 2002'den sonra bankaya açıktan atanan personel ile genel kurulca seçilen murahhas üyelere yapılması gereken her türlü ödemenin, bu konudaki Bakanlar Kurulu kararları ile belirlenen üst sınırı aşması mümkün bulunmamaktadır. Personele yılda dört kez ödenen ikramiye de dikkate alındığında, üst sınır daha da aşılmıştır." YDK, konuyla ilgili olarak Başbakanlığa yazı yazdığını, raporun bittiği Ekim 2003'e kadar Başbakanlıktan kendilerine ulaşan bir yanıt olmadığını belirtti. 
   
   İştirakler de gelir sağlıyor    Raporda, 28 Mayıs 2003'te alınan "banka yönetim kurulu kararıyla" iştiraklerde görev yapan yönetim kurulu başkanlarına aylık 250 dolar, üyeler ve denetçilere 200'er dolar maaş bağlandığı, yöneticilerin katıldıkları her yönetim kurulu toplantısı için de 500'er dolar ödendiği kaydedildi. 
   Rapora göre Ziraat Bankası yönetim kurulu başkanının Zeki Sayın 4 yurtiçi, 5 yurtdışı, genel müdürünün Can Akın Çağlar 5 yurtiçi 6 yurtdışı, kredilerden sorumlu yönetim kurulu murahhas üyesinin de Murat Ulus 6 yurtiçi 5 yurtdışı iştirakte yönetim kurulu başkan ve üyeliklerini yürüttüğü belirtildi. Bu hesaba göre Sayın, Ziraat Bankası, Halkbank ve Tasfiye Halindeki Emlakbank'ın yönetimiyle birlikte 12, Çağlar da Ziraat Bankası İcra Kurulu Başkanlığı ve Genel Müdürlüğüyle birlikte 12 şirketin yönetim kurulunda görev yaptığı ortaya çıktı. 
   
   
</TEXT>
</DOC>
