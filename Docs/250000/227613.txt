<DOC>
<DOCNO> 227613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko48.html </URL>
<DATE> 2004/04/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Enerji Bakanı İran'dan alınan doğalgazla ilgili tahkim süreci başladı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İran'dan alınan doğalgazla ilgili tahkim sürecini başlattıklarını bildirdi. 
     Güler, Uluslararası Enerji Ajansı'nın UEA 30. kuruluş yıldönümü nedeniyle İstanbul'da gerçekleştirilen özel oturumun ardından gazetecilerin sorularını yanıtladı. 
     Hilmi Güler, İran'dan alınan doğalgazla ilgili bir soru üzerine, ''Görüşmelerimiz sürüyor, bununla ilgili tahkim sürecini başlatmış bulunuyoruz. Tahkimden önce bir sonuca varırsak bunu sizinle paylaşırız'' dedi. 
     Görüşmelerin sürdüğünü, ancak gecikme ihtimalini göz önüne alarak tahkim sürecini başlattıklarını ifade eden Bakan Güler, şunları kaydetti 
     ''Çünkü istediğimiz süratte hareket etmediklerini gördük. Bize pahalı gaz verdikleri için, gaz sattıkları için bu anlaşmadaki yanlışlığı Mavi Akım'da olduğu gibi düzeltmek amacıyla kararlı bir tavır sergiliyoruz. Burada önemli olan ülkemizin milletimizin çıkarlarıdır.'' 
     
     KABUL EDEMEYECEĞİMİZ AĞIR MADDELER VAR 
     Bir gazetecinin, ''Sadece fiyatta mı Miktarda da bir azalma olacak mı '' şeklindeki sorusu üzerine Güler, şunları söyledi 
     ''Fiyatlar buradaki görüşülen şey ama aynı zamanda 'al ya da öde'de de tıpkı Mavi Akım'da olduğu gibi, Rusya'dan aldığımız doğalgazda olduğu gibi orada da kabul edemeyeceğimiz maddeler var. Ağır maddeler var. 
     Bu maddelerin bundan iki yıl önce geçici olarak düzeltildiğini gördük. Biz kalıcı çözümlerden yanayız. Bunun için de kalıcı olarak düzelttik. Eğer bunu yapmamış olsaydık, bu sene sonunda, o geçici madde yani hem fiyatlarda hem de 'al ya da öde'deki miktarlar artacaktı. Bunun için Temmuz ayında başvurduk. İnşallah bundan olumlu sonuç alırız.'' 
     
</TEXT>
</DOC>
