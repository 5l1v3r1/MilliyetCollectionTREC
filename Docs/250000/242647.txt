<DOC>
<DOCNO> 242647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko15.html </URL>
<DATE> 2004/05/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Satılamayan sarımsak çöpe gitti... 
</HEADLINE>
<TEXT>

     Bir yıl önce fiyatı yüksek olduğu için bu yıl üretimi ihtiyacın çok üzerinde yapılan sarmısak, üreticinin elinde kalınca çöpe dökülmeye başlandı. 
     Üretici ve komisyoncular, geçen yıl 2 milyon 500 bin ile 2 milyon 750 bin lira arasında satışa sunulan sarmısakta bu sezon umduğunu bulamadı. Bir yıl önce kar marjı yükseldiği için bu yıl üretimi ihtiyacın çok üzerinde yapılan sarmısak, depolarda çürüdü. 
     Komisyoncu Hüseyin Bulut, kar beklentisi umuduyla yatırım yaptığı sarmısaktan deposunda kalan yaklaşık 2 ton ürünü, iç piyasa talebi ve ihracat olmaması nedeniyle çürüyünce çöpe atmak zorunda kaldığını söyledi. 
     Kendisi gibi çok sayıda komisyoncunun deposunda çürüyen sarmısağı çöpe döktüğünü belirten Bulut, ''Hem biz, hem de üretici perişan oldu. Sadece benim zararım bu üründe yaklaşık 3 milyar lira'' dedi. 
     Vedat Dalokay Hal Müdürlüğü yetkilileri de, geçen yıl hal satışı 2 milyon 750 bin liraya ulaşan sarmısağın kilo fiyatının, bu sezon 150 bin ve 700 bin lira arasında değiştiğini kaydetti. 
     Ziraat Mühendisleri Odası ZMO Adana Şube Başkanı Ayhan Barut, Tarım ve Köyişleri Bakanlığı'nca her ürün için bölge bölge ekim planlaması yapılması gerektiğini söyledi. 
     Bir ürünün değerinin yüksek rakamları bulması halinde yeni ekim döneminde de aynı beklentiyle hareket edilmemesi gerektiğini ifade eden Barut, ''Tüm ürünlerin gerçek değerinde satılması için ekiminin piyasa taleplerine göre, hasadının ise zamanında yapılması gerekir'' dedi. 
     Barut, üretim ve tüketim dengelerinin iyi korunması gerektiğini belirterek, şunları kaydetti 
     ''Geçen yıl çok iyi para ettiği için yeni sezonda aynı ürünü ekme gibi yapılan üretim modeli, eskilere dayanan bir modeldir. Kulaktan dolma bilgilerle üretim yapılıyor. İhtiyaç fazlası üretim sonucu büyük ekonomik kayıp meydana geliyor. Bakanlığın bütün ürünlerle ilgili bölgelere göre ekim planlaması yapmasının yanı sıra çiftçi eğitim servisleri kurarak bilinçlendirme çalışmaları yapması gerekir. Bunlar yapılmazsa her sezon bir veya birden fazla ürünün tonlarcası, bu yıl sarmısakta olduğu gibi çöpe gider.'' 
     
</TEXT>
</DOC>
