<DOC>
<DOCNO> 215694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun33.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Verheugen'in müzakere masasında yeri yok" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakere sürecine yönelik yoğun bir çalışma içerisinde olduklarını belirterek, ''Haklarımızı korumak için gereken tadilatı öngören bir çalışma içindeyiz'' dedi. 
     Cumhurbaşkanı Denktaş, Türk Ajansı-Kıbrıs'a TAK yaptığı açıklamada, ''Biz hazırlığımızı yapıyoruz. Halkımızın bilmesi gereken husus, haklarımızın korunması için gereken tadilatı öngören bir çalışma içerisindeyiz. Başarıp başaramayacağımız bu çalışma sonunda belli olacak. Halkımızı devamlı surette bilgili kılacağız'' diye konuştu. 
     Denktaş, müzakerelerin şeklinin, gündeminin ve müzakere heyetinin yarın saat 16.00'da BM Genel Sekreteri'nin Kıbrıs Özel Temsilcisi Alvaro de Soto ile yapılacak görüşmede netleşeceğini belirtti. 
     Rum radyosunun, yarın adaya gelecek AB Komisyonu'nun genişlemeden sorumlu üyesi Günter Verheugen'in de müzakerelere katılacağına ilişkin iddiasıyla ilgili olarak da Denktaş, ''Böyle bir şey yok, yanlış bir bilgi. Verheugen'in görüşme masasında statüsü veya yeri yok'' dedi. 
     
     KOMİTE ÜYELERİ ÇALIŞMAYA BAŞLADI 
     Bu arada, müzakere sürecinde liderlerle birlikte yoğun bir çalışmaya hazırlanan teknik komitelerin üyeleri de netleşmeye başladı. Yarın BM Genel Sekreterliği'ne bildirilecek komite üyelerinin bazıları fiilen çalışmaya başladılar. 
     İlk aşamada oluşturulacak ve perşembe günü müzakere süreciyle birlikte çalışmaya başlayacak 3 ayrı komite, uluslararası anlaşmalar, federal yasalar ve ekonomi-finans konularında çalışma yapacak. Bu 3 komiteye ek olarak, şubat sonunda bayrak ve marş konularında çalışma yapacak 4. komite faaliyete geçecek. 
     
</TEXT>
</DOC>
