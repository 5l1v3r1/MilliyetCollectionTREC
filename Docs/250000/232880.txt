<DOC>
<DOCNO> 232880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo21.html </URL>
<DATE> 2004/04/19/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fenerbahçe, Beşiktaş derbisinin hazırlıklarına başladı... 
</HEADLINE>
<TEXT>

     Birinci Süper Futbol Ligi'nde liderliğini sürdüren Fenerbahçe, Samsunspor beraberliğinin ardından izin yapmadan Beşiktaş ile oynayacağı derbi maçın hazırlıklarına başladı. 
     Teknik Direktör Christoph Daum'un katılmadığı idmanda sarı-lacivertli futbolcular antrenör Roland Koch yönetiminde çalıştı. 
     Samsunspor maçında 90 dakika forma giyen futbolcuların koşu yapmakla yetindiği antrenmanda, diğer futbolcular ise dar alanda çift kale maç yaptı. 
     Çalışmaya sakatlığı süren Kemal ile genç milli takım kampında bulunan Olcan katılmadı. 
     Bu arada, tesislerde yapılan toplantı nedeniyle antrenman yaklaşık 1 saat geç başladı. Toplantıda Daum'un futbolcularına Samsunspor maçında yaptıkları hataları anlattığı öğrenildi. 
     Öte yandan Futbol Takımı İdari İşler Sorumlusu Volkan Ballı, Samsunspor karşısında puan kaybettikleri için üzgün olduklarını belirterek, ''Ancak kaybedilmiş bir şey yok. Yine her şey bizim elimizde. Son maçlarımızı kazanırsak, istediğimiz şampiyonluğa ulaşabiliriz. Dün 1-0 öne geçtik ama bunu koruyamadık. Yine de liderliğimiz devam ediyor. Artık önümüzdeki maçlara bakıyoruz'' diye konuştu. 
     Yarını dinlenerek geçirecek olan sarı-lacivertliler, Beşiktaş maçı hazırlıklarını 21 Nisan Çarşamba günü öğleden sonra yapacakları antrenmanla sürdürecek. 

     
</TEXT>
</DOC>
