<DOC>
<DOCNO> 205130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko20.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Telekom'da gerçek yol haritasını göremiyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD , Bilgi Toplumu ve Yeni Teknolojiler Komisyonu, Bilgi Teknolojileri ve Telekomünikasyon Çalışma Grubu Başkanı Lütfi Yenel, telekomünikasyon alanındaki özelleştirmelere ilişkin düzenlemelerin net olması gerektiğini belirterek, ''Hala bu netlik yok. Gerçek bir yol haritası göremiyoruz'' dedi. 
     Bilgi Teknolojileri ve Telekomünikasyon Çalışma Grubu'nca hazırlanan ve daha önce açıklanan ''Bilgi Toplumunun Altyapısı, Serbest Girişimler Yoluyla Kurulmalıdır'' başlıklı rapora ilişkin değerlendirme toplantısında konuşan Yenel, Türk Telekom'un tüm tekel haklarının 1 Ocak 2004'ten itibaren sona ereceğini anımsattı. 
     Bu tarihin çok önemli olduğunu aktaran Yenel, konuya ilişkin geçen hafta Ulaştırma Bakanı Binali Yıldırım ile Telekomünikasyon Kurumu Başkanı Ömer Arasıl'ın açıklamalarının kendileri açısından memnuniyet verici olduğunu söyledi. 
     Özelleştirme konusunda da Bakan Yıldırım ile Ömer Arasıl'ın ifadelerini çok pozitif gördüğünü dile getiren Yenel, ancak yine de bazı konulara dikkat çekilmesi gerektiğini vurguladı. 
     Liberalleşmenin ancak yatırımlarla mümkün olacağını, yatırımın gelmesinin ise bazı koşulların varlığına bağlı olduğunu belirten Yenel, şunları kaydetti 
     ''Düzenlemelerin net olması lazım, hala bu netlik yok. Gerçek bir yol haritası göremiyoruz. Bu hususların daha net olması lazım. Hiç olmazsa yol haritasının netleşmesi lazım. Bu olmazsa, birincisi, beklediğimiz yatırımlar oluşmayabilir, ikincisi, net düzenlemeler yoksa gri piyasa oluşabilir. Bu makro anlamda kaynak israflarını beraberinde getirir. Örneğin Türkiye'de kablolu TV konusunda net düzenlemeler olmadığı için bu sektör hiçbir zaman tam olarak gelişemedi ve bundan sonra da ne olacağını kimse bilmiyor. Netlik, hukuk açısından, düzenlemeler açısından olmazsa olmazdır. Türk Telekom ile özel işletmeler arasındaki ilişkilerin düzenlenmesi de çok önemlidir.'' Vergilerin yüksekliğine de dikkat çeken Yenel, Hazine'nin, Özel İşlem Vergisi, Katma Değer Vergisi, hizmetlerden alınan yüzde 15 pay gibi kesintilerle her yıl sektörden milyarlarca dolar kaynak çektiğini bildirdi. 
     
     UCUZLUK BEKLENTİSİNİN DOĞRULUĞU ŞÜPHELİ 
     Yenel, Türk Telekom'un tekel haklarının sona ermesinden sonra fiyatların aşağı ineceği, hizmetlerin çok ucuzlayacağı beklentisinin doğruluğu konusunda da şüpheler olduğunu belirterek, ''Bu bir süreç, bazı hizmetler düşecek, bazı hizmetler artacak. Örneğin şehir içi görüşmeler çok ucuz'' diye konuştu. 
     Türk Telekom'un özelleştirilmesine ilişkin 7-11 milyar dolar rakamlarının telaffuz edildiğini kaydeden bir gazeteciye de Yenel, ''Bu değerlendirmeyi yapanlar kimler Bence bürokrasiden oluşmuş bir yapı bu değerlendirmeyi yapan. Uluslararası bir oyun oynayacaksak kurallara, standartlara göre oynamalıyız. Şimdi böyle bir beklenti yarattınız, değeri o değilse ne olacak '' dedi. 
     Yenel, fiyatı koşulların belirleyeceğini ifade etti. 
     
</TEXT>
</DOC>
