<DOC>
<DOCNO> 249317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur38.html </URL>
<DATE> 2004/06/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Sağanak yağış yüzünden mahsur kalanları itfaiye kurtardı... 
</HEADLINE>
<TEXT>

     İstanbul'da sağanak yağış nedeniyle oluşan su baskınlarında mahsur kalan vatandaşlar, itfaiye ve İSKİ ekiplerince kurtarıldı. 
     Büyükşehir Belediyesi Afet Koordinasyon Merkezi'nden AKOM yapılan açıklamada, AKOM meteoroloji mühendislerinin hava tahmin raporlarına göre, Balkanlar üzerinden gelen yağışlı sistemin, gök gürültüsünün de etkisiyle yağmurun şiddetli yağmasına neden olduğu ifade edildi. 
     Ani yağışla birlikte, metrekareye yaklaşık 10 kilogram yağmur düştüğü belirtilen açıklamada, Haliç bölgesinde enerji nakil hatlarında voltaj düşüklüğü nedeniyle kolektörlerin devreye girmediği, bu süre zarfında özellikle Feshane bölgesinde su baskınlarının etkili olduğu vurgulandı. 
     Feshane'de mahsur kalan vatandaşların itfaiye ve İSKİ ekipleri tarafından kısa sürede tahliye edildiği belirtilen açıklamada, İkitelli Basın Ekspres yolu üzerinde meydana gelen su baskınları sırasında Güneşli Papaz Köprüsü altında mahsur kalan minibüsten 9 kişinin de itfaiye ekiplerince tahliye edildiği belirtildi. 
     Bölgede yapımı süren yol çalışmaları nedeniyle mazgalların tıkandığının belirlendiği kaydedilen açıklamada, itfaiye ekiplerinin çalışmalarının sürdüğü bildirildi. 
     
</TEXT>
</DOC>
