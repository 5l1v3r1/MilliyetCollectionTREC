<DOC>
<DOCNO> 221721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun06.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, bilgisayar klavyesi, mouse ve telefon mikrop yuvası 
</HEADLINE>
<TEXT>

     ABD'de yapılan bir araştırmada, bir ofis çalışanının kullandığı bilgisayar klavyesi, fare ve telefonun, klozet kapağından daha çok mikrop barındırdığı ortaya çıktı. 
     Arizona Üniversitesi araştırmacılarından Dr. Charles Gerba'nın önderliğindeki ekibin yürüttüğü araştırmaya göre, işyerlerindeki en pis nesneler olan telefonlarda ortalama 25 bin, bilgisayar klavyesinde ortalama 3300, ve bilgisayar faresinde ortalama 1700 mikrop bulunuyor. 
     Araştırmada, işyerlerinde, tuvalete girildiğinde karşılaşılandan yaklaşık 400 kat daha fazla mikrop bulunabileceği belirtildi. 
     Gerba'nın araştırmayla ilgili yaptığı açıklamada, ''Ofislerdeki masalar, mikroplar için gerçekten kafeterya gibi. İşyerindeki vaktimizin çoğunu yakınında geçirdiğimiz masalar bazen kahvaltı masası, bazen yemek masası olarak kullanılıyor'' denildi. 
     Nezle veya grip olan kişilerin, çevrelerine mikrop bulaştırmaları için ağızlarını kapatmadan öksürmelerinin ya da hapşırmalarının yettiği hatırlatılan açıklamada, ''Ofiste çalışan biri, nezle ya da grip olursa, gün boyu temas ettiği yerler mikropların yayılacağı yerler haline geliyor'' denildi. 
     Açıklamada, işyerlerinde düzenli olarak temizlik yapılması tavsiye edildi. 
     
</TEXT>
</DOC>
