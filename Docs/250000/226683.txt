<DOC>
<DOCNO> 226683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonyas07.html </URL>
<DATE> 2004/03/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İnce Memed'in Abdi Agası... Oscarlı İngiliz oyuncu Ustinov öldü 
</HEADLINE>
<TEXT>

     Oscar ödüllü İngiliz oyuncu Sir Peter Ustinov 82 öldü. Agatha Christie'nin ünlü dedektifi Hercule Poirot'dan Yaşar Kemal'in ''İnce Memed''indeki Abdi Ağa'ya kadar çok sayıda karakteri canlandıran ünlü oyuncu Peter Ustinov'un ölüm nedeninin kalp yetmezliği olduğu açıklandı. 
     Ustinov'un yakın arkadaşı Leon Davico, Associated Press'e yaptığı açıklamada, Ustinov'un, İsviçre'de Bursins'deki evinin yakınlarında bulunan Genolier'de bir klinikte, dün geç saatlerde kalp yetmezliğinden öldüğünü söyledi. 
     Rus sanatçı anne ile gazeteci babanın çocuğu olarak 1921'de doğan sanatçı, İngiliz hariç birçok ulusun, İsviçreli, Etiyopyalı, İtalyan ve Fransız kanı taşıdığını söylemişti. 
     Usta oyunculuğunun yanı sıra birçok yabancı dili bilmesiyle dikkat çeken Ustinov, akıcı bir şekilde İngilizce, Fransızca, Almanca, İtalyanca, Rusça ve İspanyolca konuşuyor, Türkçe ve Yunanca biliyordu. 
     16 yaşında okulu terk eden Ustinov'un, 19 yaşındayken ilk oyunu Londra'da sahnelendi. 90 kadar filmde rol alan, kitaplar ve oyunlar yazan Ustinov, ayrıca filmler, tiyatrolar ve operalar yönetti. 
     ''Tchaikovsky's Peter and the Wolf'' hikaye anlatımıyla Grammy, televizyon dizileriyle 3 defa Emmy ödülü kazandı. 
     Ustinov, 1951'de ''Quo Vadis''deki rolüyle en iyi yardımcı oyuncu dalında Altın Küre, 1960'lı yıllarda ''Spartaküs'' ve ''Topkapı'' filmlerindeki yardımcı erkek rolüyle Oscar ödülü kazandı. 
     Türk edebiyatının klasiklerinden olan, Yaşar Kemal'in ''İnce Memed'' romanının 1983'te filme aktarımında yönetmenliği ve Abdi Ağa rolünü üstlenen Ustinov, Agatha Christie'nin ünlü dedektifi Hercule Poirot ile hafızalara kazınmıştı. 
     Ustinov, yakın zamanda ''Lorenzo'nun Yağı'' filmindeki doktor rolünü oynamıştı. 
     1990'da sir ünvanı, 1975'te İngiliz Kraliyet nişanı ile ödüllendirilen Ustinov, 1971 yılından beri UNICEF'in iyi niyet elçisi olarak çalışıyordu. Ustinov için, Lauren Christy tarafından ''The Night I Saved Peter Ustinov'' adlı bir de şarkı yazılmıştı. 
     Peter Ustinov, 3 kere evlendi. Biri ilk evliliğinden olmak üzere, 3'ü kız 4 çocuk babasıydı. 
     
</TEXT>
</DOC>
