<DOC>
<DOCNO> 241827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/guncel/gun03.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evcil'e Malki davasında müebbet 
</HEADLINE>
<TEXT>


Malki cinayetinde azmettirici olduğu gerekçesiyle müebbet hapse mahk m olan Evcil hakkında, Çakıcı'da olduğu gibi tutuklama kararı çıkmadı 

NAİL KAHRAMAN Bursa DHA 

Nesim Malki cinayetinin azmettiricisi olarak yargılanan Erol Evcil ile cinayetin tetikçileri Burhanettin Türkeş ve Şükrü Elverdi, ömür boyu hapse çarptırıldı. Evcil ayrıca, Malki'nin kasası olduğu iddia edilen Erol Erkohen'deki çek ve senetleri gasp etmekten 12.5 yıl, Türkeş de Erkohen'in parasını gasp etmekten 11 yıl 4 ay 3 gün hapisle cezalandırıldı. Sanıklarla ilgili çete suçlaması zamanaşımı nedeniyle ortadan kalktı. Hakkında yurtdışına çıkış yasağı olan Evcil için tutuklama kararı verilmedi. 
Malki cinayetiyle ilgili davanın karar duruşması Bursa 2. Ağır Ceza Mahkemesi'nde görüldü. Aynı duruşmada, daha önce birleştirilen Evcil'e gözaltındayken işkence yapılması ve işkenceye rağmen olumlu sağlık raporu verilmesiyle ilgili dava da karara bağlandı. Sanık polis şefi Sırrı Tuğ dışında tutuksuz hiçbir sanığın gelmediği duruşmada mahkeme, Evcil, Türkeş ve Elverdi'yi "Tasarlayarak öldürme"ten 3'er ayı hücre cezası olmak üzere ömür boyu hapis cezasına çarptırdı. 

'Çete' zamanaşımına uğradı 
Sanıklara ceza indirimi öngören 59. maddeyi uygulayan mahkeme, bu 3 sanığın yanı sıra 12 sanık hakkındaki "Suç işlemek amacıyla teşekkül oluşturmak" suçlamasının da zamanaşımı süresi dolduğu için ortadan kaldırılmasına karar verdi. 
Evcil'e gözaltında işkence yapmakla suçlanan polisler beraat ederken, işkence görmediğine ilişkin rapor vererek görevine kötüye kullanmaktan tutuksuz yargılanan 2 tabip de 6 ay hapis ve 60 milyon lira para cezasına çarptırıldı. Bu ceza daha sonra 350 milyon lira paraya çevrilerek ertelendi. 
Duruşma sonrası Evcil'in avukatlarından Kemal Kumkumoğlu şunları söyledi 

Onanırsa 3 yıl hapis yatacak 
"Ömür boyu hapis cezası 30 yıl uygulanır. Bunun karşılığı 20 yıl hapistir. Yasal indirimlerden sonra bu ceza 10 yıla düşer. 10 yıl hapiste yatılacak süre 6 yıl 2 gündür. Müvekkilim zaten 3 yıl yattı. Karar onaylansa da 3 yıl 2 gün cezaevinde yatacak. Gasptan ayrıca cezaevinde yatmaması gerek." 

Aranıyor... 

Duruşmaya katılmayan Evcil, Çakıcı soruşturması kapsamında İzmir Yeni Foça'da gözaltına alınmış, ancak ifadesinin ardından serbest bırakılmıştı. Kararın ardından polisler, Evcil'i aramaya başladı. 


</TEXT>
</DOC>
