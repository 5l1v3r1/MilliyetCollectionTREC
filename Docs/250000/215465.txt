<DOC>
<DOCNO> 215465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko12.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan döviz piyasasına müdahale... 
</HEADLINE>
<TEXT>

     Doların serbest piyasada 1 milyon 300 bin liranın altına inmesi üzerine Merkez Bankası, döviz piyasasına 'doğrudan alım' yönünde müdahalede bulundu. 
     Merkez Bankası'ndan konuyla ilgili yapılan açıklama şöyle 
     "Bilindiği üzere, Türkiye Cumhuriyet Merkez Bankası tarafından değişik tarihlerde yapılan duyurularda, uygulanmakta olan dalgalı kur rejiminde döviz kurunun piyasalarda arz ve talep koşulları tarafından belirlendiği, döviz kurundaki oynaklığın Merkez Bankası’nca yakından izlendiği ve kurlarda her iki yönde oluşabilecek aşırı oynaklık durumunda doğrudan müdahale edilebileceği kamuoyuna açıklanmıştır. 
     Son günlerde, döviz piyasasında oluşan oynaklığın, Kıbrıs görüşmeleri konusundaki olumlu beklentiler nedeniyle artması sonucu, Merkez Bankası’nca bugün döviz piyasasına doğrudan alım yönünde müdahale edilmiştir. Diğer doğrudan alım ya da satım müdahalelerimizde olduğu gibi, bu müdahale de, döviz kuru seviyesinden duyulan bir rahatsızlığı ifade etmemektedir. 
     Kamuoyunun bilgisine sunulur." 
     
     MÜDAHALE, DOLARI YÜKSELTTİ... 

     İstanbul serbest piyasada dolar Merkez Bankası'nın müdahalesinin ardından yükseldi. 
     Kapalıçarşı'da dolar 1 milyon 309-310 bin liradan alınıp, 1 milyon315-321 bin lira aralığında satılıyor. 
     Dolar sabah alışta 1 milyon 300 bin liranın altına inerek 1 milyon 298 bin lirayı görmüştü. 
     1 milyon 670-672 bin liradan alınan euro ise 1 milyon 676-682 bin lira seviyesinde satışa sunuluyor. 
     Kıbrıs konusundaki olumlu havın kurda düşüşe neden olduğunu belirten Kapalıçarşı döviz piyasası ilgilileri, Merkez Bankası'nın dolara müdahale etmesi sonrası doların Perşembe günkü seviyelerine döndüğünü bildirdiler. 

     
</TEXT>
</DOC>
