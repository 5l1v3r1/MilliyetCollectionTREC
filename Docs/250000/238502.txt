<DOC>
<DOCNO> 238502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/siyaset/axsiy00.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümülcine coşkusu 
</HEADLINE>
<TEXT>


52 yıl sonra ilk kez bir Türk Başbakanı ağırlayan Gümülcine'de coşkuyla karşılanan Erdoğan, "Türkiye sizi unutmadı" dedi 

ELÇİN ERGÜN, YORGO KIRBAKİ Gümülcine 


Başbakan Recep Tayyip Erdoğan, 52 yıl önce Cumhurbaşkanı Celal Bayar'ın ziyaret ettiği Gümülcine'de büyük coşkuyla karşılandı. Kendisine gözyaşlarıyla "hoş geldiniz" diyen Gümülcinelilere, Yunan hükümetinin hassasiyetini de dikkate alarak "sevgili kardeşlerim" diye hitap eden Erdoğan, Batı Trakya sorununun üzerine de Kıbrıs'ta olduğu gibi iyi niyetle gideceklerini söyledi. 
52 yıl önce Bayar'ı ağırlayan Batı Trakya, bu kez bir Türk Başbakanı'na ev sahipliği yaptı. Erdoğan'ı Kavala Havaalanı'nda Yunanistan Batı Trakya Bakanı Nikos Çiarçionis karşıladı. Gümülcine'de 2000 kişilik kalabalığın karşıladığı Erdoğan'a sarılan bazı kadınlar ağladı. 

'Kostas'a sorup geldim' 
Başkonsolosluk'taki konuşmasına "sevgili kardeşlerim" diye başlayan Erdoğan, şunları söyledi "İki ülke arasında beliren iyi niyet, geleceği çok daha sağlam zeminler üzerinde inşa edecektir. Biz artık geçmişi değil, geleceği konuşmayı hedef alıyoruz. Buraya gelirken Yunan muhataplarımıza 'buraya gelmemiz sizi sıkıntıya sokacaksa gitmeyelim' dedik. Onlar da 'hay hay' dedi. Karşılıklı mutabakatla geldik. Sabırlı gideceğiz, ama yaşadığımız ülkenin şartlarını görmezden gelmeyeceğiz. Fanatik grupların tahrikleri olabilir, ama Yunan halkının geneline baktığımızda bizi alkışlıyor." Türklere "sizi unutmayan bir Türkiye Cumhuriyeti var" diye hitap eden Erdoğan, bölgeye ziyaretlerin süreceğini de söyledi. 

'20 yıl önceden çok farklıyım' 

Başbakan Recep Tayyip Erdoğan, Yunanistan temasları sırasında Gümülcineli Azınlık Yüksek Tahsilliler Derneği'ni ziyaret etti. Çıkışta halka seslenen Erdoğan, dünyada yaşanan değişime değinerek kendisini örnek gösterdi. Konuşması sık sık alkışlarla kesilen Erdoğan, şunları söyledi "20 yıl önce nasıl düşünüyordum, şimdi nasıl düşünüyorum. Arada çok fark var. Bazen 20 yıl önce söylediğime 'ben bunu nasıl söylemişim' diyorum. Bir zamanlar 'go home' dediklerinize şimdi diyemiyorsunuz. Artık büyük bir globalleşme var. Dünya artık bir köy. Çünkü artık Boeing bir ülkede üretilmiyor. Boeing'ler için Türkiye'den bile parça gönderiliyor. Batı Trakyalılar ve Yunanlılar olarak, hep birlikte farklı kimlikler olarak rahat gidip gelin, ikramlaşın. Dün ikramlaşıyordunuz ama zaman zaman sıkıntılar yaşandı. Türkiye'de de böyledi. Araya bazı virüsler girdi. Böyle sürüp gidecek değil. Aydınlık yarınların Türkiyesi barış ve sevgi dolu." 

Erdoğan'ı görmek için geldiler... 

Başbakan Erdoğan'ın Gümülcine ziyaretine Yunanlıların ilgisi sınırlıydı. Türk Başkonsolosluğu'nun etrafı Erdoğan'ı görmek için gelen Türkler, birkaç yüz metre ötedeki "İroon" Meydanı'ndaki kafeler ise Yunanlılar ile doluydu. Gümülcineli Vula, Eleni, Sofia, Nefeli ve Stathis, Erdoğan'ı görmek için gelen Yunanlı gençten birkaçı... Muhabirimiz Yorgo Kırbaki'ye üstte Erdoğan'ı sempatik bulduklarını söyleyen Yunan kızlar, "Eskiden buralarda durum pek iyi değildi. Şimdi çok rahatız. Herkes huzur içinde. Bizim Türk arkadaşlarımız var. Hiçbir sorunumuz yok. Sorun Atina ve Ankara'da" diyor. 

'Müftü krizi'ne altın formül bulundu 
Gümülcine ziyaretinde, camilerdeki oylamalarda seçilmiş ancak Yunanistan'ın tanımadığı İskeçe ve Gümülcine müftüleri Mehmen Emin Aga ve İbrahim Şerif'le görüşen Başbakan Erdoğan, Yunanistan'ın atadığı, ancak Ankara'nın tanımadığı müftüler Mehmet Emin Şinikoğlu ile Meço Cemali ile görüşmeme krizi 'altın formül'le aşıldı. Yunanistan Makedonya - Trakya Bakanı'nın, Erdoğan için verdiği resmi öğle yemeğine tayinli iki müftü de davet edildi, ancak iki ayrı mek nda yemek yendi. Erdoğan, Türk heyeti ve Yunan yetkililer için "Cosmos" Restoran'da, tayinli müftülere ise Türk ve Yunan işadamları ile birlikte "Chris and Eve" Restoran'da yer ayrıldı. 



</TEXT>
</DOC>
