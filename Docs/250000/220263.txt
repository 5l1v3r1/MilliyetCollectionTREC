<DOC>
<DOCNO> 220263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko03.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilde KDV oranlarının düşürülmesi... 
</HEADLINE>
<TEXT>

     Türkiye Tekstil Sanayii İşverenleri Sendikası Yönetim Kurulu Başkanı Halit Narin, ''Tekstil sektöründe KDV oranlarının indirilmeyeceğine dair basında çıkan haberleri üzüntü ve şaşkınlıkla takip etmekteyiz'' dedi. 
     Sendikadan yapılan yazılı açıklamada, Başkan Narin'in, tekstilde KDV oranının düşürülmemesine tepki göstererek, Başbakan'a, bakanlara ve IMF Türkiye Masası Şefi'ne bir telgraf çektiği kaydedildi. 
     Açıklamaya göre, Yönetim Kurulu Başkanı Halit Narin'in gönderdiği telgraf şöyle ''Tekstil sektöründe KDV oranlarının indirilmeyeceğine dair basında çıkan haberleri üzüntü ve şaşkınlıkla takip etmekteyiz. 
     Tekstildeki kayıtdışı ekonominin temelinde yüksek KDV oranlarının yattığı herkes tarafından kabul edilen bir gerçektir. 
     Kayıtdışı ekonomi ile mücadele milli bir davadır. Tekstil sektöründe KDV oranlarını düşürmeden, Türkiye'nin lokomotif sektörünü yatırıma teşvik etmek, gerçek ihracatçıyı yaratmak ve kayıtdışını kayıt içine almak mümkün değildir. 
     Bu noktada Sayın Bakanlığımızın ve bürokrasisinin IMF, TİM, TOBB gibi teşkilatlarla beraber bu konuyu açıklığa kavuşturacak ve netice alacak çalışmalar yapacağına olan inancımızı teyid eder, saygılar sunarız.'' 
     
</TEXT>
</DOC>
