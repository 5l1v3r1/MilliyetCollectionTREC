<DOC>
<DOCNO> 213847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yasam/yas06.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim az zamanda çok iş başaracak 
</HEADLINE>
<TEXT>

   Bu yıl içinde bilim dünyası, dev teleskopu tamamlayacak, 1882'den beri ilk kez Güneş'in önünden geçecek olan Venüs'ü izleyecek ve kayıp kıta Atlantis'e yolculuk başlatacak... 
      İSTANBUL Milliyet 
   
   Bilim dünyası, bu yıl yine sınırları zorlayacak. Alanlarında yepyeni diyarlara yelken açacak bilim adamlarından bu yıl merakla beklenen gelişmelerden bazıları, tarihe geçecek nitelikte. 
   Uzun yıllardır genler üzerinde çalışan Amerikalı bilim adamları, bu yıl beyin atlasını oluşturmayı planlıyor. Yılın en heyecanlı araştırma gezisi ise, Platon'un efsanevi Atlantis şehrine yapılacak. İşte, New Scientist dergisinin derlediği ve Cumhuriyet Gazetesi Bilim Teknik Eki'nde yayımlanan 'bilim dünyasında beklenen 10 önemli gelişme' 
   1 Venüs'ün geçişi 8 Haziran'da 5 milyar insan şu an dünya üzerinde yaşayan kimsenin görmediği bir olaya tanık olacak Venüs Güneş'in önünden geçecek. Bu olay en son 1882'de gerçekleşmişti. Dünyada Pasifik çevresinde bu olay hemen her yerden gözlemlenecek. 
   2 Webb teleskopu Gökbilimciler kuracakları uzay teleskopunun ana aynasının yapımına başlayacak. Bu teleskopla, kızılötesi dalga boylarını kullanarak gaz ve toz bulutlarının arkasına gizlenen genç yıldızları ve gezegen sistemlerini gözlemleyebilecek. 
   3 Ülke çapında kuantum ağı Singapur, bu yıl ülke çapındaki iletişim ağı kuantum kriptorafisiyle korunan ilk ülke olmak için harıl harıl çalışıyor... 
   4 Atkins'in kaderi Karbonhidrat yememek şartıyla istenildiği kadar yağ ve protein alınabileceği esasına dayanan Atkins diyetinin sonuçları inceleniyor. Pensilvanya Üniversitesi'nden bir grup araştırmacı, 132 denek üzerine yaptığı araştırmayı yakında açıklayacak. 
   5 Beyin Atlası Geçen yıl Microsoft'un kurucularından Paul Allen'in 100 milyon dolara kurduğu Seattle'deki Allen Beyin Bilimi Enstitüsü, bu yıl beyin atlasını oluşturuyor. Araştırmacılar, beyinde ifadesi olan tüm genlerin yaklaşık 20 bin 'yerinde melezleştirme' tekniğiyle çizelgesini yapmayı amaçlıyor. Atlasın tamamlanması 5 yılı alacak. 
   6 Dev teleskop Bu yılın sonunda Güney Afrika'da güney yarımkürenin en büyük optik teleskopunun yapımı tamamlanacak. Çıplak gözle görülebilen gök cisimlerinden 1 milyar kat daha sönük cisimler bu teleskop sayesinde gözlemlenebilecek. 
   7 Acı ilaca reçete 'Acı bloklayıcısı' adlı acı tatları engelleyen kimyasal maddenin satış hakkını New Jersey'deki üretici Linguagen satın aldı. Başka üreticiler de, bu maddeyi ilaç üretiminde kullanmayı amaçlıyor. 
   8 Güneş yelkenlisi Güneş yelkeni olan ilk uzay aracını taşıyan roket, yılın sonlarına doğru Barents denizinde bir Rus nükleer denizaltısından uzaya fırlatılacak. Amaç, güneşten örnekler alabilmek. 
   9 Atlantis'in izinde Fransız bilim adamı Jacques Collina - Girard, Titanik'in yerini bulan araştırmacılarla işbirliği yaptı. Tarih öncesi çağlarda sular altında kaldığı tahmin edilen Atlantis'i bulmak için temmuzda yola çıkılacak. 
   10 Başka dünyalara yolculuk Avrupa Uzay Dairesi, kuyrukluyıldız kovalayacak olan Rosetta adlı uzay aracını 26 Şubat'ta fırlatacak. Rosetta'nın hedefi Çuryumov - Gerasimenko yıldızı olacak ve buluşma 2014'te gerçekleşecek. 
   
   
   
</TEXT>
</DOC>
