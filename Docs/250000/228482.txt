<DOC>
<DOCNO> 228482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonyas02.html </URL>
<DATE> 2004/04/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Özgürlük Heykeli, bu yaz kısmen ziyarete açılacak... 
</HEADLINE>
<TEXT>

     New York'ta, 11 Eylül terör saldırılarından sonra güvenlik gerekçesiyle ziyaretçilere kapatılan Özgürlük Heykeli'nin bu yaz kısmen ziyaretçilere açılacağı bildirildi. 
     Federal yetkililer ile New York şehir yetkilileri tarafından yapılan açıklamaya göre, New York'un simgesi Özgürlük Heykeli'nin yeniden açılması için başlatılan kampanyada 7 milyon dolarlık fon oluşturuldu. Kampanyaya Wal-Mart şirketi önemli miktarda katkıda bulunurken, sıradan ABD vatandaşlarının postayla gönderdikleri çeklerle fona katkıda bulunduğu belirtildi. New York Belediye Başkanı Michael Bloomberg'in de kendi hesabından 100 bin dolarlık bağış yaptığı ifade edildi. 
     Özgürlük Heykeli'nin ziyarete daha önce açılması için gerekli kaynağın mevcut olduğunu ifade eden yetkililer, sadece Özgürlük Heykeli-Ellis Adası Vakfı'nın bu amaç için kullanılabilecek milyonlarca doları bulunduğunu kaydettiler. 
     Vakfın elindeki paraya rağmen açılan kampanyada toplanan 7 milyon dolardan ne kadarının heykel ve içinde bulunduğu parkı ziyaret edenlerin güvenliğinin sağlanmasına yönelik harcamalarda kullanılacağının ise bilinmediği belirtiliyor. Bu parayla acil çıkış kapılarından, yangın söndürme sisteminin modernize edilmesine kadar uzanan bir dizi harcama yapılması planlanıyor. 
     11 Eylül terör saldırılarından sonra Özgürlük Heykeli ziyaretçilere kapatılırken, Washington Anıtı ve Empire State gibi güvenlik açısından yüksek riskli diğer sembolik değeri yüksek bazı anıt binalar için bu önlemin alınmasına gerek duyulmamıştı. 
     Özgürlük Heykeli'nin restorasyonu için 1982 yılında da bir kampanya başlatılmış, özel şahıslar ve şirketlerden yapılan bağışlarla 300 milyon dolarlık fon oluşturulmuştu. Park düzenlemeleri ve restorasyondan sonra heykel, 4 Temmuz 1986'da yeniden ziyarete açılmış, fondan artan 20 milyon dolar da bakım, onarım ve koruma için ayrılmıştı. 
     
</TEXT>
</DOC>
