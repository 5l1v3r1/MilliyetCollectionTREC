<DOC>
<DOCNO> 211942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko27.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank, Güney Avrupa'nın en hızlı büyüyen bankası seçildi 
</HEADLINE>
<TEXT>

     Denizbank, The Banker Dergisi'nin ''Avrupa'nın en hızlı büyüyen bankaları'' araştırmasında Güney Avrupa'da ilk sırada yer aldı. 
     Financial Times'ın 77 yıldır yayınladığı, tüm dünyada bankacılık sektörü konusunda otorite ve referans kabul edilen The Banker'ın araştırması, Batı Avrupa, Orta Avrupa, Güney Avrupa, Doğu Avrupa ile Avrupa genelinde en hızlı büyüyen bankaları belirliyor. 
     Araştırmada daha sağlıklı sonuç elde edilmesi amacıyla, bankaların son iki yıllık rakamları, önceki iki yıllık rakamlarla karşılaştırıldı ve 860 bankadan 645'i değerlendirmeye alındı. 
     Değerlendirmede bankaların ana sermaye, aktifler ve vergi öncesi kar kriterleri esas alındı. 
     Tüm dünyada 150 bin okuru bulunan derginin Ocak 2004 sayısında yayınlanan araştırma sonuçlarına göre, Denizbank, Güney Avrupa ve Türkiye'nin en hızlı büyüyen bankası olurken, Avrupa'da ise 5. sırayı aldı. 
     Güney Avrupa'nın en hızlı büyüyen bankaları sıralamasında Denizbank'ın ardından Kıbrıs'taki Turkish Bank 2., Ziraat Bankası 3., Akbank 8. sırada yer aldı. Avrupa genelindeki sıralamada Turkısh Bank 12., Ziraat Bankası 17. oldu. 
     
     ''SAĞLIKLI VE İSTİKRARLI BÜYÜMENİN GÖSTERGESİ'' 
     Denizbank Genel Müdürü Hakan Ateş, bir finans kuruluşunun hızlı büyümesinin tek başına bir başarı göstergesi olamayacağını, sağlıklı ve istikrarlı büyümenin önemli olduğunu vurguladı. 
     Ateş, araştırma sonucunun, aynı zamanda Denizbank'ın sağlıklı ve istikrarlı büyüme gösteren bir banka niteliğini ortaya koyduğunu kaydetti. 
     Hakan Ateş, 2003 yılı sonu itibariyle Denizbank'ın 3 milyar 420 milyon dolar aktif büyüklüğü, 395 milyon dolar özvarlığı bulunduğunu ve 71 milyon dolar net kar elde ettiğini anımsattı. 
     Bankanın sermaye yeterlilik rasyosunun yüzde 19 düzeyinde olduğuna işaret eden Ateş, ''Burada asıl önemli olan, serbest sermaye oranıdır. Söz konusu oran bizde yüzde 6. Yani aktifin yüzde 6'sı kadar para daima cebimizde serbest dolaşıyor. Bu bakımdan Türkiye'de ilk beşteyiz'' diye konuştu. 
     Denizbank'ın büyümesini, risk yönetim kriterleriyle sağlıklı bir şekilde yaptığını dile getiren Ateş, ''Biz kök salıp, müşteri portföyümüzü yaygınlaştırarak ve genişleterek bu başarıyı elde ettik. Bu da ortak akılla ve bir ekip işiyle oldu '' dedi. 
     
     ''BOYUMUZUN ÖTESİNDE RİSK ALMIYORUZ'' 
     Dünyada kullanılan risk hesaplama yönteminin bire bir Türkiye'ye uyarlanmış halini uyguladıklarına değinen Ateş, şöyle konuştu 
     ''Riske maruz değer ile her türlü analizi günlük olarak yapıyoruz. Sanki 2000 ve 2001 krizlerindeki parametreler hergün gerçekleşecekmiş gibi davranıyoruz. Yutkunmaktan bademciklerimiz şişse bile, hiçbir zaman kendi boyumuzun ötesinde risk almıyoruz. Çünkü bankacılık risk alma mesleğidir ama hesaplanmış olan risk. Biz bunun bilincindeyiz.'' Hakan Ateş, leasing ve factoring şirketleriyle birlikte kendilerini ''Denizbank Finansal Hizmetler Grubu'' şeklinde adlandırdıklarını da belirterek, ''Destek şirketlerimizin de durumu iyi. Bunların hepsiyle toplam finansal hizmetler süpermarketi zihniyeti içinde hizmet veriyoruz'' dedi. 
     Ziraat Bankası dışında üzüm, incir, zeytin ve pamuk ürünlerinde 120 bin üyeli Tariş'in bütün kredi ihtiyaçlarını vermeyi taahhüt ettiklerini ve bir ayda 10 trilyon liranın üzerinde kredi ikrazı yaptıklarını belirten Ateş, sene sonunda tarım kredilerinde 100 trilyon liraya ulaşmayı hedeflediklerini söyledi. 
     
     TÜPRAŞ 
     Hakan Ateş, Denizbank'ın ait olduğu Zorlu Grubu'nun Efremov Kautschuk GmbH ortaklığı ile en yüksek teklifi verdiği TÜpraş ihalesine de değinerek, TÜPRAŞ'ın alınması fikrinin oluşumu ve sürecin yürütülmesinde finansın başı olarak etkili olduklarını söyledi. 
     Zorlu Grubu-Efremov Kautschuk GmbH ortaklığının TÜPRAŞ ihalesine en yüksek teklifle katılımının, kararlı çabaların bir sonucu olduğunu vurgulayan Ateş, şunları kaydetti 
     ''Tüpraş, korkunç bir nakit akımı ve işlem hacmiyle Türk bankacılığında olacak. Denizbank tabii ki bundan faydalanacak. Ama hangi ölçüde Biz çok iyi fiyatı verdiğimiz ölçüde. Birçok Türk ve uluslararası banka bu işin peşinde. Sizin burada fon toplamanız çok zor birşey değil. Bunun en iyisini, en ucuzunu seçmeniz lazım.'' 
     
</TEXT>
</DOC>
