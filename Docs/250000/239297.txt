<DOC>
<DOCNO> 239297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun31.html </URL>
<DATE> 2004/05/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Alman televizyonunda 'Cuma Sohbeti' önerisi olumlu karşılandı 
</HEADLINE>
<TEXT>

     İzzet Akyol bildiriyor 

Protestan Kiliseleri Konseyi Başkanı Başpiskopos Wolfgang Huber'in, Almanya'da yaşayan Müslümanlara yönelik olarak televizyonda dini sohbet olanağı tanınması çağrısı, Müslüman çatı örgütleri tarafından olumlu karşılandı. 
     Huber'in, Alman 1. televizyonu ARD'deki ''Wort zum Sonntag'' Pazar konuşması adlı dini konuşma programını örnek göstererek, Almanya'da yaşayan Müslümanlar için de Almanca bir tür ''cuma konuşması'' ya da ''cuma sohbeti'' yayımlanması önerisi yapmasını ele alan Köln Radyosu Türkçe yayınları, bu konuda Diyanet İşleri Türk İslam Birliği DİTİB , Müslümanlar Merkez Konseyi ve Almanya İslam Konseyi temsilcilerinin bu konudaki görüşlerini aldı. 
     DİTİB Genel Başkanı Rıdvan Çakır, Müslümanların ihtiyaçlarını göz önünde bulundurduğu için Huber'e teşekkür ederek, ''Bu imkan Müslümanlara tanınırsa, İslam dininin insanlara doğru olarak ulaştırılması için böyle bir programı önemli bir araç olarak görürüz'' dedi. 
     Böyle bir programda İslamiyet'in inanç ve ibadet konularıyla ilgili bilgi verilebileceğini kaydeden Çakır, bu konularda mezhepler arasında ayrıntılar dışında büyük farklılıklar olmadığını, gerektiği takdirde bu farklılıklara da değinilebileceğini belirtti. 
     Almanya Müslümanlar Merkez Konseyi Başkanı Nedim Elyas da Müslümanların da Hıristiyanlar gibi kurumsallaşmaları durumunda bu gibi programlardan yararlanabileceğine sık sık dikkat çektiklerini ve bunun uyuma yararı olacağını belirtti. 
     Elyas, sadece gerekli görüldüğü zamanlarda Müslümanlara konuşma fırsatı tanındığını savunarak, ''Müslümanlara kriz dönemleri dışında da fırsat tanınmasını istiyoruz'' dedi. 
     Müslümanlar için önerilen sohbet programının, önde gelen Müslüman örgütleri arasında dönüşümlü olarak yapılabileceğini, küçük kuruluşların ise bir haftayı kendi aralarında bölüşebileceğini kaydeden Elyas, diğer bir seçenek olarak Müslümanların kendi aralarında bir kurul oluşturabileceğini, bu kurulun da yayınları ortaklaşa hazırlayabileceğini söyledi. 
     Merkezi Bonn kentinde bulunan Almanya İslam Konseyi'nin Başkanı Ali Kızılkaya da şöyle konuştu 
     ''Almanya'da yaşayan Müslümanlar, bu toplumun bir parçasıdır. Nasıl Hıristiyanlara pazar günleri bu imkan tanınıyorsa, Müslümanlara da bu hakkın verilmesi, uyumları açısından önemli bir adım daha teşkil edecektir. Ülkede 40 yıldan bu yana yaşayan Müslümanlar için bu güzel bir işaret olur, çünkü son zamanlarda Müslümanlar ve İslamiyet hakkında çok yanlış bilgiler veriliyor. Genelde Müslümanların kendileri fazla dinlenmiyor. Dolayısıyla bu, önyargıların ortadan kalkması için de güzel bir fırsat olur.'' Almanya'da 2 ya da 3 büyük İslami çatı kuruluşunun olduğuna dikkati çeken Kızılkaya, bu kuruluşların bir araya gelerek ortak bir konuşmacı tespit edebileceğini ya da cuma günleri dönüşümlü olarak bu görevi üstlenebileceğini söyledi. 
     Almanya Protestan Kiliseleri Konseyi Başkanı Huber, Bild am Sonntag gazetesine verdiği bir demeçte, Almanya'da yaşayan Müslümanlar için televizyonda Almanca olarak ''Wort zum Sonntag'' benzeri bir ''cuma sohbeti'' programı yapılması önerisinde bulunmuştu. 
     
</TEXT>
</DOC>
