<DOC>
<DOCNO> 223754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko28.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Bursların tek çatı altında toplanması talihsizlik 
</HEADLINE>
<TEXT>

     Türk Sanayicileri ve İşadamları Derneği TÜSİAD , bursların Yüksek Öğrenim Kredi ve Yurtlar Kurumu YURTKUR çatısı altında toplanmasının, eğitimde merkeziyetçiliği daha da güçlendirdiğini bildirdi. 
     TÜSİAD, öğrenim bursu, kredi ve nakdi yardımı adı altındaki ödemelerin YURTKUR çatısı altında toplanmasına ilişkin yasal düzenlemeyle ilgili yazılı bir açıklama yaptı. 
     Açıklamada, 5012 sayılı ''Yüksek Öğrenim Öğrencilerine Burs, Kredi Verilmesine İlişkin Kanun''la, 1 Ocak 2004'ten geçerli olmak üzere, belediyeler hariç başta üniversiteler olmak üzere devletin çeşitli kuruluşları tarafından yüksek öğrenim öğrencilerine burs, kredi ve nakdi yardım adı altında yapılan yardımların YURTKUR çatısı altında toplandığı anımsatıldı. 
     Belediyeler tarafından yüksek öğrenim öğrencilerine yapılan yardımlara ilişkin bilgilerin ise YURTKUR'a bildirilmesi ve Kurum'da bu konuda bir bilgi bankası oluşturulmasının öngörüldüğüne işaret edilen açıklamada, şöyle denildi 
     ''Anayasa'nın 42. maddesinde yer alan devletin maddi imkanlardan yoksun başarılı öğrencilere, öğrenimlerini sürdürebilmeleri amacı ile burslar ve başka yollarla gerekli yardımları yapacağı hükmüne istinaden, ihtiyacı olan tüm öğrenciler imkanlardan fırsat eşitliği prensibi çerçevesinde yararlanabilmelidir. Ancak, yardımlarda mükerrerliği önlemek amacıyla getirildiği belirtilen yeni düzenleme, yardımların YURTKUR tarafından tek elden yapılması hükmü ile, eğitim sistemimizin sorunlarından olan merkeziyetçiliği daha da güçlendirmektedir.'' 
     
     BİLGİ BANKASI OLUŞTURULMALIYDI 
     Mükerrerliği önlemek ve daha fazla sayıda öğrencinin daha çok miktarda yardım alabilmesini sağlamak gerekli olmakla birlikte, bunu yapabilmenin yolunun ödemelerin tek bir kaynağa aktarılması ve tek elden yapılması olmadığı belirtilen açıklamada, şu görüşler dile getirildi 
     ''Bunun yerine belediyelerde olduğu gibi, başta üniversiteler olmak üzere devletin çeşitli kuruluşlarının da yüksek öğrenim öğrencilerine yönelik burs, kredi, nakdi gibi yardımlarının türü, miktarı ve kaç öğrenciye ne kadar süre için verildiğine ilişkin bilgileri YURTKUR'a iletmesi ve gelen bilgilerin toplanacağı düzenli çalışacak bir bilgi bankası oluşturulması tercih edilmeliydi. 
     Kamu reformu tasarıları ile merkeziyetçi-bürokratik yönetim anlayışından uzaklaşılması gündeme gelmişken, merkeziyetçiliği kuvvetlendiren bu kanunun çıkması talihsizlik olmuştur.'' 
     
</TEXT>
</DOC>
