<DOC>
<DOCNO> 232071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo17.html </URL>
<DATE> 2004/04/16/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ankaragücü'nde başkent derbisinde hedef mutlak 3 puan 
</HEADLINE>
<TEXT>

     Ankaragücü, yarın ligde yapacağı Gençlerbirliği maçının hazırlıklarını tamamlayarak, kampa girdi. 
     Cemal Aydın Spor Kompleksi'nde son çalışmasını yaparak kampa giren sarı-lacivertli takımda, sakatlığı bulunan Zafer ve Ender, bugünkü son idmana katılmadı. 
     Sarı-lacivertliler, bugünkü çalışmada ısınma hareketlerinin ardından dar alanda top kapma çalışması gerçekleştiren futbolcular, idmanı çift kale maçla tamamladı. 
     Sakat olan Zafer ve Ender'in yanısıra kart cezalısı Ergin'in de Gençlerbirliği maçında forma giyemeyeceği açıklandı. 
     Teknik direktör Rıza Çalımbay, Gençlerbirliği maçının kendileri için Galatasaray maçından daha önemli olduğunu belirterek, ''Fair-play içinde geçmesini istediğim maçtan kesinlikle galip ayrılmak istiyoruz'' dedi. 
     Ersun Yanal'ın A Milli Takım Teknik Direktörlüğü görevine getirilmesinin rakiplerini fazla etkilemeyeceğini düşündüğünü ifade eden Çalımbay, ''Kalan 4-5 haftada bu gelişmenin takımı etkileyeceğini düşünmüyorum. Sonuçta futbolcular bu zamandan sonra biraz da transferleri için oynayacaktır'' diye konuştu. 
     Çok zor bir dönemden çıktıklarını vurgulayan Çalımbay, şöyle konuştu 
     ''Kritik maçları kazanarak rahatlama dönemine girdik. Bu rahatlık bir bakıma iyi bir bakıma da kötü. Ancak teknik ekip olarak bu rahatlamanın motivasyon eksikliğine yol açmasına izin vermeyiz. Ankaragücü'nde göreve başladığım ilk maçta Gençlerbirliği ile oynamış, o maçı 3-2 kaybetmiştik. Benim açımdan da çok önemli bir maç olacak.'' 
     
</TEXT>
</DOC>
