<DOC>
<DOCNO> 218669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/yozer.html </URL>
<DATE> 2004/02/29/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Lisede fırtına 
</HEADLINE>
<TEXT>

   
   Galatasaray camiasının, son 15 yılda yapılan mali kongrelerde, başkanına ve teknik direktörüne bu kadar tepkili olduğunu izlememiştik. 
   Lisedeki kongrede havanın bulutlu geçmesi zaten bekleniyordu. Ancak bu kadar fırtına kopacağını kimse tahmin edemiyordu. Özhan Canaydın ve yönetiminin iki yılda yaptığı her icraatın hesabı tek tek sorulurken, konuşmalar Canaydın'dan başlayıp mutlaka Florya'dan çıkıyordu. Yani, her konudaki kötü gidişin nedeninin, bağlantılı olarak Canaydın ve Terim olduğu kürsüde dile getirildi. 
   Dünkü konuşmalarda Başkan Canaydın'ın "Bize etüt hocası değil, Başkan lazım" eleştirisi alacağını, herhalde birileri daha önce söylese kimse inanmazdı. Eğer Galatasaray kongrelerinin asaletini düşünürseniz, böyle bir eleştiriyi inanılmaz ağır olarak yorumlayabilirsiniz. Ve bunu söyleyen eski yönetici Eşref Hamamcıoğlu'ydu. Bununla da kalmadı. Doğan Hasol'un son derece yerinde teşhislerinden sonra Hamamcıoğlu, Canaydın'ın olduğu yere dönüp, "Bu ülke ne çektiyse koltuk hırslı politikacılardan çekti. Lütfen, biz öyle olmayalım" sözleriyle, 'Daha fazla kendini ve kulübü zor duruma düşürmeden bırak git' diyordu. Bir başka üyenin de, Florya'da Bülent Korkmaz'ı da içine alan değişimin, asıl Fatih Terim'e yapılmasını istemesi de çok ilginçti. 
   Terim aleyhine yapılan her konuşma yaklaşık 400 kişi tarafından büyük alkış alırken, bumerangın böylesine geri geldiğine inanmak gerçekten zor. Ancak Galatasaray, ne kadar hoşgörülü olursa olsun, elini taşın altına sokmasını da bilir. Gerektiği zaman ortada kimin ismi olursa olsun hesabını sorar. 
   Dün çıkan kara tablo belki Galatasaray camiasını üzüntüye sevkedebilir. Ama bir ışık aranırsa, o da vardı diyebiliriz. Çünkü gençler artık ayakta. Bugüne kadar sadece kuliste gördüğümüz bu gençler, kürsüye çıkıp son derece medenice, Galatasaray geleneklerini bozmadan, kadife kaplı yumruklarını masaya vurmaya başladılar. Camianın bu sese kulak vermesi şart. Holdingleşme çözümüne ve tüzük değişikliğine herkesin inanması gerek. 
   Bu saatten sonra başka başkan adayı çıkacağını pek sanmıyorum. Çünkü yük çok ağır. Bu yükü ancak buraya getirenler kaldırabilir. Canaydın'a şimdi büyük görevler düşüyor. Yoksa bir daha mali kongreyi bile zor görür. 
   
      
</TEXT>
</DOC>
