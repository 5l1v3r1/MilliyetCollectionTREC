<DOC>
<DOCNO> 203661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun09.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de yalnız bir Türk... 
</HEADLINE>
<TEXT>

     İngiltere'de polise uyuşturucu çeteleriyle ilgili bilgi verdiğini ve tanık koruma programına alınacağı taahhütlerine rağmen yalnız bırakıldığını öne süren Selim Düzgün adlı Türk, öldürülmekten korktuğunu söyledi. 
     İngiltere'nin en yüksek tirajlı gazetelerinden The Guardian'a açıklamalarda bulunan Selim Düzgün, haklarında tanıklık yaptığı uyuşturucu tüccarlarının eninde sonunda kendisine öldürteceklerinden emin olduğunu ifade etti. 
     Tanıklık yapması karşılığında kendisine yeni kimlik vermeyi ve bir başka ülkede yeni bir hayat kurmasına yardımcı olmayı vaat eden İngiliz Ulusal Suç İstihbaratı NCIS adlı kuruluşun yetkililerine gazete aracılığıyla çağrıda bulunan 39 yaşındaki Selim Düzgün, adaletin yerini bulması için yaşamını riske attığını belirtti. 
     Düzgün'ün, geçen yıl Türk uyuşturucu çetelerinin çökertilmesinin hedeflendiği ''Operation Ferdinand'' adlı operasyon sırasında, uyuşturucu ticareti yaptığı iddiasıyla 14'er yıl hapis cezasına mahkum edilen Mehmet Ebcin ve Abdurrahman Gencer ile ilgili önemli bilgiler verdiği öne sürülüyor. 
     Ebcin ve Gencer'in uluslararası uyuşturucu ağıyla ilişki içinde İngiltere'ye uyuşturucu sokulmasından silahlı çete kurmaya ve insan kaçakçılığına kadar pek çok suçlamayla yargılanıp 14'er yıl hapse mahkum edildiklerini hatırlatan Guardian gazetesi, ''Bu sürece yardımcı olan Selim Düzgün, ne yazık ki polis tarafından deşifre edilmiş ve geçen ay tahliye edilmesinden bu yana da yalnız bırakılmış'' diye yazdı. 
     Selim Düzgün'ün halen her gün yer değiştirerek bir kaçak hayatı yaşadığını ve polis tarafından kandırılmaktan yakındığını da belirten Guardian, ''Düzgün, polis tarafından sıkıştırılıp kendi vatandaşlarına ihanet etmekten ve sonra da yalnız bırakılmaktan şikayetçi'' ifadesini kullandı. 
     Gazete, Selim Düzgün'ün ''mahkemede ihanet ettiğim insanların ne zaman beni öldürmek üzere geleceklerini bilemem, ancak gelecekler, çünkü bu bizim kültürümüz, kana karşı kan istenir. Yaptığım karşılıksız kalmaz. İngiltere'nin hiçbir yerinde güvenlikte değilim. Bu insanlar beni mutlaka bulur. Beni kullanan İngiliz polisi bugün ne olacağıma aldırmıyor. Bu bir kabus'' sözlerine de yer verdi. 
     
</TEXT>
</DOC>
