<DOC>
<DOCNO> 244242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo20.html </URL>
<DATE> 2004/05/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ümit Davala'nın takımı 2. kupayı da kaptı, büyük çoşkuyla karşılandı 
</HEADLINE>
<TEXT>

     Lig şampiyonluğundan sonra ikinci lig takımlarından Allemania Aachen'a karşı oynadığı final karşılaşması sonucu Almanya Kupası'nı da kazanan SV Werder Bremenli futbolcular, Bremen'e dönüşlerinde büyük coşkuyla karşılandılar. 
     Milli futbolcu Ümit Davala'nın da aralarında bulunduğu takıma, polisin aldığı geniş güvenlik çerçevesinde on binlerce taraftar sevgi gösterisinde bulundu. 
     Futbolcular, Bremen Eyaleti Başbakanı Henning Scherf tarafından bu sezon ikinci kez kabul edildi. Bremen Eyalet Meclisi Başkanı Cristian Weber başta olmak üzere çok sayıda seçkin siyasi, işadamı ve sporcuların hazır bulunduğu davette sporcular, kentin Altın Defteri'ni imzaladılar. 
     Scherf, burada yaptığı konuşmada, sporcuları kutlayarak kendileri ile gurur duyduklarını ifade etti. 
     SV Werder Bremen'in son lig karşılaşmalarında önce cezalı olduğu için, daha sonra da sakatlığından dolayı yer alamayan milli futbolcu Ümit Davala'ya da büyük sevgi gösterisinde bulunulduğu dikkati çekti. Toplam 5 kupa maçının ilk üçünde yer alan Davala, ''Galatasaray'da tattığım bu ruhu ikinci kez Werder ile yaşıyorum'' diyerek mutluluğunu dile getirdi. 
     SV Werder Bremen ile 3 yıllık sözleşmesi bulunan Davala, sağlığının da iyiye gittiğini söyledi. 
     
</TEXT>
</DOC>
