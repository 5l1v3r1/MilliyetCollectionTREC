<DOC>
<DOCNO> 240750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo26.html </URL>
<DATE> 2004/05/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Gaziantepspor Ligde başarılı bir sezon geçirdiğimize inanıyorum... 
</HEADLINE>
<TEXT>

     Birinci Süper Ligi'ni 57 puanla 4. sırada tamamlayan Gaziantepspor'da, iç ve dış transfer görüşmelerine hemen başlanacağı bildirildi. 
     Profesyonel Futbol Şube Sorumlusu Asım Atmaz, AA muhabirine yaptığı açıklamada, geçtiğimiz sezonu da yine aynı yer ve puanla bitirdiklerini anımsatarek, ''Bu sezon ligde yaşadığımız olumsuzluklara rağmen başarılı olduğumuz düşüncesindeyim. UEFA Kupası 3. tura kadar yükseldik, şansız bir AS Roma maçını oynadık ve kupadan elendik. Genç bir kadroyla ligi 57 puanla 4. sırada bitirdik. Ancak, ülke puanı düştüğü için bu kez UEFA Kupasına katılamadık, bundan dolayı üzüntü yaşıyoruz'' diye konuştu. 
     İç transferde yalnızca milli kaleci Ömer Çatkıç ile bir görüşme yapacaklarını, Ömer'in istediği rakamın 700 bin doları bulduğunu belirten Atmaz, şunları söyledi 
     ''İç transferde yalnızca bir oyuncumuzun sözleşmesi sona erdi. Kalecimiz ve takım kaptanımız Ömer Çatkıç'la ilk görüşmemiz istediği ücret üzerine oldu. Ömer'in istediği rakam yıllık 700 bin doları buluyor. Şimdilik bir anlaşma yok. Kulüp başkanımız Celal Doğan menajeri ile görüşme yapacak. Ömer bizim evladımız ve onu seviyoruz, gönlümüz tercihini bizden yana kullanması. Ancak, gitmek isterse elden birşey gelmez. 
     Diğer milli oyuncumuz İbrahim Toraman'la ilgili gelişme yok. Büyük kulüplerin gündeminde olan bir futbolcu. Toraman için gelen her teklife açağız, masaya oturur anlaşırız. En iyi parayı verene bu oyuncumuzu vereceğiz.'' Genç bir kadro oluşturmaya çalıştıklarını gidenlerin yerine aynı kalitede oyuncu transfer etmeyi düşündüklerini ifade eden Atmaz, ''Dış transferde daha önceden takip ettiğimiz ve anlaşmayı düşündüğümüz oyuncular bulunuyor. Bir bütçe yaptıktan sonra transfere hemen başlayacağız. 3-4 oyuncuyla anlaşmayı düşünüyoruz. Bütçemizi aşacak bir yükün altına girmemiz de mümkün değil. Her zaman olduğu gibi ayağımızı yorgana göre uzatacağız. İç dengeler yine korunacak'' diye konuştu. 
     Atmaz, sözleşmesi 31 mayıs 2004 tarihi itibarıyla sona erecek olan teknik direktör Nurullah Sağlam ile yeniden anlaşma konusunda kulüp başkanı Celal Doğan'la birlikte karar vereceklerini sözlerine ekledi. 
     
</TEXT>
</DOC>
