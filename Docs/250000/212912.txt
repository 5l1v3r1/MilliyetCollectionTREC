<DOC>
<DOCNO> 212912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Bulgar Galin Ivanov'u deniyor 
</HEADLINE>
<TEXT>

     Türkiye Kupası'nda Konyaspor'a yenilerek elenen, son olarak ligde de sahasında Beşiktaş'a yenilen Bursaspor'da, transfer arayışları tüm hızıyla sürüyor. 
     Geçen hafta Nijerya Milli Takımı'nda stoper mevkiinde forma giyen Emeka'yı Bursa'ya getiren, ancak teknik direktör Ümit Kayıhan'ın ''Benim takımımda böyle oyuncular var'' biçimindeki raporunun ardından gönderen yeşil-beyazlılar, şimdi de Bulgar savunma oyuncusu Galin Ivanov'u denemeye aldı. 
     Teknik direktör Kayıhan'ın ısrarla savunma oyuncusu istemesinin ardından, Bursaspor'un eski oyuncusu Mümin Kaşmer tarafından Bursa'ya getirilen 27 yaşındaki Ivanov'un, hem stoper hem de libero oynayabildiği, son olarak ABD'de Chicago takımının formasını giydiği bildirildi. 
     Ivanov'un, yeşil-beyazlı takımla bir süre antrenmana çıkacağı, beğenilmesi durumunda da transferinin gerçekleştirileceği kaydedildi. 
     Bu arada Galatasaray maçı hazırlıklarını sürdüren Bursaspor, bugün Vakıfköy Orhan Özselek Sosyal Tesisleri'nde, Bulgaristan İkinci Ligi lideri Beroe takımıyla bir hazırlık maçı yapacak. 
     Bursaspor'un uzun yıllar kalesini koruyan, Nejat Biyediç'in teknik direktörlük döneminde kaleci antrenörü olarak görev yapan Ivko Gançev'in menajerliğini yürüttüğü Bulgar takımıyla yapılacak hazırlık maçında, 4 oyuncunun da yakın takibe alınacağı öğrenildi. 
     Teknik direktör Kayıhan, Beroe takımının yıldız oyuncuları, Kamerun Milli Takımı Kalecisi Danie Becanu ile savunma oyuncuları Marca Elame, Slavi Jekuv ve Stoyen Jelev'i yakından izleme fırsatı bulacak. 
     Kayıhan'ın bu oyuncuları beğenmesi durumunda, Bursa'da kamp yapan Bulgar takımının yöneticileriyle görüşüleceği bildirildi. 
     
</TEXT>
</DOC>
