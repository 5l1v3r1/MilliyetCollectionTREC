<DOC>
<DOCNO> 213750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo22.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Galibiyet beklediğimiz maçta bir puanla yetindik 
</HEADLINE>
<TEXT>

     Diyarbakırspor Teknik Direktörü Sakıp Özberk, galibiyet bekledikleri maçta bir puanla yetindiklerini söyledi. 
     Özberk, hassas puan dengesi içinde Konyaspor maçının kendileri için çok önemli olduğunu belirterek, ''Galip gelebilseydik puan cetvelinde yükselme şansı yakalayacaktık. Ancak galibiyet beklediğimiz maçta bir puanla yetindik'' dedi. 
     İlk yarıda dengeli bir oyun sergilediklerini, ikinci yarıda ise attıkları golden sonra oyunun hareketlendiğini anlatan Özberk, ''Karşılıklı ataklar vardı. Ancak rakibimize neredeyse verdiğimiz tek bir ciddi pozisyon vardı. O da gol oldu. Her şeye rağmen sahada gayet mücadeleci bir futbol vardı. Her iki takımı kutluyorum'' diye konuştu. 
     Konyaspor Teknik Direktörü Tevfik Lav ise maçın her iki devresini farklı yorumlamak gerektiğini belirterek, ilk yarıda rakiplerini kendi sahalarında karşıladıklarını, ikinci yarıda ise golü yedikten sonra ilerde çoğalmayı başardıklarını söyledi. 
     Diyarbakırspor'un 10 haftadır yenilmeyen güçlü ve disiplinli bir ekip olduğunu ifade eden Lav, Konyaspor'un da daha iyi bir takım olacağını belirterek, şöyle dedi 
     ''Diyarbakırspor 10 haftadır yenilmeyen bir takım. Biz de 3'ü deplasman toplam 4 maçta yenilmedik. İnanıyorum ki takımım çok daha iyi sonuçlar alacaktır. Her iki takımı da kutluyorum. Zamanında yaptığımız müdahaleler işe yaradı. Altan müthiş bir oyuncu, eğer ilk yarıda sakatlanmasaydı bizim için daha farklı olurdu.'' Lav, puan sıralamasında şimdilik ilk 10'u hedeflediklerini, ancak beklediklerinden daha iyi sonuçlar almaları halinde hedeflerini yenileyebileceklerini sözlerine ekledi. 
     
</TEXT>
</DOC>
