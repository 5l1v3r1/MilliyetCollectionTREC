<DOC>
<DOCNO> 232431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/siy01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin yüzde 62'si hemen çözüm istiyor 
</HEADLINE>
<TEXT>

   Referanduma günler kala yapılan ankete göre, KKTC'lilerin yüzde 62.1'i 'evet' diyor. Rumlara geçecek olan Güzelyurt da 'evet'çi 
      Sefa Karahasan 

   
   Kıbrıs'ta 24 Nisan'da yapılacak referandum öncesi Rum kesimi "ohi"ye hayır kilitlenirken, KKTC'de "evet" oyları artmaya başladı. KKTC'de yapılan son ankete göre, Kıbrıs Türk halkının yüzde 62.1'i plana "evet" derken, Türkiye kökenlilerin ağırlıkta olduğu bölgelerde bile referanduma "evet" çıktı. 
   Kıbrıs Toplumsal Araştırmalar ve Eğitim Danışmanlık Merkezi'nin KADEM 11 - 16 Nisan'ı kapsayan anketine katılan 1815 kişiden yüzde 62.1'i referandumda "evet" diyeceğini söyledi, "hayır" diyenler yüzde 24.4'te kaldı. Yüzde 5.12 kararsız olduğunu belirtirken, yüzde 8.5'lik kesim "cevap yok" dedi. 
   Anketin yapıldığı Lefkoşa, Girne, Gazimağusa, İskele ve Güzelyurt'ta "evet" oylarının yüzde 60'ın üzerinde olduğu görüldü. En şaşırtıcı sonuçlar ise İskele ve Güzelyurt'ta alındı. Çünkü İskele Türkiye kökenlilerin yoğun olarak yaşadığı ve son seçimde sağ partilerin yüzde 45'in üzerinde oy aldığı bir bölge. Çözümden sonra tamamen Rum tarafında bırakılacak Güzelyurt'ta da nüfusun yüzde 80'i göçmen durumuna düşecek. Bunlara rağmen "evet" oranı Güzelyurt'ta yüzde 62.3, İskele'de yüzde 60 oldu. "Hayır"cılar sırasıyla yüzde 25.6 ile yüzde 28.8'de kaldı. 
   
   Gençler 'evet'e yakın 
   Ankete göre Lefkoşa yüzde 62.5 "evet" - yüzde 24.6 "hayır", Girne yüzde 62.5 "evet" - yüzde 22.9 "hayır", Gazimağusa yüzde 62.1 "evet" - yüzde 21.6 "hayır" dedi. Gençlerin de referandumda "evet"e daha yakın oldukları ve büyük oranda "evet" taraftarı olduğu anlaşıldı. 
   
   
</TEXT>
</DOC>
