<DOC>
<DOCNO> 207146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/aeko.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otoda noter devre dışı 
</HEADLINE>
<TEXT>

   Yabancılara ikinci el taşıt satışı noterlerde değil, trafik tescil bürolarında yapılacak. Yurtiçindeki ikinci el taşıtlar için de noterleri devreden çıkartan tasarı hazırlandı 
      ANKARA Milliyet 
   
   İkinci el taşıt satışlarında noterler devreden çıkarılıyor. Satışlar artık trafik tescil bürolarında yapılacak. Otomobil sektöründe canlanma sağlanması için, ikinci el taşıt satışı sırasında noterde harç ödemesi sona eriyor. 
   Yabancılara İkinci El Taşıt Satışı Hakkında Yasa Tasarısı dün TBMM İçişleri Komisyonu'nda kabul edildi. Yabancılara ikinci el satışları noterde değil trafik tescil bürolarında yapılacak. Yurtiçindeki ikinci el taşıt satışlarının da noterleri devreden çıkaran ve notere ödenen harcı ortadan kaldıran başka bir tasarı hazırlandığı bildirildi. 
   
   50 bin oto satılacak 
   Komisyonda kabul edilen yabancılara ikinci el araç satışına ilişkin tasarıya göre, tescil edilmiş aracın Motorlu Taşıtlar Vergisi borcu bulunmadığına dair belgenin ibrazı üzerine, araç sahibinin adına düzenlenmiş tescil belgesi esas alınarak yabancılara yapılacak satış ve devirler aracın tescilli olduğu trafik tescil müdürlüğünde gerçekleştirilecek. 
   Türkiye'de kullanılacak taşıtların tescilinde, zorunlu mali sorumluluk sigortası yaptırılmış olması koşulu aranacak. Sigorta poliçesi ibraz edilen taşıtın, tescili yapılarak trafik belgeleri ve tescil plakası verilecek. İkinci el taşıtın ihraç edilebilmesi için yabancılara devir ve satışı yapılan taşıtın malikinin talebi üzerine, taşıtın tescil kaydı silinecek ve yurtdışına çıkışı için geçici trafik belgesi ve plakası verilecek. Yabancıların ikinci el olarak satın aldıkları taşıtların ilgili trafik tescil müdürlüğünce düzenlenen kaydının kapatıldığına ait belge ile gümrük beyannamesinin doğrudan ilgili gümrük idaresine ibrazı üzerine, taşıtın yurtdışına çıkarılmasına izin verilecek. 
   Tasarının yasalaşması halinde 50 bin civarında ikinci el otomobilin bavul ticareti yapanların yanı sıra Türk Cumhuriyetlerinden gelenler tarafından satın alınabileceği ifade edildi. 
   
   AKP'li vekilden rüşvet iması    Yabancılara kullanılmış otomobil satışını içeren yasa tasarısında noterlerin devre dışı bırakılmasına karşı çıkan eski emniyet müdürü, AKP Yalova Milletvekili Şükrü Önder, trafik polislerinin zaten zan altında olduğunu belirtirken, "Bu işlerin ister istemez trafik polisini zan altında bırakacak hareketlere tevessül ettireceğini sanıyorum" dedi. Araç satabilmek için polisin Borçlar Kanunu ve Ticaret Kanunu'nu dört dörtlük bilmesi gerektiğini, bunun da mümkün olmadığını vurgulayan Önder, "Polis devleti olmayı neden çok arzu ediyoruz" diye sordu. 
   
   
</TEXT>
</DOC>
