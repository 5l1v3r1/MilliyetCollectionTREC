<DOC>
<DOCNO> 213287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun43.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos, Annan'ın mektubunu değerlendiriyor... 
</HEADLINE>
<TEXT>

     Kıbrıs Rum Yönetimi lideri Tasos Papadopulos'un, BM Genel Sekreteri Kofi Annan'ın müzakerelerin başlaması için taraflara gönderdiği mektubu değerlendirdiği bildirildi. Papadopulos, bu çerçevede bazı siyasilerle biraraya geldi. 
     Rum radyosunun haberine göre Tasos Papadopulos, Genel Sekreter Annan'ın mektubuyla Kıbrıs konusunda ortaya çıkan son gelişmeleri değerlendirmek amacıyla Rum Meclis Başkanı Dimitris Hristofyas, Yunan Büyükelçisi Hristos Panagopulos, Demokratik Parti DİKO Başkan Yardımcısı Nikos Kleanthus ve komünist AKEL Partisi meclis grubu Başkanı Nikos Katsuridis ile görüştü. 
     Haberde, Papadopulos'un eski Rum yönetimi lideri Glafkos Klerides'le de biraraya geldiği belirtilerek, Rum Ulusal Konseyi'nin cumartesi günü toplanarak son gelişmeleri değerlendireceği kaydedildi. 
     
</TEXT>
</DOC>
