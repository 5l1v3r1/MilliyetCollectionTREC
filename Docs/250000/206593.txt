<DOC>
<DOCNO> 206593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo05.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk spor psikoloğu, ABD'de antrenör oldu ve... 
</HEADLINE>
<TEXT>

     Spor psikoloğu Dr.Erkut Konter, başantrenörlük yaptığı ABD'nin Central Washington Üniversitesi'nin futbol takımını bölgesel ligde birinciliğe ulaştırdı. 
     Spor psikolojisi alanında çalışmalar yapmak üzere ABD'ye giden Konter, Central Washington Üniversitesi'nden Prof.Dr.Robert McGowan'ın çağrısı üzerine üniversitenin futbol takımının da antrenörlüğüne getirildiğini anlattı. 
     Spor psikoloğu olmasının yanısıra futbol antrenörü diplomasının da bulunduğunu vurgulayan Konter, Central Washington Üniversitesi futbol takımının başına geçmeyi seve seve kabul ettiğini belirterek, şunları söyledi 
     ''Spor psikolojisi alanında yürüttüğümüz bilimsel çalışmaların yanında antrenörlüğe de başladım. Üniversite futbol takımının başantrenörlüğüne getirildim. Oyuncularla kısa sürede yakınlaştık. İyi bir ekip oluşturduk. Katıldığımız bölgesel ligde maçların birçoğunu farklı skorlarla kazanınca dikkatler üzerimize çevrildi. Burada ligler Türkiye'dekine oranla daha kısa sürüyor. Bölgesel ligi birinci sırada tamamlamayı başardık.'' ABD'de futbol antrenörlüğü yapmanın kendisi için iyi bir deneyim olduğunu belirten Konter, ''Başarılı sonuçların peşpeşe gelmesi ayrı bir mutluluk oldu. Takımım ABD Ulusal Şampiyonası'na davet edildi'' ifadelerini kullandı. 
     
</TEXT>
</DOC>
