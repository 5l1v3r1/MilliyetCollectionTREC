<DOC>
<DOCNO> 226191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonyas02.html </URL>
<DATE> 2004/03/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gözlükte 1970'lerin modasına dönüş... 
</HEADLINE>
<TEXT>

     Yaz sezonuna hazırlanan gözlükçülerin vitrinlerini 1970'li yıllarda olduğu gibi kalın, büyük ve koyu renkli gözlükler süslüyor. 
     Gözlükçüler, güneş gözlüklerinde bu yıl talebin son birkaç yıla göre değiştiğini, karmaşık ve canlı renkler ile ince çizgilerin hakim olduğu güneş gözlüklerinin talep görmediğini belirttiler. 
     Yıllar öncesinin çerçevelerinin tekrar moda olduğunu ifade eden gözlükçüler, siparişlerini özellikle kadın müşterilerinin isteği doğrultusunda kalın, büyük ve koyu renkli gözlükler için verdiklerini söylediler. 
     Gözlük camının kalitesine ve markasına göre fiyatların da değiştiğini ifade eden gözlükçüler, Çin'den ucuza ithal edilen ürünlerin gözlük piyasasını zarara uğrattığını savundular. 
     
     UZMANLAR UYARIYOR 

     Çukurova Üniversitesi Tıp Fakültesi Göz Hastalıkları Anabilim Dalı Öğretim Üyesi Prof. Dr. İlter Varinli, gözlüklerde çerçevenin güzelliğinden çok camın kalitesinin önemli olduğunu söyledi. 
     Varinli, kalitesiz camların net bir görüntü oluşturmadığını, güneş ışınlarını yeterli miktarda süzgeçten geçirmediğini belirtti. 
     Doğru filtre yapamayan gözlüklerde düz bir noktaya netlik yapılamadığını kaydeden Varinli, ''Bu tip kalitesiz gözlük kullananlar bir süre sonra gözlerini kırpıştırma, yanma, kuruma ve batma gibi etkilerle karşılaşabilirler'' dedi. 
     
</TEXT>
</DOC>
