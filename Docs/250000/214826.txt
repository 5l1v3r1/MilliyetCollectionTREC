<DOC>
<DOCNO> 214826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur17.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Meteoroloji Müdürü Vatandaşlarımız tedbir alsın 
</HEADLINE>
<TEXT>

     İzmir Meteoroloji Bölge Müdürü Burhan Babalıoğlu, vatandaşları soğuk ve yağışlı havaya karşı uyardı. 
     Babalıoğlu, AA muhabirine yaptığı açıklamada, Şubat ayı mevsim normallerine göre en yüksek sıcaklığın 13, en düşük sıcaklığın ise 6 derece olması gerektiğini belirterek, bugünden itibaren hafta sonuna kadar sıcaklıkların mevsim normallerinin altına düşeceğini ve en yüksek sıcaklığın 4, en düşük sıcaklığın ise 0 derece olacağını tahmin ettiklerini söyledi. 
     Balkanlardan gelen soğuk havanın Türkiye'yi hafta sonuna kadar etkisi altına alacağını kaydeden Babalıoğlu, ''İzmir'de bu gece hava sıcaklığının 0 derecenin altına düşmesiyle önce karla karışık yağmur, ardından da sadece kar yağışı bekliyoruz. Kar yağışının yarın da devam edeceğini tahmin ediyoruz. Soğuk havanın Cumartesi gününden itibaren iç bölgelere kaymasını bekliyoruz'' diye konuştu. Bütün vatandaşların soğuk ve yağışlı havaya karşı tedbir alması gerektiğini belirten Babalıoğlu, ''Özellikle denizcilerimiz şiddetli lodosa ve poyraza karşı tedbirli olsunlar. Seyahate çıkacaklar ve üreticiler de önlemlerini alsın'' dedi. 
     
</TEXT>
</DOC>
