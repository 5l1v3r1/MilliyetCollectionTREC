<DOC>
<DOCNO> 202650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yasam/yas05.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl bir öğretmen 
</HEADLINE>
<TEXT>

   Hakkında gıyabi tutuklama kararı bulunduğu anlaşılan öğretmenin arabasından ruhsatsız silah ve esrar çıktı 
      ANKARA Milliyet 
   
   Hırsızlıktan sabıkalı olduğu belirlenen ve arabasında üç gram esrarla yakalanan Şahinbey İlköğretim Okulu Beden Eğitimi öğretmeni Berat Özer 34 , savcılıkça tutuksuz yargılanmak üzere serbest bırakıldı. 
   Trafik uygulaması yapan polis, yasak yere park eden beden eğitimi öğretmeni Özer'i uyardı. Aracını çekmeyen Özer'le polis arasında tartışma çıktı. Ruhsat ve ehliyetini isteyen polis, ehliyet bilgilerinden Özer hakkında 'elektrik hırsızlığından gıyabi tutuklama kararı' bulunduğunu öğrendi. Bu sırada Özer, polisin elindeki belgeleri alarak kaçtı. 
   Kısa kovalamanın ardından yakalanan Özer'in üstünde ve otomobilinde 38'lik toplu tabanca, beş adet mermi ve 3 gram esrar ele geçirildi. 
   
   Silah, arkadaşının çıktı 
   Bu sırada polislerin yanına gelen Hasan Tahsin Kurtkaya 30 , Özer'i tanıdığını ve ruhsatsız silahın kendisinin olduğunu söyledi. 
   Bunun üzerine Özer, hükümet emirlerine uymamak ve uyuşturucu bulundurmak, Kurtkaya da ruhsatsız silah bulundurmak suçlarından savcılığa sevk edildi. Kurtkaya tutuklanırken, Özer sorgusunun ardından serbest bırakıldı. 
   Özer hakkında uyuşturucu ve kaçak elektrik kullanmak suçlarından ilerleyen günlerde dava açılabileceği öğrenildi. 
   
   
</TEXT>
</DOC>
