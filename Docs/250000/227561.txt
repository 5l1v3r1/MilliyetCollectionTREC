<DOC>
<DOCNO> 227561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun65.html </URL>
<DATE> 2004/04/01/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
İtalya'da DHKP-C operasyonu... 
</HEADLINE>
<TEXT>

     İtalya'nın Perugia kentinde bu sabah düzenlenen DHKP-C operasyonunda tutuklanan iki Türk vatandaşından birinin Avni Er olduğu, bu kişinin örgütün Avrupa sorumlusu olduğu ileri sürüldü. 
     İtalyan haber ajansları ve basın yayın organları, diğer Türk militanın ad ve soyadının baş harflerini ise Z.K. olarak verdiler. 
     Operasyon emrini imzalayan Savcı Nicola Marino ise gazetecilere yaptığı açıklamada, ''Söyleyebileceğim tek şey, bu kişilerin Türkiye'de Marksist-Leninist bir örgüt olarak tanınan DHKP-C'nin koordinatörleri, üyeleri ve destekçileri olduklarıdır. Bildiğimiz kadarıyla İslamcı terörle bir ilişkileri yok. Ama işin henüz başındayız, soruşturmayı derinleştirmemiz gerekiyor'' dedi. 
     İtalya İçişleri Bakanı Giuseppe Pisanu ise ''Bu operasyon, İtalya'daki aşırı sol örgütlerle uluslararası terör örgütleri arasında bağlantılar bulunduğu yönündeki tezimizi desteklemektedir'' dedi. 
     Perugia'da ''Trakya Operasyonu'' adıyla düzenlenen baskında tutuklanan 3 İtalyan Alessia Monteverdi, Maria Grazia Ardizzone ve Moreno Pasquinelli ise İtalya'daki Antiemperyalist Cephe'nin üyeleri olarak tanınıyorlar. 
     Perugia kentinde jandarmaya bağlı Özel Operasyon Birimi ROS ve İtalya polis istihbarat teşkilatı Genel Tahkikat ve Özel Operasyon Birimi DİGOS tarafından düzenlenen baskında 2'si Türk, 5 kişi tutuklanmıştı. 
     İtalyan televizyonları Türkiye ve Avrupa'daki bazı ülkelerde DHKP-C operasyonlarında 41 kişinin tutuklandığını duyurdu. 
     
     tutuklanan Türk militanlar Avni Er ve Zeynep kılıç 

     İtalya'nın Perugia kentinde düzenlenen DHKP-C operasyonunda, DHKP-C'nin Avrupa sorumlusu olarak bilinen 33 yaşındaki Avni Er'in yanı sıra Zeynep Kılıç da tutuklandı. 
     AA muhabirinin edindiği bilgiye göre, Perugia'daki operasyonda, tutuklanan toplam 5 kişi arasında, biri erkek ikisi kadın üç İtalyan vatandaşı da bulunuyor. 
     İtalya'daki Antiemperyalist Cephe'nin üyesi olarak da bilinen İtalyan militanların isimlerinin ise Moreno Pasquinelli 48 yaşında , Maria Grazia Ardizzone 40 ve Alessia Monteverdi 29 olduğu öğrenildi. 
     İtalya'nın en önemli haber ajanslarından Adnkronos ise operasyonda tutuklanan Türk sayısının toplam 7 olduğunu ileri sürdü. Ancak AA muhabirinin edindiği bilgilere göre operasyonda tutuklanan Türklerin sayısı sadece iki. 
     Adnkronos'un Remzi Uçucu, Mustafa İşeri, Bülent Bağcı, Hıdır Demir ve Songül Koçyiğit olarak belirttiği diğer beş kişinin ise İtalya'daki operasyonla ilgili adli yazışmalarda adları geçen kişilerden oldukları, tutuklanmadıkları gibi hangi ülkelerde bulunduklarının da bilinmediği öğrenildi. 
     İtalya İçişleri Bakanı Giuseppe Pisanu, Perugia'daki DHKP-C hücresini çökertmek amacıyla, jandarmaya bağlı Özel Operasyon Birimi ROS ve İtalya polis istihbarat teşkilatı Genel Tahkikat ve Özel Operasyon Birimi DİGOS tarafından gerçekleştirilen ''Trakya Operasyonu''na katılan tüm güvenlik mensuplarını kutladı. 
     İçişleri Bakanı Pisanu, ''Tutuklananlar arasında Türkiye'deki terör örgütünün önemli isimlerinin yanı sıra, İtalya'daki aşırı sola mensup üç İtalyan da var. Bu operasyon, İtalya'daki aşırı solun grup veya bireysel bazda, uluslararası terör örgütleriyle temas ve işbirliği içerisinde oldukları yönündeki tezin doğruluğunu da güçlendirmektedir. Bu tür gruplar, Amerika ve Batı karşıtı olma biçimindeki ortak faktörler nedeniyle işbirliği içerisinde olabiliyorlar'' dedi. 
     
</TEXT>
</DOC>
