<DOC>
<DOCNO> 203325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/siy03.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel ne der 
</HEADLINE>
<TEXT>

   CHP kulislerinde Ankara Büyükşehir Belediye Başkanlığı için aranan aday bulundu Demirel'in özel doktoru Prof. Dr. Osman Müftüoğlu 
      Ezelhan Üstünkaya 

   
   Yerel seçimler için CHP'de olağanüstü bir çalışma başladı. Baykal, seçim kazandıracak tüm isimlerle temas kurulması talimatı verirken, 9. Cumhurbaşkanı Süleyman Demirel'in özel doktoru Prof. Dr. Osman Müftüoğlu'nun adı da kulislerde Ankara adaylığı için geçmeye başladı. 
   Tartışmalı son kurultayda parti yönetiminden tasfiye edilen muhalifler, yerel seçimlerde alınacak oy oranının, 3 Kasım seçimlerinin altında olması ya da AKP'ye karşı özellikle büyükşehirlerde yenilgiye uğranması durumunda, olağanüstü kurultaya gitme planları yapıyor. Bu nedenle CHP'nin solun yanı sıra sağdaki popüler isimlere de yöneldiği kaydediliyor. Bu isimler arasında olan ve henüz resmi temasta bulunulmayan Müftüoğlu da konuyla ilgili, "Henüz teklif almadım, benim için sürpriz oldu. Konuşmak, düşünmek için erken" demekle yetiniyor. 
   Başarılı belediye başkanlarına da yönelen CHP'nin istediği isimler arasında Adana Büyükşehir Belediye Başkanı ANAP'lı Aytaç Durak da bulunuyor. CHP, AKP'nin de peşinde olması nedeniyle Durak'ı yakın markaja almaya hazırlanıyor. 
   
   Karayalçın ne yapacak 
   Ankara için en tartışmalı ismin de SHP Genel Başkanı Murat Karayalçın olduğu konuşuluyor. SHP'nin ittifak önerisini reddeden, ancak Karayalçın'ın bireysel katılımına kapıları açık tutan CHP'nin, Ankara Büyükşehir Belediye Başkanı Melih Gökçek'i zorlayacak tek isim olarak ön plana çıkan Karayalçın'ın adaylığını sonuna kadar zorlaması bekleniyor. Karayalçın'ın CHP'nin önerisini reddederek Ankara adaylığını açıklaması olasılığı CHP'de, "Ankara'da yine sol oylar bölünür" endişesine neden oluyor. 
   
   
   
   
</TEXT>
</DOC>
