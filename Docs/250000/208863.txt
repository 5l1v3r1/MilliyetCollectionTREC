<DOC>
<DOCNO> 208863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo25.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmuti İlk yarıda hücum, ikinci yarıda savunmayla kazandık 
</HEADLINE>
<TEXT>

     Basketbol Erkekler Avrupa Ligi C Grubu 9. maçında deplasmanda Fransa'nın Adecco Asvel takımını yenen Efes Pilsen, İstanbul'a döndü. 
     Efes Pilsen Antrenörü Oktay Mahmuti, Atatürk Havalimanı'nda yaptığı açıklamada, sıkıntılarına rağmen, deplasmanda önemli bir galibiyet aldıklarını söyledi. Mahmuti, maç öncesinde hafif sakatlığı bulunan Prkacin'in iğne ile oynadığını, ilk yarının sonunda sakatlanan Kaya'nın da maçı tamamlayamadığını ifade ederek, şunları söyledi 
     ''Karşılaşmada sıkıntılarımız oldu, ama oyunun kontrolü sürekli bizdeydi. Özellikle ilk yarıda hücumda iyi performans sergiledik. İkinci yarıda da daha sert ve iyi savunma yapıp farkı koruduk. Maçın son bölümünde Kaya ve Prkacin gibi önemli uzun oyuncularımızın yokluğunda kazanmasını bildik. Böyle sıkıntılar her takımda olabilir, önemli olan takım oyunudur, bireyler hiçbir zaman sistemin önüne geçemez.'' Benetton Treviso'nun yenilmesiyle grup lideri olduklarını kaydeden Mahmuti, bunun çok önemli olmadığını, grubu iyi bir yerde tamamlayarak ikinci tura çıkmayı hedeflediklerini sözlerine ekledi. 
     Bu arada dünkü karşılaşmada sakatlanan Kaya'nın, bugün MR'ı çekilecek. Sakatlığı nedeniyle sol ayağının üzerine basamayan genç oyuncu, tekerlekli sandalye ile havalimanından ayrıldı. 
     
</TEXT>
</DOC>
