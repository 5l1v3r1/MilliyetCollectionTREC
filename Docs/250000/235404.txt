<DOC>
<DOCNO> 235404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/dunya/adun.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin başkentinde Bedevi çadırı kurdu 
</HEADLINE>
<TEXT>


Libya lideri Kaddafi, 15 yıl sonra yaptığı ilk Avrupa gezisinde gittiği Brüksel'de kendisi için tahsis edilen Val Duchesse Konukevi'nin bahçesine kurdurduğu çanak antenli çadırla herkesi şaşırttı 

DIŞ HABERLER SERVİSİ 


Libya lideri Muammer Kaddafi, 15 yıl aradan sonra yaptığı ilk Avrupa gezisinde AB yetkilileri ve bürokratlarını şoke etti. Kaddafi kendisi için hazırlanan Brüksel'deki "Val Duchesse" devlet konukevinde kalmak yerine, konukevinin bahçesine büyük bir Bedevi çadırı kurdurdu. Çadır, Kaddafi'nin Libya ile iletişimini sağlaması için çanak antenlerle donatıldı. 
Geçen ay İngiltere Başbakanı Tony Blair'i Trablus'ta ağırlayarak uzun yıllardır içinde bulunduğu uluslararası yalnızlıktan kurtulmaya başlayan Kaddafi, dün AB ile ikili ilişkileri geliştirmek ve Libya'ya yönelik silah ambargosunun kaldırılması amacıyla görüşmeler yapmak üzere 2 günlük resmi ziyaret için AB'nin başkenti de sayılan Belçika'nın başkenti Brüksel'e gitti. 
Libya lideri, Zaventem Havaalanı'nda, tüm protokol kurallarını yıkan bir tarzda, davulla ritm tutup şarkılar eşliğinde yöresel danslar yapan 200 kişilik bir grup tarafından karşılandı. Resmi karşılayıcı ise AB Komisyonu Başkanı Romano Prodi'ydi. Başında kırmızı bir fes, üzerinde gri yeşil renkte entariyle Prodi'nin karşısına çıkan Kaddafi'nin lehine, Arap - Afrika Göçmen Çocukları Destek Komitesi'nce sloganlar atıldı. 

Küçük bir panik 
Prodi ile Kaddafi tokalaşırken, kendisine koruma süsü veren bir Libyalı Kaddafi'nin yanına yaklaşarak bir mektup vermeye çalıştı. Ancak Belçikalı güvenlik elemanları tarafından yakalanarak liderlerin yanından uzaklaştırıldı. Bu olay küçük bir paniğe yol açtı. 
Kaddafi ve Prodi'nin bir araya geldiği binanın dışında ise 50 kişilik Kaddafi karşıtı bir grup protesto gösterisi yaptı. Protestocular, "terörist Kaddafi", "Kaddafi, kuzu postuna giren bir kurttur" diye bağırdı. 

Politik tiyatro 
Kaddafi - Prodi buluşmasına AB içinden de itirazlar geldiği belirtildi. AB Komisyonu'ndan bazı yetkililerin ülkesini 30 yıldan beri otoriter bir şekilde yöneten ve dışarıya karşı "yoldan çıkmış bir radikalizm" sergileyen lidere itibar gösterilmesini kınadıkları söyleniyor. ABD'ye kitle imha silahları edinmeye çalışmayacağı şeklinde söz vermesinden sonra uluslararası tecrit çemberini kırmaya başlayan Kaddafi, ardından Lockerbie faciası dolayısıyla İngiltere'ye tazminat ödenmesini kabul etmişti. Kaddafi, AB ile ilişkileri güçlendiren "Avrupa- Akdeniz Ortaklığı"na girmek istiyor. 


</TEXT>
</DOC>
