<DOC>
<DOCNO> 212028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur22.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köprüde hiçbir tehlike yok' 
</HEADLINE>
<TEXT>

     Bayındırlık ve İskan Bakanlığı Müsteşarı Sabri Özkan Erbakan, 30 yıldır ağır trafik şartları altında hizmet veren Boğaziçi Köprüsü'nün gerek projelendirme ve tasarımında, gerekse de açıldığı tarihten bu yana gözlenen davranışlarında hiçbir hata ve yapı güvenliğini tehlikeye sokacak bir arıza ile eksikliğin bulunmadığını bildirdi. 
     Erbakan, ''Vatandaşlarımız, bundan önce olduğu gibi köprüyü, hiçbir kaygı ve korkuya kapılmadan güvenle kullanabilir'' diye konuştu. 
     Müsteşar Erbakan, yerli ve yabancı uzmanların katılımıyla, Boğaziçi Köprüsü'nün askı halatlarından birinin fırtına nedeniyle tabliyeye bağlandığı yerden kopmasının ardından yapılan çalışmalara ilişkin, Karayolları 17. Bölge Müdürlüğü'nde basın toplantısı düzenledi. 
     Yerinden kurtulan askı halatının yırttığı taban sacındaki hasarın onarılması çalışmalarına hızla devam edildiğini anlatan Erbakan, şunları kaydetti 
     ''Bu hasarın orijinal dizayn ve şartlarında onarılması çalışmaları, önümüzdeki günlerde tamamlanacaktır. Bu kapsamda, köprünün uzun halatlarının bağlandığı taban saçlarında süpersonik ölçümleme denilen penetration ve x-ray yöntemleriyle hassas ve prezisyon test ve deneylerin yapılmasına da başlanmış, bu çalışma sonuçlarına göre gerekli olması halinde plakalar yorulma şartlarına göre takviye edilecektir. 
     30 yıldır ağır trafik şartları altında hizmet veren Boğaziçi Köprüsü'nün gerek projelendirme ve tasarımında, gerekse de açıldığı tarihten bu yana gözlenen davranışlarında hiçbir hata ve yapı güvenliğini tehlikeye sokacak bir arıza ve eksiklik mevcut değildir. İstanbullu vatandaşlarımız, bundan önce olduğu gibi Boğaziçi Köprüsü'nü hiçbir kaygı ve korkuya kapılmadan güvenle kullanabilir.'' 
     
</TEXT>
</DOC>
