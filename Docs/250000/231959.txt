<DOC>
<DOCNO> 231959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun31.html </URL>
<DATE> 2004/04/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bin Ladin, pazarlık teklif etmiyor 
</HEADLINE>
<TEXT>

     Aşırı dinci El Muhacirun grubunun lideri Ömer Bekri, El Kaide lideri Usame Bin Ladin'in dünkü mesajında Avrupalılara pazarlık teklif etmediği görüşünü savundu. 
     Merkezi Londra'da bulunan grubun lideri Bekri, Portekiz gazetesi Publico'da bir kısmı bugün çıkan, tamamı ise pazar günü yayımlanacak demecinde, ''Mesaj, El Kaide'nin temel programının tekrarıdır 'Siz bizi öldürmeyin, biz de sizi öldürmeyelim' deniliyor. Mesajın Bin Ladin'e ait olduğunu kesin olarak doğrulayabilirim. Ancak bu bir diyalog teklifi değil. El Kaide, devletlerle pazarlık yapmaz. Bu tek taraflı bir öneri'' dedi ve mesajın çevirisinin kötü yapıldığını belirtti. 
     El Kaide temsilcileriyle Batılı hükümetlerin bir müzakere masasına oturma olasılığının sorulması üzerine Bekri, ''Bu hiçbir zaman mümkün olmayacak. El Kaide, hükümetler için bir muhatap değildir. Bir nefsi müdafaa grubudur. Müslümanlara yönelik Batı terörüne cevaben terörü yayıyor. Bu onun dili, diyalogudur'' diye konuştu. 
     ABD Başkanı George Bush'un terörizme karşı başlattığı savaşın El Kaide tarafından ciddiye alınmadığını söyleyen Bekri, ''ABD kime karşı savaş başlattı Lideri Bin Ladin, halkı Müslüman ve anayasası Kuranıkerim olan bir devlete mi Böyle bir devlet mevcut değil. Henüz değil en azından. Onların yaptığı şey, halihazırda gerçek bir varlık olarak algıladıkları gelecekteki Halifeliğe karşı savaş ilan etmek. Bu bir varsayım, ama aynı zamanda da bir önsezi'' ifadesini kullandı. 
     Bin Ladin, dün yayımlanan ses kaydında, Avrupa ülkelerine, ''Müslümanlara saldırmamaları'' kaydıyla ateşkes önermiş, ABD'nin bu önerinin muhatapları arasına dahil edilmediğini söylemişti. 
     ABD ile ateşkes yapmayacaklarını belirten Bin Ladin, İsrail saldırısında ölen Hamas lideri Şeyh Ahmed Yasin'in intikamını alma sözü vermişti. Ses kaydında, Madrid'deki patlamalara da değinen Bin Ladin, ''İspanya'nın bedel ödediğini'' belirtmişti. 
     
</TEXT>
</DOC>
