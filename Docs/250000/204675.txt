<DOC>
<DOCNO> 204675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur34.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan Kürt gruplara uyarı Irak'ı maceraya sürüklemeyin 
</HEADLINE>
<TEXT>

     Türkiye, Irak'ın yeni anayasasının bütün Irak halkının mutabakatı ile oluşması gerektiğine dikkati çekerek, geçici yönetimdeki bazı grupların anayasa projelerinin bu gerçekle uyumlu olmadığını bildirdi. 
     Dışişleri Bakanlığı'ndan yapılan yazılı açıklamada, Irak'ta 15 Kasım'da yeni siyasi geçiş süreci planının açıklanmasıyla, bu ülkenin geleceğinin şekillenmesinde belirleyici bir döneme girildiği hatırlatıldı. 
     Açıklamada, Irak'ın geçici yönetim yapısı ile koalisyon yönetimi arasındaki mutabakatı oluşturan bu siyasi planın temel felsefesinin, ülkenin egemenliğini Iraklılara bir an önce teslim etmek ve Irak ulusunu bütün kesimleriyle gerçek anlamda sürece dahil etmek olduğu anımsatıldı. Bakanlık, bu nedenle geçiş takviminin içinde bulunulan başlangıç aşamasında atılacak adımların bu temel felsefeyle uyumlu olması gerektiğine işaret etti. 
     ''Irak'ın toprak bütünlüğü ve Irak halkının huzuru komşu Türkiye'yi yakından ilgilendirmektedir'' denilen açıklamada, Irak'ta ileriye dönük olarak istikrarsızlığa ya da Irak halkını oluşturan unsurlar arasında dengesizliğe yol açabilecek her türlü gelişmenin, söz konusu unsurlar arasında tesis edilmesi zorunlu olan uyumu engelleyeceği belirtildi. 
     Açıklama, şöyle devam etti 
     ''Müstakbel Irak Anayasası ve buna yol göstererek öncülük edecek yasal düzenlemeler, bu husus önemle dikkate alınarak tüm Irak halkının mutabakatı ile oluşmalıdır. Irak'ın gelecekteki anayasal düzenlemeleri ile ilgili olarak, geçici yönetim yapısı içinde yer alan bazı gruplarca geçtiğimiz günlerde açıklanan projeler bu gerçekle uyumlu değildir. Bu yaklaşım, 19 Mart 2003 günü Ankara'da Türkiye ve halen Irak'taki koalisyonun liderliğini yürüten ABD ile Iraklı muhalif grupların birlikte yayınlamış oldukları ortak açıklamada vurgulanan anlayışla da taban tabana zıttır.'' 
     
     ''YENİ MACERALARA SÜRÜKLEMEK...'' 
     Irak'ın, yeni anayasal yapısının ancak bütün Iraklıların özgür iradesiyle belirlenmesi durumunda bölge ve uluslararası toplum için olumlu bir örnek oluşturabileceği kaydedilen açıklamada, ''Aksi halde bunu kabul etmeyeceklerin başında Irak ulusunun ezici çoğunluğu gelecektir' denildi. 
     Açıklamada, geçmişte büyük acılara maruz kalan Irak halkının temel arzusunun huzur ve istikrarın bir an önce tesisi ve ekonomik güçlüklerin süratle aşılması olduğu da ifade edilerek, ''Irak'ı ve bölgeyi yeni maceralara sürüklemeye kimsenin hakkı olmaması gerekir'' ifadesi kullanıldı. 
     Türkiye'nin, Irak ulusunun kendi geleceğine birlik içinde sahip çıkacak olgunlukta bulunduğunu bildiği kaydedilen açıklamada, ''Ulusal birliği pekişmiş, toprak bütünlüğü korunmuş, demokratik ve barışçı bir Irak'ın, bölge için bir istikrar kaynağı olacağı hususunda da uluslararası bir oydaşma mevcuttur'' denildi. 
     
</TEXT>
</DOC>
