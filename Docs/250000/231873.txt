<DOC>
<DOCNO> 231873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy03.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'den KKTC'yi tanıyabiliriz mesajı 
</HEADLINE>
<TEXT>

   Azerbaycan Cumhurbaşkanı Aliyev, Rumların "hayır" demesi halinde, KKTC'nin tanınacağını ima etti 
      ANKARA Milliyet 

   
   Azerbaycan Cumhurbaşkanı İlham Aliyev, Kıbrıs'ta 24 Nisan'da yapılacak referandumda Türklerin "evet", Rumların "hayır" demesi halinde, ülkesinin KKTC'yi tanıma sürecinde ön sırada yer alacağını söyledi. 
   Camlı Köşk'te basınla sohbet toplantısı düzenleyen Aliyev, Kıbrıs konusundaki soruları yanıtladı. Aliyev, "Referandumda KKTC'den 'evet', Rum kesiminden 'hayır' çıkarsa, Azerbaycan'ın KKTC'yi tanıma konusunda nasıl davranacağı" sorusuna şu karşılığı verdi 
   "Türkiye'nin tavrı nasıl olursa, biz onu takdirle karşılarız. Orada yaşayan Türkler bizim kardeşimiz. Geçmişin kanlı olaylarının tekrarlanmamasını istiyoruz. Eğer böyle bir gelişme olursa, bunun uluslararası gelişmelerini de değerlendiririz. KKTC'nin lehine ne olursa, Azerbaycan ön sırada olacaktır." 
   Azerbaycan'ın KKTC'de resmi görevlileri bulunduğunu belirten Aliyev, çeşitli uluslararası toplantılara KKTC'den de heyetleri davet ettiklerini söyledi. Gül de Aliyev'in açıklamasını "çok önemli" diye niteledi. 
   
</TEXT>
</DOC>
