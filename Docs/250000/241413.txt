<DOC>
<DOCNO> 241413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko48.html </URL>
<DATE> 2004/05/20/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Ekonomiden Kısa Kısa... Söke'de yılın ilk buğday hasadı... 
</HEADLINE>
<TEXT>

     Aydın'ın Söke İlçesi'nde, sezonun ilk buğday hasadını üretici Hasan Yalçın gerçekleştirdi. 
     Bu yıl beşinci kez sezonun ilk buğday hasadını gerçekleştirdiğini bildiren Yalçın, A.A muhabirine yaptığı açıklamada, ürünün kilosu 600 bin lira sembolik fiyatla Günal Tarım İşletmesi'ne sattığını söyledi. 
     Yalçın, ''Söke Ovası'nda bulunan tarlam kıraç olduğu için ürün erken olgunlaştı. Geçen yıl dönüm başına 125 kilo ürün almıştım. Bu yıl havalar iyi gitti ve başaklar iyi ürün tuttu. Bu sezon ise dönüm başına 300 kilo ürün elde edildi'' dedi. 
     Yalçın ayrıca, hükümetten üretici olarak buğdaya kilo başına 480 bin lira fiyat beklediğini de sözlerine ekledi. 
     
     AYDIN'DA İHALELER... 
     Aydın Valiliği, Aydın Defterdarlığı ve Sosyal Hizmetler İl Müdürlüğü çeşitli ihtiyaçları için ihale açtı. 
     Alınan bilgiye göre, Aydın Valiliği İl Özel İdare Müdürlüğü idare hizmetleri, bilgisayar ve ekipmanları alımı işi için ihale açtı. İhale Özel İdare Müdürlüğü'nde gerçekleşecek. 
     Aydın Defterdarlığı, 30 bin kilogram özel kalorifer yakıtı alımı işi için ihale açtı. İhale, Aydın Defterdarlığı Toplantı Salonu'nda yapılacak. 
     Aydın Sosyal Hizmetler İl Müdürlüğü Aydın Huzurevi Hizmet Binası'nın 13 işçi, Söke Hilmi Fırat Huzurevi'nin 10 işçi, Nazilli İsabeyli 80.Yıl Çocuk Yuvası'nın 10 işçi ile malzemeli olarak 7 ay süreli temizlik hizmet alımı işi için ihale gerçekleştirecek. 
     İhaleler 28 Mayıs tarihinde saat 10.00'da ve 14.00'da yapılacak. 
     
     AYDIN'DA GÜMRÜK MÜDÜRLÜĞÜ KURULACAK... 
     Ege Bölgesi Sanayi Odası EBSO Başkanı Tahir Işıklıoğlu, Aydın'da Gümrük Müdürlüğü kurulacağını söyledi. 
     Işıklıoğlu, AA muhabirine yaptığı açıklamada, Aydın'da Gümrük Müdürlüğü kurulmasına ilişkin Bakanlar Kurulu Kararı'nın Resmi Gazete'de yayınlandığını belirterek, şunları söyledi 
     ''Gümrük Müdürlüğü, Aydın için büyük bir nimet. İlimizin yıllık ihracat rakamı son yıllarda 700 milyon dolar olarak görünüyor. 700 milyon dolar ihracat ihracatı olan bir ile Gümrük Müdürlüğü kurulmasının ne kadar gerekli ve zorunlu olduğunu EBSO olarak Aydın Ticaret Odası ve Borsası olarak ifade ediyorduk. Gümrük Müdürlüğü ihracatçılarımızın bürokratik işlemlerini büyük ölçüde kolaylaştıracak. Nitekim gümrükle ilgili işlerin İzmir'de yapılması büyük zaman kaybına neden oluyordu.'' Işıklıoğlu, TARİŞ Yağ Kombinası'nın Aydın'a taşınmasıyla Gümrük Müdürlüğü'nün değerinin çok daha fazla olacağını kaydetti. 
     
</TEXT>
</DOC>
