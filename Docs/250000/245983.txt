<DOC>
<DOCNO> 245983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko35.html </URL>
<DATE> 2004/06/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Erdemir rekora doymuyor... 
</HEADLINE>
<TEXT>

     Ereğli Demir Çelik Fabrikaları ERDEMİR T.A.Ş. Öneri Sistemleri ödülleri kapsamında önericilerden, 2 bin 218'i parasal, 123'ü onursal ve 590'ı da teşekkür ödülü almaya hak kazandı. Fabrikanın I. Yüksek Fırını Ayşe'de de yeni bir üretim rekoru kırıldı. 
     ERDEMİR'de yapılan yazılı açıklamaya göre, II. Dönem ERDEMİR Öneri Sistemleri ERÖS Ödülleri çerçevesinde Göztepe Kantini'nde düzenlenen törende, ERDEMİR Genel Müdürü Kerim Dervişoğlu, çalışanların yaratıcı ve yenilikçi yönlerini, şirkete artı değer yaratacak biçimde ortaya çıkarmak amacıyla kurulan ERÖS'ün meyve veren ağaç olduğunu belirtti. 
     Çalışanların şirkete katkı sağlamalarından büyük memnuniyet duyduğunu belirten Dervişoğlu, ''Toplam Kalite Yönetimi'ni özümseyen şirketimizde karlılık ve verimlilikte artış yaşanıyor. ERDEMİR, mükemmellik yolculuğunda kendisine bu ilkeleri rehber edinen kuruluş olarak takım çalışmasına önem vermektedir'' dedi. 
     ERÖS kapsamında önericilerden 2 bin 218'inin parasal, 123'ünün onursal ve 590'ının da teşekkür ödülü almaya hak kazandığı belirtilen açıklamada, şunlar kaydedildi 
     ''ERDEMİR, kurumlar arası rekabette farkı yaratan en önemli bileşenlerden birinin beyin gücü olduğunun bilinciyle, yetişmiş ve kaliteli insan gücünün performansını artırmaya yönelik uygulamalarını sürdürüyor. ERDEMİR Öneri Sistemleri kapsamında 2 bin 931 kişiyi temsilen 83 kişiye ödül ve sertifika verildi. Bu dönem hesaplanan önerilerin ERDEMİR'e parasal getirisi 6 milyon 380 bin 987 dolardır. Bu rakam, ERÖS'ün kuruluşundan bu yana yılda ortalama 58 milyon 800 bin dolar olarak gerçekleşti. Şirketimizde 13 Aralık 1995'ten itibaren uygulanan ERÖS, ülkemizde pek çok şirket tarafından örnek uygulama olarak seçildi.'' Açıklamada, 2004 yılında Türkiye ve Avrupa Kalite Ödülleri ile TS 18001 İş Sağlığı ve Güvenliği Yönetim Sistemi Belgesi ve TS EN ISO 14001 Çevre Yönetim Sistemi Belgesi çalışmalarını sürdüren ERDEMİR'in, dünyanın öncü çelik üreticileri arasında yer alma vizyonunda çalışanlarının tam katılımı, yenilikçi ve yaratıcı girişimlerin yanı sıra ekip çalışmasını da destekleyeceği kaydedildi. 
     
     ''ERDEMİR'DEN YENİ REKORLAR'' 
     Fabrikanın I. Yüksek Fırını Ayşe'de, geçen yılın mart ayında 4 bin 178 ton olan sıcak maden günlük üretim rekorunun bu yılın mayıs ayında 4 bin 204 ton ile yenilendiği belirtilen açıklamada, şöyle denildi 
     ''Verimliliğin artırılmasına yönelik çalışmalar meyvelerini veriyor. Kok Fabrikaları'nda, 1978 yılında devreye alınmış olan 3 kok bataryasında 17 Mayıs 2004'te 1 milyonuncu itme gerçekleştirildi. ERDEMİR Kok Fabrikası personeli tarafından yapılan günlük refrakter bakımları ve yıllık periyodik kontroller sayesinde hiçbir fırın iptal olmadan ve fırın duvar tamiratı gerçekleştirilmeksizin, maksimum kapasitenin üzerinde çalışan 3 batarya, dünyadaki yaşıtlarının arasında dimdik ayakta duruyor.'' 
     
</TEXT>
</DOC>
