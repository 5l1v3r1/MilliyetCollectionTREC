<DOC>
<DOCNO> 222140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/spo00.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
6-0 DEPREMİ 
</HEADLINE>
<TEXT>

   Fenerbahçe yenilgisi, üzeri örtülmeye çalışılsa da, ağır yaralar açmıştı. Terim o gün istifa etse, hemen kabul edilecekti. Ama hoca, öyle bir konuşma yapmıştı ki, ne "Bırakıyorum" ne de "Bırakmıyorum" diyordu 
      BİR ÇÖKÜŞÜN HİKAYESİ HALİL ÖZER - 4 

   
   Galatasaray'ın 1.5 yıllık döneminde elde edilen başarısız sonuçlar karşısında, Başkan Özhan Canaydın'ın tüm talimatlarına rağmen, yönetimde sessiz kalamayanlar da çıkıyordu. Ancak bu çıkışların bile bir "hız limiti" vardı. Sarı - Kırmızılı yöneticiler, takıma ve hocaya yönelik isyanlarını dile getiriyorlar, bunu güç gösterisine dönüştüremiyorlardı. Zaten böyle bir girişim her zaman yarım kalıyordu. Fatih Terim aleyhine yapılan bir konuşma, daha ağır bir üslubla sahibine iade ediliyordu. Örneğin bu süreçte, akıllarda kalan en büyük tartışma, Refik Arkan ile Terim arasında yaşanandı. 
   Bu olayı anlatanlar, hangi maç sonrası olduğunu hatırlamıyorlar. Ama bizzat Refik Arkan'ın doğrulaması bile, gazetecilik etiği açısından önem taşıyor. Söz konusu karşılaşmanın ardından, öfke bulutlarıyla kaplı kafile, Florya kapılarına dayanıyordu. Herkesin burnundan soluduğu ortam öylesine elektrikli, öylesine patlayıcı madde yüklü ki, bir kıvılcım ortalığı adeta mahşer yerine çevirecekti. İşte o çakmağı Refik Arkan çakıyordu "Hocam belki haddim değil. Ama sanıyorum bizim takımın hiçbir sistemi yok". Böyle bir soru Terim'e yöneltilebilir miydi Ama ok, yaydan çıkmıştı bir kere... Herkesin bakışlarını odakladığı hoca doğaçlama yanıtını veriyordu "Sayın Arkan, evet haddinizi aştınız. Siz mali uzmansınız. Şimdi sistem ile mi ilgilenmeye başladınız " Bu yanıt sonrası Refik Arkan sessizliğe gömülüyordu, tıpkı tüm kafile gibi... 
   
   "Raporu bırakın" 
   Aslında böylesine çıkışlara, 1.5 yıllık dönemde zaman zaman rastlanır. Ama ya tatsızlığın büyümemesi için ya da Başkan Canaydın'ın korkusundan, Fatih Terim'in üstüne fazla gidilemez. Bazı yöneticilerin maçlardan sonra rapor istemelerine, hatta ileri giderek, transfer isteklerini yazılı talep etmelerine, Fatih Terim'den hiçbir yanıt gelmez. Aslında, bu talepleri hocaya bildirecek "cesur yürek" bile ortaya çıkmaz. Zaten Terim'i çok iyi tanıyan 2. Başkan Ali Dürüst'ün uyarısı kulaklara küpe olacak cinstendir "Siz rapor işini bırakın. Eğer Terim'e rapor diye giderseniz, o rapor size hiç gelmez." Bu teşhis çok doğruydu. Çünkü hoca, aradaki sıcaklığı yok ettiğini düşündüğü için, bürokratik işlemleri hiç sevmezdi. Ona göre, dostça yaklaşım, arkadaşça uyarı veya tartışma, bin rapordan daha etkili olabilirdi. Ama bu tarzı kimse benimseyemedi. 
   
   Hoca çok değişti 
   Sarı - Kırmızılı yöneticiler, 1.5 yıl boyunca, Fatih Terim'in başarısızlığının nedenlerini araştırıp, durdular. Ama bulamadılar. Herkes, iş işten geçtikten sonra, Terim'i yakından izleyenlerin yorumunda buluştu 
   "Hoca, İtalya'da çok değişmişti. Milan kulübünün profesyonel yaklaşımını Galatasaray'da uygulamaya çalıştı. Çok rahattı. Futbolcularla kurduğu iletişimi, hep aracılara bırakmıştı. Yani takımla arasına mesafe koydu. Oyuncuların dertleri ile yakından ilgilenmedi, onları dinlemedi. Bu işi, takım içinde güvendiği insanlara bıraktı. Ancak sıkıntıları hep ikinci ağızdan dinlediği için, teşhislerinde yanıldı. Örneğin ilk yıl, eski oyuncuların, yabancılara karşı olumsuz davranışlarının farkına varamadı. Dedikodu aldı başını, gitti". Bu yanlış teşhisler, belki başarısızlığın bir numaralı nedeni değildi. Ancak yanlış kararlarla birleşince, zincirleme reaksiyon çalıştı ve takım olumsuz etkilendi. 
   Felipe gibi Revivo'nun da gidişini kimse anlayamadı. Oysa İsrailli oyuncu, yeni sezonda takımda lider olmak istediğini söylemiş, alacağı paranın yüzde 50'sinin maç başına bölünmesini bile kabul edip, kalmak için herşeyi yapmıştı. Ancak Fatih Terim'in, Felipe için koyduğu "Çok koşmuyor" teşhisi, Revivo için de gündeme gelince, yönetim çaresiz, yıldız oyuncuyu göndermek zorunda kaldı, yerine de kimse alınmadı. 
   
   1. mi, 4. mü 
   Gelelim 4. seçenek meselesine... Aslında bu seçenek, Faruk Süren döneminde yaşanan mali krizde Fatih Terim'e, "Birlikte kalalım ve savaşalım" sözleriyle 1. seçenek olarak sunulmuştu. Ama hoca, bu sözlerden sonra Fiorentina'ya gitti. Yine de Süren yönetiminin, bu sözlerinde ne kadar ciddi olduğu, bugün bile tartışılır. Acaba Fatih Terim de gerçekten kalmak istiyor muydu Bu da akıllara takılıp, kalmıştır. 
   Terim, 3.5 yıl sonra, bir başka başkana, yani Özhan Canaydın'a, aynı seçeneği hem de kendisi 4. madde olarak sunuyordu "Beraber savaşalım." Ama bu seçenek Galatasaray'da nedense bir türlü gerçekleşemedi. Hoca, yapılan toplantıda seçenekleri tek tek anlatırken, Canaydın'dan hiçbiri için yanıt alamadı. Hatta Başkan, kendisine "Peki sen ne düşünüyorsun " sorusunu da yöneltti. Belli ki, bu soru, dördüncü seçeneğin hiçbir hükmünün bulunmadığını gösteriyordu. Zaten Terim de böyle algıladı. Anlatılanlara göre de "O zaman dördüncü seçenek ortadan kalkıyor" sözleriyle, takımdan gönderilmek istendiğinden iyice emin olmuştu. Ama hem Süren, hem de Canaydın ile yaptığı toplantının ayrıntıları, uzun yıllar merak edilecek. 
   
      "Geri dönelim" 
   Kadıköy'de Fenerbahçe'ye karşı alınan 6 - 0'lık yenilgi, kriz döneminin en önemli kilometre taşlarından biriydi. Böylesine ağır bir yenilgiye rağmen, herkes Galatasaray'ın bozulmadığını ve ayakta kaldığını düşünüyordu. Ama kazın ayağı hiç de öyle değildi. 
   Sıkıntı, daha maça giderken başlamıştı. Galatasaraylı yöneticiler, takımın otobüsü ile stada doğru yol alırken, olay çıktığı ve Sarı - Kırmızılı taraftarların tribünlerden çıkartıldığı haberi geldi. Yöneticiler hemen aralarında bir plan yaptılar. Buna göre, hiçbir şeyden haberleri yokmuş gibi Kadıköy'e gidecekler, tam giriş kapısına geldiklerinde, yeni duymuş gibi davranarak, stada girmeyi reddederek, Florya'ya geri döneceklerdi. Ama Başkan Özhan Canaydın yine devreye girdi ve bu plana, etik olmadığı gerekçesiyle karşı çıktı. 
   90 dakikanın son düdüğü, Galatasaray'da büyük üzüntü yaratmıştı. Burak Elmas ile Özer Saraçoğlu soyunma odalarına indiğinde, herkes perişandı, Fatih Terim'in ağzını bıçak açmıyordu. Ama üç gün sonra Şampiyonlar Ligi maçı vardı ve acil moral motivasyon gerekiyordu. Terim, Elmas ve Saraçoğlu'nu görünce çok sevindi ve ilk moral aşısını kendisine vurdu. 
   Florya ise bu görüntüden farklı olarak, burnundan soluyan yöneticilerle dolup taşıyor, öfkeli sesler tesislerde çınlıyor, ama hoca bunların birçoğunu duymuyordu. Örneğin bir yönetici "Bunun hasabını sormayacak mıyız Hocayı aşağıya çağıralım konuşalım" derken, sanki kelle avcılığına soyunuyordu. Terim o gün "İstifa ettim" dese, hemen kabul edilecekti. Öyle bir hava hakimdi ki, bir yönetici, oyunculara 1'er milyon dolar ceza verelim önerisini getirse, bu da kabul edilecekti. Ancak sağduyulu bazı yöneticiler, öfkeli olanları sakinleştirerek, "Böyle yapmayalım. Başkan, Terim'i çağırsın, sohbet edelim" diyerek ortamı yumuşatmaya çalıştılar. Özhan Canaydın bunun üzerine, hocayı aşağıya çağırdı. Herkes, "Acaba ne diyecek " bakışlarıyla Fatih Terim'i süzüyordu. Hocanın sözleri, ilk istifa sinyaliydi. Ama bu düşüncesini öyle bir ustalıkla dile getirdi ki, yöneticiler nasıl yorum yapacaklarını ya da ne yanıt vereceklerini şaşırdılar. Terim, "Benim ve takım için alacağınız her türlü karara saygılıyım" derken, ne "Bırakıyorum" ne de "Bırakmıyorum" diyordu.. Hoca yokken bağırıp çağıranlar, sessizliğe bürünürken, Terim konuşmasını sürdürdü ve yumuşayan havayla, sabaha kadar çözüm sohbetleri birbirini takip etti. 
   
   Gölge destek 
   O gece ve hiçbir zaman çözüm bulunamadı. Kısır döngü devam etti. Fatih Terim yardım istiyor, ama söyleyemiyordu. Hatta yöneticilerin bunu hissetmesi gerektiğini düşünüyordu. Hoca, "gölge destek" yerine, gerektiğinde basına konuşup, haklarını ararken, çatır çatır konuşacak bir yönetici arıyordu. Bundan vazgeçti, kendisiyle diyaloga girilmesi bile yeterli olacaktı. Belki de her türlü eleştiriyi kabul edecek, tartışarak doğru yolu bulmaya çalışacaktı. Yönetim bunu hiçbir zaman düşünemedi, hoca da sert ve yaklaşılmaz imajının sıkıntısını ilk kez bu kadar yakından yaşadı. Yani, göz göre göre 1.5 yıl yetkili yetkisizlerin birbirlerine bakışmasıyla heba edildi. 
   
   Jancker'de yan çizildi    5 Haziran 2002'de yönetim, İstanbul'daki bir otelde Jancker'in menajeri ile pazarlığa oturmuş, her konuda anlaşmış, hatta kimse bilmez kulübüyle protokol bile imzalamıştı. 1 milyon 400 bin Euro alacak Alman futbolcuya, 900 bin Euro garanti para, gerisi maç başına ödenecekti. Ancak 2002 Dünya Kupası'nda Jancker başarısız olunca, Fatih Terim bu transferi kabul etmedi. Oysa Jancker gelseydi, yönetim Effenberg'i de alacaktı. 
   
   Laf paraya gelince 
   BAŞKAN Özhan Canaydın kulübe kaynak bulmak için inanılmaz çaba harcamış, ama sonuç çıkaramamıştı. Bunların en önemlisi de, Galatasaraylı sanayici işadamlarıyla yapılan zirveydi. Başkan ellerine taşın altına sokmasını istediği ve gruplara ayırdığı ünlü isimlerden, bütçelerine göre 1 milyon dolardan başlayan yardımlar talep etmeye hazırlanıyordu. Ancak zirve bir daha yapılamadı ve yardım planları suya düştü. 
   
   Söz gümüşse    "2003 yılına merhaba dediğimiz bugünlerde, geçen yıl yapmış olduğumuz bir dizi atılımın meyvelerini toplamaya başlamanın heyecanını yaşıyoruz". 
   Özhan Canaydın Ocak 2003 
   
   "Birçoğunuzun bildiği bir deyiş vardır Bir yıl sonrasını düşünüyorsan buğday ek, on yıl sonrasını düşünüyorsan ağaç ek, yüz yıl sonrasını düşünüyorsan insan yetiştir." 
   Fatih Terim Mart 2003 
   
   
</TEXT>
</DOC>
