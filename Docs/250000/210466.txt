<DOC>
<DOCNO> 210466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur12.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı Ücret zamları popülizm değil 
</HEADLINE>
<TEXT>

     Türk-İş Genel Başkanı Salih Kılıç, asgari ücret ile SSK ve Bağ-Kur emekli aylıklarına yapılan zamların popülizm olmadığını belirterek, ''Çok eleştirilen zam, bu yılki bütçede öngörülen yüzde 28 oranındaki faiz ödemeleri için ayrılan 66 katrilyon liraya karşılık yüzde 23 oranında gerçekleşen faiz farkından karşılanabilir'' dedi. 
     Salih Kılıç AA muhabirine yaptığı açıklamada, gündemde bulunan TÜPRAŞ olmak üzere 1965 yılından bu yana yapılan özelleştirme uygulamalarının insani ve hukuki boyutunun olmadığını vurgulayarak, devletin önemli kuruluşlarının yok pahasına satıldığını kaydetti. 
     Özelleştirme uygulamaları sonucunda bu kuruluşlarda çalışan işçilerin mağdur olduğunu ve pek çok insanın işini yitirdiğini anlatan Kılıç, ''Özelleştirme uygulamalarının başladığı 1985 yılından bu yana kamuda çalışan işçi sayısı 1 milyon 100 binden 400 bine indi. 700 bin işçiden yarısı emeklilik ve çeşitli nedenlerden ötürü işten ayrılırken, diğer yarısı ise özelleştirme uygulamaları nedeniyle işini yitirdi. Yani 350 bin işçi özelleştirme mağduru oldu'' dedi. 
     Kılıç, özelleştirme uygulamalarının toplumda büyük tepkilere neden olduğuna dikkat çekerek, özelleştirmenin yeni bir anlayış ile ele alınması gerektiğini söyledi. Türk-İş Genel Başkanı Kılıç, özelleştirme sonucu işini yitiren ve emekliliğe hak kazanmamış işçilerin yeniden istihdam edilmeleri gerektiğini belirterek, bu konudaki düzenlemelerin biran önce gerçekleştirilmesini beklediklerini bildirdi. 
     
     ASGARİ ÜCRET İLE EMEKLİ AYLIKLARINA YAPILAN ZAM 
     Salih Kılıç, asgari ücrete yapılan yüzde 34.1 oranındaki zam ile SSK ve Bağ-Kur emekli aylıklarına iki ayrı dilim halinde yüzde 10'ar oranında yapılan artışların birtakım çevrelerin iddia ettiği gibi ''Popülizm'' olmadığını söyledi. 
     Asgari ücretle çalışan işçiler ile SSK ve Bağ-Kur emeklilerinin aldıkları düşük aylıkla günün koşullarında yaşam mücadelesi verdiğini vurgulayan Kılıç, ''Asgari Ücret ile SSK ve Bağ-Kur emekli aylıklarına yapılan zammın popülizm ile ilgisi yoktur. Bu yılki bütçede öngörülen yüzde 28 oranındaki faiz ödemeleri için ayrılan 66 katrilyon liraya karşılık yüzde 23 oranında gerçekleşen faizden ötürü oluşan farkla zam karşılanabilir'' dedi. 
     
</TEXT>
</DOC>
