<DOC>
<DOCNO> 236335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/eko06.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış açık martta sıçradı 
</HEADLINE>
<TEXT>


Gümrük Müsteşarlığı'nın mart ayı geçici verileri dış ticaret açığının 3.3 milyar dolarla rekor kıracağını gösterdi. İhracat 5 milyar dolar, ithalat ise 8.3 milyar dolara yükseldi 

EKONOMİ SERVİSİ 

Dış ticaret açığı, martta 3.3 milyar dolara tırmandı. İhracatın 5 milyar dolara ulaştı, ithalat ise 8.3 milyar dolara çıktı. Gümrük Müsteşarlığı'nın "artı eksi yüzde 7'lik hata payı içerebilir" kaydıyla açıkladığı mart verilerine göre ihracat, 4 milyar 970 milyon dolar, ithalat da 8 milyar 251 milyon dolar oldu ve dış açık 3 milyar 281 milyon dolara tırmandı. Geçen yılın mart ayına göre yüzde 106.6 olan dış açık rakamı, Aralık 2003'teki 3 milyar 543 milyon dolarlık açıktan sonra cumhuriyet tarihinin en yüksek değeri oldu. 
Gümrük Müsteşarlığı geçici verilerine göre yılın ilk üç aylık döneminde ihracat 12 milyar 965 milyon dolar, ithalat da 19 milyar 399 milyon dolar oldu. İki kalemin artış hızlarında ise ithalat lehine bir durum gözlendi. İlk çeyrekte ihracat geçen yıla göre yüzde 28.5, ithalat yüzde 43.7 arttı. 

Karşılama oranı 60'a düştü 
Dış ticaretteki bozulma nedeniyle mart ayında ihracatın ithalatı karşılama oranı yüzde 60.2 oldu. Bir başka deyişle 60 liralık ihracata karşılık 100 liralık ithalat yapıldı. İlk çeyrekte karşılama oranları ocakta yüzde 74.5, olmuş şubatta da yüzde 60.05'e gerilemişti. İlk üç aylık ortalama karşılama oranı ise yüzde 66.04 oldu. 
12 aylık Nisan 2003 - Mart 2004 kümülatif gerçekleşmeler ise açığın 25 milyar doları aştığını gösteriyor. Söz konusu dönemde ihracat 49 milyar 659 milyon dolar, ithalat da 74 milyar 693 milyon dolar oldu. 
Açıklanan veriler piyasalarda sürpriz olarak algılanmadı. Öncü göstergelere bakarak ihracatın 5.3 milyar dolar, ithalatın 7.8 - 8.3 milyar dolar arasında olacağı tahmini yapan ekonomistler, açığın 3 milyar dolara çıkabileceğini belirtiyordu. 
İhracat tahmininde Türkiye İhracatçılar Meclisi'nin mart için açıkladığı 5.3 milyar dolarlık veriyi kullanan ekonomistler, ithalat için de bütçedeki ithalden alınan KDV rakamından yararlanıyor. Martta 960 milyon dolar olan ithalden alınan KDV'ye göre ithalat 7.8 - 8.3 arasında bekleniyordu. 

Cari açık 2 milyar doları aşabilir Dış ticaret açığının martta 3 milyar doların üzerine yükselmesi, 2 milyar doların üzerinde bir aylık cari işlemler açığı verilmesi olasılığını gündeme getirdi. Şubata ilişkin cari işlemler açığı tahminlerinin de 1.5 milyar dolar düzeyinde bulunduğu dikkate alındığında yılın ilk üç ayındaki toplam açığın 4 milyar dolar civarında bir noktada oluşabileceği tahminleri yapılıyor. 


</TEXT>
</DOC>
