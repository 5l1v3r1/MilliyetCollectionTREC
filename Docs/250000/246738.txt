<DOC>
<DOCNO> 246738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/yasam/yas02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜRK' GEÇİT 
</HEADLINE>
<TEXT>


Önünde uzun kuyruklar oluşan Eminönü'ndeki 'geçit' görenleri şaşırtıyor. 'Türk geçit'i isteyen 'altgeçit', isteyense 'üstgeçit' olarak kullanıyor... 

ELVAN EZBER İstanbul 

İstanbul Eminönü'nde, taşıt trafiğinin en işlek olduğu Ragıp Gümüşpala Caddesi'ni bölen demir parmaklıklardan biri, 'hayırseverlerce' sökülerek yaya trafiğine açıldı. Vatandaşlar, bu dar geçidi kullanmak isteyince parmaklıkta yoğun bir trafik yaşanıyor. Çoğunluğu eğilip altgeçidi kullanırken, bazı çevik vatandaşlar da zıplayarak 'üstgeçit'i tercih ediyor. Ancak, bu geçidi kullananlar, büyük bir tehlikeyi göze alarak hızla gelen araçların arasından karşıya geçmeye çalışıyor. Üstelik bütün bu tehlike, 50 metre daha az yürümek için. Çünkü bu vatandaş işi geçidin 50 metre sağında bir altgeçit, 50 metre solunda yaya geçidi var. Çevredeki esnaf, demir çubuğu işportacıların zabıtadan kolayca kaçabilmek için söktüğünü iddia etti. 


</TEXT>
</DOC>
