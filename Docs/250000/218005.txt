<DOC>
<DOCNO> 218005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko25.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tataristan Başbakanı Tüpraş için güvence verdi... 
</HEADLINE>
<TEXT>

     Tataristan Başbakanı ve Tatneft Yönetim Kurulu Başkanı Rustam Mınnıhanov, Tüpraş'ın satış işleminin hem Rus hem de Türkiye yasalarına uygun olduğunu ve hiçbir sorun bulunmadığını söyledi. Maliye Bakanı Kemal Unakıtan'ın davetlisi olarak Ankara'ya gelen Tataristan Başbakanı Mınnıhanov'un Maliye Bakanlığı'ndaki temasları sona erdi. 
     Maliye Bakanı Unakıtan ile konuk Başbakan Özelleştirme İdaresi Başkanı Metin Kilci ve Tatneft ile birlikte Tüpraş ihalesini kazanan Zorlu Holding Yönetim Kurulu Başkanı Ahmet Nazif Zorlu'nun da hazır bulunduğu heyetlerarası görüşmelerin ardından bir açıklama yaptılar. 
     Maliye Bakanı Unakıtan, Tüpraş ihalesini Tatneft ve Zorlu Grubu'nun kazandığına dikkat çekerek, halen sözleşme aşamasında bulunulduğunu belirtti. 
     Sözleşme safhasının belli bir zaman alacağını kaydeden Unakıtan, bunun ardından devir sözleşmesinin yapılacağını ve Tüpraş'ın yeni ortaklarına devredileceğini söyledi. 
     Unakıtan, konuşmasında Tüpraş nedeniyle Tatneft'i kutlarken, bunun Türkiye-Rusya ilişkilerinin artmasına da vesile olacağını ifade etti. 
     -''BİR SORUN YOK''- Tataristan Başbakanı Mınnıhanov ise gazetecilerin ''Tatneftte küçük ortakların ihalenin iptalini istemelerini'' hatırlatmaları üzerine Tüpraş'ın çok büyük bir proje olduğunu vurguladı. 
     Mınnıhanov, ''Her büyük projede olduğu gibi doğal olarak memnun olan taraf ta var, memnun olmayan taraf da var. Güvence veriyorum atılan adımlar, hem Rusya, hem de Türkiye yasalarına uygundur, bir sorun yok'' diye konuştu. 
     Tataristan Başbakanı bir başka soru üzerine, ödemenin nasıl yapılacağına Türk ortaklarıyla karar vereceklerini bildirdi. 
     Mınnıhanov, ortaklık dağılımı konusunda da, ''Biz Zorlu ile eşit ortağız yüzde 50-yüzde 50'' açıklamasında bulundu. 
     Bakan Unakıtan daha sonra Tataristan Başbakanı onuruna bir yemek verdi. 
</TEXT>
</DOC>
