<DOC>
<DOCNO> 248788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur02.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kapıkule'de eroin operasyonu... Piriştina'nın dünürü serbest bırakıldı 
</HEADLINE>
<TEXT>

     Kapıkule Sınır Kapısı'nda, 12 Haziran tarihinde yurt dışına çıkış yapmak üzere gelen TIR'da ele geçirilen 105 kilo eroinle ilgili gözaltına alınan, İzmir Büyükşehir Belediye Başkanı Ahmet Piriştina'nın dünürü Süer Gönüldaş ve 2 kardeşinin de aralarında bulunduğu 4 kişi, tutuksuz yargılanmak üzere serbest bırakıldı. Olayla ilgili TIR sürücüsü Mehmet Bekçioğlu tutuklandı. 
     Kapıkule Sınır Kapısı'na çıkış yapmak üzere gelen SIIG Dış Ticaret Ulus Nakliyat Taşıma Pazarlama Limited Şirketi'ne kayıtlı, Tema Dış Ticaret A.Ş. firmasınca ihraç edilen İzmir'den yüklenmiş elektrikli fırın yasal yükü bulunan Mehmet Bekçioğlu'nun idaresindeki 35 DBP 12 çekici ve 34 AN 9404 dorse plakalı TIR, risk analizi sonucu X-RAY cihazına gönderilmişti. 
     Edirne Gümrük ve Muhafaza Başmüdürlüğü ve Emniyet Müdürlüğü ekipleri, TIR'da X-RAY cihazı ve narkotik dedektör köpekle arama yapmış, TIR'ın dorsesinin yemek ve malzeme dolabının içerisindeki özel bölmelerinde, siyah karbon kağıdıyla ambalajlanmış ve preslenmiş toplam 199 pakette 105 kilogram 436 gram eroin ele geçirilmişti. 
     Edinilen bilgiye göre, sürücü Bekçioğlu'nun gözaltına alınmasından sonra eroinle ilgili olarak Süer Gönüldaş, kardeşleri Hakan ve Halil Gönüldaş ile Birsen İlmen adlı kişi gözaltına alındı. 
     Gümrükteki sorgularının ardından Cumhuriyet Savcılığı'nda ifadeleri alınan Bekçioğlu, Gönüldaş kardeşler ile İlmen, tutuklanmaları istemiyle Sulh Ceza Mahkemesi'ne gönderildi. 
     Gönüldaş kardeşler ve İlmen tutuksuz yargılanmak üzere serbest bırakılırken, Bekçioğlu tutuklanarak Edirne Kapalı Cezaevi'ne konuldu. 
     
</TEXT>
</DOC>
