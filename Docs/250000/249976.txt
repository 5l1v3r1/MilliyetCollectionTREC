<DOC>
<DOCNO> 249976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy14.html </URL>
<DATE> 2004/06/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AB "Meşru amaca yönelik eleştiri suç olmasın" 
</HEADLINE>
<TEXT>

     Avrupa Birliği AB , Türk Ceza Kanunu TCK Tasarısı'ndaki ifade özgürlüğü ile ilgili düzenlemelerin yetersiz olduğunu bildirdi. AB temsilcileri, ''meşru amaca yönelik eleştirinin suç olmamasını'' istedi. 
     Avrupa Komisyonu ile Avrupa Konseyi temsilcilerinin, TBMM Adalet Komisyonu ile yaptığı toplantı sona erdi. 
     Alınan bilgiye göre, AB temsilcileri, tasarının tümü hakkında görüşlerini dile getirdi. Tasarı üzerindeki görüşlerini, genel hükümlerden başlayarak aktaran AB temsilcileri, eşitlik ilkesi, suç ile ceza arasındaki orantı, suça iştirak, suçun unsurlarında yanılma konusundaki yapılan düzenlemeyi olumlu bulduklarını belirterek, yaptırımlara yönelik getirilen para cezası sistemini ''çağdaş bir düzenleme'' olarak değerlendirdi. 
     Çocuklara ilişkin düzenlemelerin Avrupa standartlarında olduğunu, namus ve töre cinayetlerinde ''haksız tahrik'' indiriminin uygulanmamasını olumlu bulduklarını ifade eden AB uzmanları, ''Ceza çektikten sonra hak yasaklarının kalkması, Avrupa'da bile birçok ülkede yok'' görüşünü dile getirdi. 
     Cinsel suçlara ilişkin düzenlemeleri büyük memnuniyetle karşıladıklarını, aile içi ve işyerinde tecavüz ve çocukların cinsel istismarı ile ilgili değişiklikleri olumlu bulan uzmanlar, buna karşılık ifade özgürlüğü ile ilgili maddelerde olumlu gelişmeler olmakla birlikte bazı noktaların hala eleştiriye açık olduğunu kaydetti. 
     Avrupa İnsan Hakları Sözleşmesi'nin 10. maddesi uyarınca ''meşru amaca yönelik eleştirinin suç teşkil edemeyeceği'' hükmüne işaret eden uzmanlar, özellikle 159. madde ile ilgili değişikliğin ''yetersiz olduğu'' görüşünü vurguladı. Uzmanlar, din görevlilerinin ibadethane dışındaki devleti ve devletin kurumlarını kötülemelerinin suç oluşturmaması gereğini ifade etti. 
     AB uzmanlarının eleştirilerini rapor halinde TBMM Adalet Komisyonu'na sunacakları, ifade özgürlüğü ile ilgili maddelerde değişiklik önerilerinin Komisyon görüşmelerinde dikkate alınmasını istedikleri öğrenildi. 
     
</TEXT>
</DOC>
