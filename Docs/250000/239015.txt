<DOC>
<DOCNO> 239015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun42.html </URL>
<DATE> 2004/05/11/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
İsrail, ölen askerlerin cesetlerini almak için operasyon başlattı 
</HEADLINE>
<TEXT>

     İsrail Genelkurmay Başkanı Moşe Yaalon, Gazze Şeridi'nde bu sabah meydana gelen patlamada ölen İsrail askerlerinin cesetlerini almak için burada operasyon düzenlediklerini belirtti. 
     Yaalon, İsrail'e gelişinde Tel Aviv Havaalanında yaptığı açıklamada, ''Askerlerimizin cesetlerini almak için Gazze'de operasyon düzenliyoruz. Ne kadar gerekiyorsa o kadar sürecek olan ve havadan desteklenen bu operasyona, zırhlı birlikler, istihkam birlikleri ve piyadeler katılıyor. Ceset parçalarına yapılanlardan sorumlu olanlara merhamet göstermeyeceğiz'' dedi. 
     Bu arada, İsrail Başbakanı Ariel Şaron da, Güvenlik Kabinesi'ni acil olarak topladı. Askeri kaynaklar, ordu komutanlarının Yaser Arafat'ın hedef alınmasını önerdiklerini aktardı. 
     Öte yandan, Filistin lideri Yaser Arafat, güvenlik kabinesini toplantıya çağırarak, Filistinli yetkililerin, dini ve insani gelenekler uyarınca, İsrailli askerlerin ceset parçalarının geri alınması için görüşmeler yaptıklarını açıkladı. 
     
</TEXT>
</DOC>
