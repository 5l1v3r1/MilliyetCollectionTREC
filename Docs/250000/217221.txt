<DOC>
<DOCNO> 217221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur01.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Belediye Başkan adaylarını belirlemek üzere toplandı 
</HEADLINE>
<TEXT>

     CHP Parti Meclisi PM , 28 Mart'ta yapılacak olan yerel seçimlere katılacak olan belediye başkan adaylarını belirlemek üzere toplandı. 
     58 il ile 552 ilçe ve bazı beldelerin belediye başkan adaylarını geçtiğimiz hafta sonu kamuoyuna açıklayan CHP'de diğer adayların belirlenmesine yönelik çalışmalar son aşamaya geldi. 
     CHP Genel Başkanı Deniz Baykal'ın, Genel Sekreter Önder Sav, Genel Başkan Yardımcısı Eşref Erdem ve Genel Sekreter Yardımcısı Mehmet Sevigen ile sürdürdüğü çalışmalar sonucu belirlenen liste, bugün önce Merkez Yönetim Kurulu'na MYK sunuldu. 
     Adayları belirlemek üzere bugün saat 15.00'te başlayacağı duyurulan PM toplantısı, sabah saatlerinde gerçekleştirilmesi beklenen MYK toplantısı geç başladığı için planlanan saatte yapılamadı. 
     Toplantı için saat 15.00'te CHP Genel Merkezi'nde hazır bulunan PM üyeleri, yaklaşık 7 saat süreyle MYK toplantısının sona ermesini beklediler. Devam eden toplantılar nedeniyle genel merkeze, basın mensupları ve ziyaretçiler alınmadı. 
     CHP PM'nin, MYK'nın onayından geçen listeyi karara bağlamak üzere Genel Başkan Deniz Baykal'ın başkanlığında yapılan gecikmeli toplantısında, 6'sı büyükşehir olmak üzere 23 il ile 1418 ilçe ve belde belediye başkan adayı kesinleştirilecek. 
     
</TEXT>
</DOC>
