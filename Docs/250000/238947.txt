<DOC>
<DOCNO> 238947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/aspo.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DERSLERİNİ ALDILAR 
</HEADLINE>
<TEXT>


Hooijdonk, transfer döneminde Fenerbahçe'ye gitmemesi konusunda kendisine çok baskı yapıldığını söyledi, "Bana sürekli orası cadıkazanı diyorlardı. Böyle olmadığını göstermek için geldim ve bunu başardım" dedi 

MEHMET DEMİRCAN 


Çarpıcı açıklamalar 
FENERBAHÇE forması altında kariyerinin ilk şampiyonluğunu yaşayan Pierre van Hooijdonk, Milliyet'e çarpıcı açıklamalar yaptı. Hayatının en mutlu günlerini yaşadığını belirten Hollandalı yıldız, "Transfer döneminde bir çok kişi Türkiye'ye gitmemem gerektiğini söyledi. Bu yüzden Fenerbahçe'nin teklifini çok uzun süre düşündüm. Bana sürekli kulübün bir cadıkazanını andırdığı anlatıldı" diye konuştu. 

'Beni iyi anacaklar' 
HOOİJDONK, "Ben de bu ortamın tersini kanıtlamak için İstanbul'a geldim ve onlara gereken dersi verdim. Fenerbahçe'de başarılı olduğum taktirde çok değişik bir haz yaşayacağımı da düşünerek böyle bir karar aldım" dedi. Şampiyonluğun kolay gelmediğini vurgulayan Hollandalı yıldız, "Zor oldu ancak ben zoru severim. Türkiye'de başarı şart. Sanırım buradan giderken arkamdan iyi konuşulacak" yorumunu da yaptı. 

'Herkesin payı var' 
ARTIK çok rahatladığını da sözlerine ekleyen Hooijdonk, takımın başarısında herkesin payı olduğunu da ifade etti. Ünlü golcü, "Şampiyonluğu hep birlikte kazandık. Herkesin payı tartışılmaz, ancak kendim için konuşmak zorunda kalırsam başta başkan Aziz Yıldırım ve yönetim olmak üzere bana güvenip, bu hazı yaşatan Fenerbahçe'ye getiren hocama teşekkürler etmek istiyorum. Onlar bana güvenmeselerdi Türkiye'ye gelemezdim" dedi. 

Karnesi Trabzon - Fenerbahçe 1 gol Fenerbahçe - Elazığ 1 gol Diyarbakır - Fenerbahçe 1 gol Fenerbahçe - Gaziantep 1 gol Galatasaray - Fenerbahçe 1 gol Bursa - Fenerbahçe 2 gol Fenerbahçe - Beşiktaş 2 gol Ankaragücü - Fenerbahçe 2 gol Malatya - Fenerbahçe 2 gol Fenerbahçe - Ç.Rize 2 gol Fenerbahçe - Trabzon 1 gol G.Birliği - Fenerbahçe 1 gol Fenerbahçe - Konya 2 gol Fenerbahçe - A.Sebat 1 gol Fenerbahçe - Ankaragücü 2 gol Denizli - Fenerbahçe 1 gol 


</TEXT>
</DOC>
