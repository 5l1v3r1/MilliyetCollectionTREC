<DOC>
<DOCNO> 222300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/dunya/dun01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Putinizm ezdi geçti 
</HEADLINE>
<TEXT>

      CENK BAŞLAMIŞ Moskova 

   
   Rusya'da dün yapılan başkanlık seçimlerinde şimdiki Devlet Başkanı Vladimir Putin beklendiği gibi rakiplerine fark attı. 
   Resmi olmayan ilk sonuçlara göre Putin, oyların yaklaşık yüzde 70'ini aldı. Komünistler tarafından da desteklenen Nikolay Haritonov yüzde 15'lik oy oranıyla ikinci sıraya yerleşti. Diğer adaylar ise Sergei Glazyev bağımsız yüzde 4.3, İrina Hakamada bağımsız yüzde 3.9, Oleg Malışkin Liberal Demokrat Parti yüzde 2.4 ve Sergei Mironov bağımsız yüzde 0.8 oy aldı. Bu eğilimin devam etmesi halinde Putin, ikinci tur seçimlere gerek kalmadan Kremlin'i dört yıl daha yönetmeye hak kazanmış olacak. Seçimlere katılma oranı yüzde 61 oldu. Çeçenistan'da ise bu oran yüzde 90'ı buldu. 109 milyon kayıtlı seçmen için 95 bin sandık kurulurken, ülke çapında güvenliği 300 bin civarında polis sağladı. Rusya tarihinin en renksiz ve heyecansız kampanyası ardından yapılan seçimde sürpriz yaşanmadı. Putin'in zaferinin kesin görünmesi nedeniyle katılımın düşük olabileceği ve seçimlerin geçerli ilan edilebilmesi için gereken yüzde 50 barajına ulaşılamayabileceği düşünülüyordu. 
   
   
   
</TEXT>
</DOC>
