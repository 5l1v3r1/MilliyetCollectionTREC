<DOC>
<DOCNO> 238849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo24.html </URL>
<DATE> 2004/05/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tahkim Kurulu'ndan, Bakan Şahin'in eleştirisine yanıt... 
</HEADLINE>
<TEXT>

     Futbol Federasyonu Tahkim Kurulu Başkanı Türker Arslan, Devlet Bakanı ve Başbakan Yardımcısı Mehmet Ali Şahin'in, Tahkim ve Disiplin Kurullarıyla ilgili açıklamalarına, basın toplantısıyla yanıt verecek. 
     Türker Arslan, yaptığı yazılı açıklamada, Bakan Şahin'in 7 Mayıs'ta gazetelerde yer alan açıklamaları nedeniyle, Tahkim Kurulu olarak cevabi açıklamalarda bulunmak ve konuya ilişkin tartışmalar için 11 Mayıs Salı günü bir basın toplantısı düzenleyeceklerini bildirdi. 
     Toplantı, Futbol Federasyonu'nun Levent'teki merkezinde saat 12.30'da başlayacak. 
     Devlet Bakanı ve Başbakan Yardımcısı Mehmet Ali Şahin, 6 Mayıs'ta Eskişehir Valiliği İl Özel İdaresi Kompleks Tesisleri ve Spor Okulu'nun temel atma töreninde yaptığı konuşmada, sporla ilgili verilecek her türlü kararın adalet ilkeleri içinde olması gerektiğine dikkati çekerek, ''Disiplin ve Tahkim Kurullarının sporla ilgili verecekleri kararlar, yargı kararları gibi vatandaşlarımızın vicdanında olumlu şekilde yerini almalıdır. Eğer almıyor ve her gün tartışılıyorsa bu Türk sporuna sürülmüş en ağır lekedir. Talimatla kararlar veren disiplin ve tahkim kurullarını bu ülkede görmek istemiyoruz'' demişti. 
     
</TEXT>
</DOC>
