<DOC>
<DOCNO> 236626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun10.html </URL>
<DATE> 2004/05/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
The Observer KKTC'ye uçuş ambargosu kalkabilir 
</HEADLINE>
<TEXT>

     Referandumda Annan Planına "evet" diyen Kıbrıslı Türkleri ödüllendirmek için Kuzey Kıbrıs'a uçuş ambargosunun kalkabileceği bildirildi. 
     İngiltere'de Pazar günleri yayınlanan prestijli The Observer gazetesi, "Kıbrıs Kuzey'ye Direkt Uçuşlar Mı " başlıklı haberinde tur şirketlerinin ambargonun sona ereceğini tahmin ettiklerini belirtti. Annan Planının reddedilmesinin ardından, adanın kuzeyine yönelik direkt uçuşlara olanak sağlamak için ticari ambargonun kaldırılmasının Kuzey Kıbrıs'taki turizm sektörünü olumlu etkileyebileceğini kaydeden gazete, referandumda "evet" oyu kullanan Kıbrıslı Türkleri ödüllendirmek için ticari ambargonun kaldırılabileceğini yazdı. 
     The Observer'e konuşan Anatolian Sky Holidays adlı tur şirketi müdürü Akın Koç, Türk tarafına, BM ve AB tarafından sempati ile bakıldığını belirterek bunun Kuzey Kıbrıs'ın tanınmasına yol açabileceğini söyledi. Koç, ayrıca "Ambargo kaldırılınca yakında Birleşik Kraliyet'ten direkt uçuşları göreceğimizi sanıyorum" dedi. Rum Kesiminin "Kıbrıs Turizm Orgütü"nün bir sözcüsü de, AB'nin "direkt uçuşların başlayabileceğini" henüz söylemediğini belirtti. Güneyden Kuzeye seyahat eden turistler konusunda bir sorunları olmadığını ifade eden sözcü, "Bizim itiraz ettiğimiz, insanların Rumlardan alınan otellerde kalmalarıdır" dedi. 
     The Observer, "siyasi boykotu" nedeniyle direkt uçuş bulunmaması yüzünden, Kuzey Kıbrıs'ın turistler açısından Güney Kıbrıs kadar popüler olmadığını kaydetti. Buna karşın, Kuzey Kıbrıs turizm kurumunun bir sözcüsü, The Observer'e son 8-10 yılda turistlerin 10 kat arttığını belirterek kuzeyin sahillerinin bozulmadığına, hiç bir inşaat yapılmayan plajlar bulunduğuna dikkat çekti. 

ANKA 
     
</TEXT>
</DOC>
