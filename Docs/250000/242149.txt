<DOC>
<DOCNO> 242149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonsiy05.html </URL>
<DATE> 2004/05/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
TBMM, mermeri değil, graniti tercih etti... 
</HEADLINE>
<TEXT>

     Meclis döşeme ve süslemede kullanmak üzere 390 metrekarelik granit ve arkitekt porcelion satın alacak. Meclis'in çevre düzenlemesinde AKP'nin hükümet programlarına bile giren mermeri tercih etmemesi AKP'deki mermerci lobisini harekete geçirdi. 
     TBMM'nin 2 kilometrekare de halı alacağı öğrenildi. TBMM Başkanlığı, değişik türlerde toplam 2 kilometrekarelik duvardan duvara halının yanı sıra 390 metrekarelik granit ve mimaride kullanılan bir tür süsleme porseleni olan arkitekt porcelion satın alacak. Edinilen bilgiye göre TBMM Satın Alma Komisyonu Başkanlığı 28 Mayıs'ta söz konusu ihaleyi gerçekleştirecek. İhale 1100 m2 polyamid duvardan duvara halı, 620 m2 yün halı, 90 m2 polipropilen halı, 25 m2 bukle halı, 70 m2 poliakrilik halı ve 20 m2'lik PVC kıvırcık yolluk satın alınmasını içeriyor. Meclis ayrıca toplam 390 m2'lik seramik granit, arkitekt porcelion ve arkitekt color-duvar ürünleri satın alacak. Aynı ihalede 100 adet London bordür döşeme taşının satın alınması da bulunuyor. Madencilik sektörünün yakındığı "mermer, Ankara taşı" gibi maddeler yerine granitin tercih edilmesi TBMM'nin ihalesinde de sözkonusu oldu ve AKP içindeki mermer lobisi konuyla ilgili Meclis'ten bilgi alma çabasına girişti. 

ANKA 
     
</TEXT>
</DOC>
