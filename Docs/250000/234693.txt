<DOC>
<DOCNO> 234693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo35.html </URL>
<DATE> 2004/04/25/ </DATE>
<TIME> 22.34 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Fenerbahçe'li Tuncay "Sahada konuştuk" 
</HEADLINE>
<TEXT>

     Beşiktaş Kulübü Menajeri Sinan Engin, 3-1 yenildikleri Fenerbahçe derbisi sonrası iyi mücadele edemediklerini, ancak rakiplerinin de şansıyla golleri bulduğunu iddia etti. 
     Maç sonrası açıklamalarda bulunan Engin, kendileri gibi Fenerbahçe'nin de iyi oynayamadığını savunarak, ''Maçta mücadele vardı. Ancak mücadele yetmiyor. Gol atmak lazım'' dedi. 
     Engin bir basın mensubunun ''Lucescu'nun istifa ettiği yönünde spekülasyonlar var. Bu doğru mu '' sorusunu ise ''Yok öyle şey'' diyerek yanıtladı. 
     
     İBRAHİM VE YASİN 
     Beşiktaşlı oyunculardan İbrahim, hatalı goller yediklerini, özellikle ligin ikinci yarısının başından itibaren bu sorunun sürdüğünü belirtti. 
     Yasin Sülün de beklenmedik bir mağlubiyet aldıklarını belirterek, ''Yine kendi hatalarımızla goller yedik. Gerek ben, gerekse savunmadaki diğer arkadaşlarım hatalar yaptı ve kalemizde goller gördük'' diye konuştu. 
     
     VALİ GÜLER ''FENERBAHÇE AVANTAJLI'' 
     İstanbul Valisi Muammer Güler ise derbi maçı kazanan Fenerbahçe'nin şampiyonlukta avantajlı olduğunu söyledi. 
     Vali Güler, Fenerbahçe'nin bu galibiyet sonrası, kalan 3 maçında 1 beraberlik opsiyonu olduğunu vurguladı. 
     Maçta alınan güvenlik önlemlerine de değinen Güler, ''Başta Gençlik ve Spor İl Müdürlüğü olmak üzere bütün yetkilileri kutluyorum. Öngördüğümüz tedbirleri aldık. Beşiktaş ilk yarı iyi oynadı. Ancak Fenerbahçe ikinci yarı daha akıllı oynadı ve kazandı. Ayrıca Beşiktaş Kulübü Başkanı Serdar Bilgili'yi de kutluyorum. Güzel bir misafirperverlik örneği gösterdi. Ufak tefek olaylar olsa da derbi maç sakin geçti'' dedi. 
     
     LİGDE ŞAİBE VAR MI 
     Vali Güler, basın mensuplarının ''Ligde şaibe var mı '' sorusunu ise ''Açık söylüyorum, biri bir şey biliyorsa çıksın söylesin. Herkes karnından konuşuyor. Böyle bir durumun olması halinde yetkililer olayların üzerine gider. Lig bu sezon biraz sıkıntılı geçiyor. İnşallah gelecek sezon daha güzel bir lig olur'' diye yanıtladı. 
     
     BEŞİKTAŞLI TARAFTARLARIN TEPKİSİ 
     Beşiktaşlı taraftarlar, yedikleri 3. golün ardından ''Pascal Nouma'' diye tempo tutarken, Fenerbahçeli bir grup taraftar da siyah-beyazlı takımdan ayrılarak, Japonya'ya giden İlhan Mansız lehine tezahürat yaptı. 
     Öte yandan, maç sonrası protokol tribünün önünden geçen kızgın Beşiktaşlı taraftarlar, siyah-beyazlı takımın onursal başkanı Süleyman Seba lehine bağırdı. 
     
     TUNCAY ''SAHADA KONUŞTUK'' 
     Derbi maçta Beşiktaş filelerini 1 kez havalandıran Tuncay Şanlı, aldıkları galibiyet için ''Sahada konuştuk'' dedi. 
     Tuncay, iyi bir galibiyet aldıklarını kaydederek, ''Ancak rehavete kapılmamalıyız. Bundan sonraki 3 maçımız da final havasında geçecek. Bunları da kazanıp, şampiyon olmak istiyoruz'' dedi. 
     Maçın ilk yarısında Beşiktaşlı futbolcularla yaşanan gerginliğe de değinen Tuncay, ''Beşiktaşlı arkadaşlar beni yanlış anladı. Ben Cordoba'ya gidip, bir şey var mı diye bakacaktım. Ancak o sırada itiş kakış oldu. Zago ile de bir gerginlik yaşandı. Fakat daha sonra Zago ile centilmence tokalaştık'' diye konuştu. 
     
     ZAGO'DAN KUTLAMA 
     Beşiktaşlı Zago, maç sonrası Fenerbahçe'nin otobüsüne giderek, sarı-lacivertli futbolcuları galibiyetten dolayı kutladı. 
     Diğer yandan, maçın ikinci yarısında Beşiktaşlı taraftarlar, hakem Selçuk Dereli'nin bazı kararlarına tepki gösterdi. Numaralı tribündeki Beşiktaşlı taraftarlar ise Fenerbahçe Kulübü Başkanı Aziz Yıldırım'a dönerek, alkışlarla protestoda bulundular. 
     Öte yandan, maçın bitimine yakın stadı erken terk eden bazı Beşiktaşlı taraftarlar, eski açık tribündeki Fenerbahçelilerin üzerine stat dışından yabancı madde attı. Güvenlik güçleri stat dışında önlem alarak, bu taraftarları uzaklaştırdı. 
     Bu arada, Beşiktaş'ın attığı golün sahibi konusunda çelişki yaşandı. Okan Koç, maç sonrası yaptığı açıklamada, ''Benim iyi oynayıp gol atmam önemli değil'' derken, topa en son İlie'nin dokunduğu ve golün kayıtlara Rumen futbolcu adına geçtiği öğrenildi. 
     
</TEXT>
</DOC>
