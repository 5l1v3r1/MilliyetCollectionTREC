<DOC>
<DOCNO> 224078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur09.html </URL>
<DATE> 2004/03/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
2 günlük bebekle mahsur kaldılar .. 
</HEADLINE>
<TEXT>

     Karaman'da 15 kişiyle birlikte karla kaplı yolda mahsur kalan Yıldız çifti ve 2 günlük bebekleri, cep telefonuyla yardım istenmesi sonucu kurtarıldı. 
     Edinilen bilgiye göre, Konya Dr. Faruk Sükan Doğum ve Çocuk Hastanesi'nde doğum yapan Zahide Yıldız, eşi Yunus Yıldız ile Konya'nın Taşkent İlçesi üzerinden, Karaman'ın Başyayla İlçesi'ne doğru özel otomobilleriyle hareket ettiler. 
     Başyayla'ya 10 kilometre uzaklıktaki Barcın Yaylası'nda yaklaşık 1.5 metre kalınlığındaki kara saplanan Yıldız Ailesi, 2 günlük bebekleri Sefa ile mahsur kaldı. Bu aracı takip eden bir minibüs ve otomobilin de aynı bölgede kara saplanması sonucu toplam 15 kişi, saplandıkları kardan kurtulmanın çarelerini aramaya başladı. 
     Bunun üzerine gruptan 3 kişi, cep telefonunun çektiği yüksek bir tepeye tırmanarak, durumu jandarmaya bildirdi. Mahsur kalan vatandaşların yardımına yaklaşık 5 saat sonra ulaşan Karayolları ekipleri, Sefa bebek ile diğer mahsur kalanları en yakın yerleşim birimine ulaştırdı. 
     Baba Yunus Yıldız, yol girişinde, yolun kar nedeniyle ulaşıma kapalı olduğunu belirten hiçbir uyarı levhası bulunmadığı belirterek yetkilileri suçlarken, ''Bebeğimiz Sefa donma tehlikesi atlattı. Biz yolun kapalı olduğunu bilseydik geri dönerdik'' dedi. 
     Kurtarılanların sağlık durumlarının iyi olduğu bildirildi. 
     
</TEXT>
</DOC>
