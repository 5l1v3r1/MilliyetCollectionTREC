<DOC>
<DOCNO> 244774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo17.html </URL>
<DATE> 2004/06/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ataman Efes Pilsen'i yenerek şampiyonluk yarışına ortak olduk... 
</HEADLINE>
<TEXT>

     Türkiye Basketbol Ligi play off final serisi ikinci maçında Efes Pilsen'i yenerek durumu 2-1'e getiren Ülkerspor, şampiyonluk için umutlandı. 
     Ülkerspor Antrenörü Ergin Ataman, AA muhabirine yaptığı açıklamada, ikinci maçı kazanmalarının kendileri açısından çok önemli olduğunu vurgulayarak, ''Efes Pilsen'i sahamızda yenerek şampiyonluk yarışına ortak olduk'' dedi. 
     Karşılaşmada serinin en iyi savunmasını yaptıklarını kaydeden Ataman, şöyle devam etti 
     ''Maçın 2. periyodunda bir ara 9 sayı geriye düştük. Ancak maçı bırakmayıp, iyi bir direniş göstererek devreyi 2 sayı geride kapattık. Maçın ikinci yarısında ise serinin en iyi savunmasını yaptık. Özellikle Serkan'ın, hücumda çok önemli katkısı oldu. Naumoski iyi gününde değildi ama yine de 8 asist yaptı. Kerem de zaman zaman çok iyi oynadı. Oyuncularımı tek tek ayırmak istemiyorum ve hepsini kutluyorum.'' 
     
     ''MAÇIN SONLARINDA YORULDUK'' 

     Ergin Ataman, maçın son 2 dakikasında sayı atamamaları sonucu Efes Pilsen'in maçı kazanacak duruma gelmesini yorgunluğa bağlayarak, ''Maçın sonlarında çok yorulduk. Efes Pilsen ise çok sert, agresif ve riskli oynuyordu. Biz boş atışları kaçırınca fark 1 sayıya indi'' diye konuştu. Final serisinde artık fizik kapasitelerin üstünlüğünün ortaya çıkacağını kaydeden Ataman, ''Serinin ikinci maçını kazanınca, Efes Pilsen ile bu sezon yaptığımız 6 maçta durum 3-3 oldu. Bu da bize güven veriyor. Onların çok kapasiteli bir kadrosu var. Biz ise sakatlıklar ve rahatsızlıklar nedeniyle sıkıntılı bir kadroyla mücadele ediyoruz. Ancak şampiyonluğu sonuna kadar kovalayacağız'' diyerek sözlerini tamamladı. 

     
</TEXT>
</DOC>
