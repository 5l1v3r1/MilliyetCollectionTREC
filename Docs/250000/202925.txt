<DOC>
<DOCNO> 202925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun19.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Yeni Anayasa Irak'a bölecek nitelikte olmamalı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Japonya Başbakanı Juniçiro Koizumi'ye önümüzdeki dönemde Türk ve Japon firmalarının Irak'ın yeniden yapılandırılmasında oynayabileceği rolü anlattığını belirterek, ''Sayın Başbakan çok büyük ilgi gösterdi. Türkiye ile işbirliğini çok arzu ettiklerini söyledi'' dedi. 
     Resmi bir ziyaret için Japonya'da bulunan Gül, Japonya Başbakanı Juniçiro Koizumi tarafından kabul edildi. 
     Gül, yaklaşık 35 dakika süren ziyaretin ardından yaptığı açıklamada, Koizumi ile çok yararlı bir görüşme yaptıklarını söyledi. Görüşmede, Türkiye ile Japonya arasındaki ilişkileri daha çok geliştirmeye yönelik konuları konuştuklarını belirten Gül, ''Irak ile ilgili birçok mevzuyu görüştük'' diye konuştu. 
     Japonya'nın Irak'a asker gönderme kararı aldığını anımsatan Gül, şunları söyledi 
     ''Konu burada çok tartışılıyor. Sayın Başbakan konuyla ilgili görüşlerimizi özellikle öğrenmek istediklerini, Türkiye'nin tecrübelerinden faydalanmak istediklerini söyledi. Türkiye'nin insani yardımlar açısından bir merkez haline geldiğini anlattım. 
     Önümüzdeki dönemde Türk ve Japon firmalarının Irak'ın yeniden yapılandırılmasında oynayabileceği rolü anlattım. Çok büyük ilgi gösterdi. Türkiye ile işbirliğini çok arzu ettiklerini söyledi.'' 
     
     JAPON BASININDAN BÜYÜK İLGİ 
     Dışişleri Bakanı ve Başbakan Yardımcısı Gül'ün ziyaretine Japon basını büyük ilgi gösterirken, Gül, ülkenin en yüksek tirajlı gazetelerine mülakatlar verdi. 
     Gül, ülkenin en yüksek tirajlı gazetesi Yomiuri Şimbun'a verdiği demeçte, Irak'ın devrik devlet başkanı Saddam Hüseyin'in yakalanmasıyla ilgili olarak, ''Yeni bir dönem için sayfa açılmıştır'' yorumunda bulundu. Bu gelişmeyi memnuniyetle karşıladığını belirten Gül, ''Demokrasiyi engelleyici mazeretler ortadan kalktı. Demokratikleşme süreci hızlandırılmalıdır'' diye konuştu. 
     Gül, gelecek yılın Haziran ayı sonuna kadar gerçekleştirileceği belirtilen yetki devri sürecinin teşvik edilmesi gerektiğini de bildirdi. 
     
     ''İNSANİ AMAÇLI OLDUĞU SÜRECE, TESİSLERİ KULLANDIRIRIZ'' 
     Gül, Asahi Şimbun'da yayınlanan demecinde de, Saddam Hüseyin'in yakalanması konusunda, ''Bununla tüm engeller ortadan kalktı'' diye konuştu. Irak'ın siyasi yönden iyileştirilmesi çabalarının ivme kazanacağı yolunda iyimser bir görüş ortaya koyan Gül, Japonya'nın Özsavunma Kuvvetleri yoluyla vereceği yeniden yapılanma desteği konusunda da, ''İnsani amaçlı olduğu sürece, gerekli görülürse Türkiye sınırları içindeki tesisleri de kullanmalarına izin veririz'' dedi. 
     Irak'ta eski yönetimden arta kalanların artık merkezi güçlerini kaybettiklerini belirten Gül, uluslararası terör örgütü El Kaide gibi yabancı güçler konusunda, ''Irak'ta belli bir siyasi hedefleri de, destek tabanları da yok'' diye konuştu. 
     Gül, durumun sakinleşme yönünde gelişme göstereceği görüşünde olduğunu ifade etti. 
     Türkiye'nin, Irak'ın yeniden yapılandırılmasına katkısı konusunda, sosyal güvenlik alanında önemli rol oynadığını vurgulayan Gül, ''Nisan ayında Saddam Hüseyin yönetiminin devrilmesinden sonra, Türkiye'den her gün üç bin kamyon Irak'a geçiyor'' diye konuştu. 
     ABD öncülüğünde oluşturulan Irak Geçici Hükümet Konseyi hakkında, ''Gerçek liderlik konumu yok'' diyen Gül, gelecek yılın Haziran ayı sonunda çalışmaya başlaması hedeflenen geçici hükümetle ilgili olarak, ''Halkın geniş desteğini almış olması gerekir'' dedi. 
     
     ''YENİ ANAYASA IRAK'IN BÖLÜNMESİNE YOL AÇACAK 
     NİTELİKTE OLMAMALI'' Irak'ın kuzeyinde yaşayan Kürtlerin ''ayrılıkçı-bağımsızlık hareketlerini dikkatle izlediklerini'' belirten Gül, ''Yeni anayasa, Irak'ın bölünmesine yol açacak nitelikte olmamalı'' diye konuştu. 
     Gül, ABD'nin bu ay başlarında, Irak'ın güvenliğini sağlamak amacıyla, rolünü güçlendirmesi için NATO'dan talepte bulunması konusunda ise, ''Türkiye'nin NATO'nun bir üyesi olarak birlik gönderip göndermeyeceği henüz belli değil. Türkiye, başından beri NATO'nun katkısını kabul ediyor'' dedi. 
     Dışişleri Bakanı Gül, Kıbrıs sorunu konusundaki bir soru üzerine de, ''Güney-Kuzey birleşimi için bir yol aranacağını ve bu konuda Türkiye'nin AB üyeliğine taşınması yönünde beklenti içinde olduklarını'' bildirdi. 
     Gül, Mainiçi Şimbun'a verdiği demeçte de, Irak'ın yeniden yapılanması konusuyla ilgili olarak, ''Türkiye'nin, iyi bir demokrasi modeli teşkil edeceğine inanıyorum'' dedi. 
     Irak'ın demokratikleşmesi yönünde beklenti içinde olduklarını ve bu yönde destek vereceklerini bildiren Gül, eski devlet başkanı Saddam Hüseyin'in yakalanması konusunda da, ''Demokratikleşmenin hızlanacağına inanıyorum'' diye konuştu. 
     Türkiye'nin, Irak'ın yeniden yapılanması konusunda oynayacağı rolle ilgili bir soru üzerine de Gül, ''Türkiye'nin demokratikleşme sürecinde yaşadığı tecrübeleri Irak halkına aktarmak istiyoruz'' dedi. 
     Gül, Irak Kürdistan Yurtseverler Birliği lideri Celal Talabani başta olmak üzere çok sayıda Irak Geçici Hükümet Konseyi üyesinin, Türkiye'yi ziyaret ederek, Türkiye'den tavsiye almak üzere görüşmelerde bulunduklarını anımsattı. 
     Japonya'nın Irak'a Özsavunma Kuvvetleri'ni göndermesi konusunda ise Gül, ''Bildiğimiz kadarıyla, bu insani yardım şeklinde olacak'' diye konuştu. Gül, Türk hükümetinin geçen ay Irak'a asker gönderme planını geri çekme kararı alması hakkında da, ''Kararı değiştirme niyetimiz yok'' dedi. 
     
</TEXT>
</DOC>
