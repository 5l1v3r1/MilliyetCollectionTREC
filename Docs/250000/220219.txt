<DOC>
<DOCNO> 220219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/cemal.html </URL>
<DATE> 2004/03/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Büyük Ortadoğu 5 
</HEADLINE>
<TEXT>

   
   Yarım yüzyıl süren Soğuk Savaş boyunca Amerika'nın baş düşmanı komünizm idi. Türkiye bu savaşta çok önemli bir kanat ülkesi olarak Batı sistemi içinde, NATO'da Amerika'yla aynı safta yer aldı. 
   Şimdi düşman değişti. 
   Komünizm gitti, yerine terörizm geldi. Demokrasiydi, kadın - erkek eşitliğiydi, hukukun üstünlüğüydü, ne kadar Batı'yı Batı yapan değer varsa tümüne karşı olan bu 'yeni düşman'ın hedefi, İslam coğrafyasında 'yeni' dinci düzenler kurmak. Örneğin El Kaide bu amaçla kabartıyor terör dalgasını. Bunun için gitti İkizleri vurdu New York'ta. Bunun için geçen yıl 15 ve 20 Kasım'da İstanbul'u kana boyadı. 
   Bu yeni düşman için Almanya Başbakanı Schröder, yeni totalitarizm deyimini kullanıyor. 
   Eskisi komünizm idi, çökertildi. 
   Yenisine yeşil totalitarizm veya yeşil faşizm ismi de takılabilir. 
   Eskisine karşı Amerika'yla Batı Avrupa aynı sistem içinde birlikte mücadele vermişlerdi. Atlantik'in iki kıyısından gelen işaretler öyle ki, bugün de 'yeni totalitarizm'e karşı Amerika'yla Avrupa ortak bir mücadele modeli arıyorlar. 
   Bu modelin adı konmuş durumda 
   Büyük Ortadoğu Projesi. 
   Türkiye henüz tam şekillenmemiş bu modelde kilit bir ülke. İsrailli bilge devlet adamı Şimon Peres Türkiye'nin önemini şöyle özetliyor 
   "Türkiye'nin İslam dünyası için en büyük umut olduğunu düşünüyorum. Çünkü Türkiye'de iki çok karmaşık pozisyonun güçlü bir birleşimi var. Birincisi, camiyle devletin ayrılması... Diğeri, dinle bilimin bir arada olabilmesi... Müslümanlıktan vazgeçmeden modern olabiliyorsunuz. Tıpkı hem Yahudi hem modern, hem Hıristiyan hem modern olunabileceği gibi..." Cumhuriyet, 27 Şubat 04 
   Türkiye'nin kilit niteliği konusunda ilginç yazılardan biri de Wall Street Journal gazetesinde çıktı. Türk Dışişleri eski müsteşarlarından Büyükelçi Özdem Sanberk'le Amerikalı tanınmış bir demokrat olan Ronald Asmus'un ortak imzalarını taşıyan makalenin girişi şöyleydi 
   "Jeopolitik bir sınav sorusu Avrupa'da hangi ülke bugün Batı Almanya'nın Soğuk Savaş'ta olduğu kadar önemlidir Yanıt Türkiye..." 
   Yazı şöyle devam ediyordu 
   "Büyük Ortadoğu'dan kaynaklanan tehlikeler bugün Avrupa'yla Amerika'nın karşı karşıya bulunduğu en büyük tehdidi oluşturuyor. Batı'yı bu tehditten koruyacak yeni ve büyük bir strateji geliştirmek zorundayız. Bunun kadar önemli olan, bölgenin kendisini daha demokratik çizgilerde dönüştürmesine yardımcı olmak ve terörizmin kökündeki nedenleri ortadan kaldırmaya yönelmemizdir. Türkiye, istikrarlı bir Avrupa'yla gittikçe tehlikeli hale gelen Ortadoğu arasındaki fay kırığının üstündeki sıklet merkezinde yer alıyor. Ve bu yer Türkiye'yi bugün Batı stratejisinde, Büyük Ortadoğu'yu bizleri tahrip edecek insanların yetiştirmeyecek biçimde tedavi etmeyi amaçlayan stratejide temel taş haline getiriyor." Wall Street Journal, 24 - 26 Ekim 03 
   Özetlenecek olursa 
   Türkiye'nin Soğuk Savaş'ta kanat ülkesi olarak çok önemli rolü vardı. Yeni ya da 'yeşil totalitarizm'e karşı Batı sistemi içinde açılmakta olan yeni mücadele dönemindeyse merkez ülkesi haline geliyor ve eskisine kıyasla çok daha kilit role sahip olacağı anlaşılıyor. 
   Türkiye bu role sırtını dönebilir mi 
   Sanmıyorum. Zaten döneceğine dair işaretler de yok. Batı değerlerini benimseyen, Batı sistemi içinde, ABD ve AB ile dost ve müttefik olarak bunca yıldır yer alan bir Türkiye'nin 'yeşil totalitarizm'e karşı mücadeleye kayıtsız kalması söz konusu değil, olamaz da... 
   Büyük Ortadoğu Projesi ciddiye alınıyor Ankara'da. Ama aynı zamanda Türkiye'nin bir Müslüman ülke olması, bölgeyle tarihi, coğrafi ve kültürel bağları ister istemez projeye kendi muhtemel katkılarını da gündeme getiriyor. 
   Bunun gibi Ankara'da Amerika - Avrupa dengeleri de göz önünde tutuluyor. Bazı açılardan, örneğin Filistin sorununa verilmesi gereken öncelik ya da Suriye ve İran'a karşı izlenmesi gereken tutum konularında ABD'den çok AB'ye yakın duruluyor. 
   Olabilir. 
   Dost ve müttefiklik ille de bütün konularda fikir birliği demek değildir. Ama bu ince ayar gerektiren bir konudur. "Hem Doğulu hem Batılıyız " derken ölçü kaçar, hedef birliği yara alırsa, bu da Türkiye'nin aleyhine olur. 
   Türkiye'nin çıkarı, ABD ile yakın ve özel ilişkiyle AB üyeliğini birlikte götürmekten geçiyor. Bu ikisi birbirini tamamlar, Türkiye'yi daha güçlü kılar. Böylece Büyük Ortadoğu'da da, Avrasya ve Rusya'da da sesimizi daha çok duyuracak bir konuma gelebiliriz. 
   Uzun lafın kısası 
   Büyük Ortadoğu Projesi'ni klişelere, sloganlara mesafeli biçimde, ideolojik önyargısız olarak ciddiye almakta yarar var. 
   
      
   
   
</TEXT>
</DOC>
