<DOC>
<DOCNO> 204914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun10.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İran'a 75 ton tıbbi malzeme gönderecek... 
</HEADLINE>
<TEXT>

     ABD'nin, depremden zarar gören İran'a, hava yoluyla 75 ton tıbbi malzeme göndereceği bildirildi. 
     Beyaz Saray yetkilileri, 6 adet C-130 kargo uçağıyla gönderilecek tıbbi malzemeler arasında kan, yiyecek, battaniyeler ve geçici konut yapımında kullanılacak plastik levhalar bulunduğunu belirttiler. 
     Beyaz Saray Sözcüsü Scott McClellan, ABD yönetiminin, yardım malzemelerinin yanı sıra Fairfax ilçesiyle Virginia, Los Angeles ve Boston kentlerinden, arama kurtarma, felaket kurtarma koordinasyonu ve cerrahi müdahale uzmanlarından oluşan 200 kişilik bir ekip göndereceğini kaydetti. 
     Hükümete veya sivil kuruluşlara bağlı çalışan Amerikan yardım ekiplerinin, Uluslararası Kızılhaç, İran Kızılay Kurumu ve BM ile çalışarak ihtiyaçları belirleyeceği ve gerekli malzemelerin dağıtımını yapacağı ifade edildi. 
     Amerikan sivil ekiplerinin arasında, California Görev Gücü'ne bağlı 70 itfaiye görevlisi, Virginia Görev Gücü Bir'den doktorlar, sağlık görevlileri, yapı mühendisleri, arama ve kurtarma ekiplerinden oluştuğunu belirten yetkililer, gönderilen yardım malzemeleri arasında, çok dar yarıklardan içeri girerek enkaz altındakilerin bulunmasına yardımcı olacak özel kameralar da bulunduğunu kaydettiler. 
     Yardımların, aralarında diplomatik bağ bulunmayan ABD ile İran arasında oldukça ender kurulan ''doğrudan iletişimler'' sonucu gönderildiğini belirten üst düzey Beyaz Saray yetkileri, ancak bu yardımın, halen ABD'nin terörizme destek veren ülkeler listesinde yer alan İran'a yönelik Amerikan yönetiminin politikalarında bir değişiklik yapıldığı anlamına gelmediğini ifade ettiler. 
     
</TEXT>
</DOC>
