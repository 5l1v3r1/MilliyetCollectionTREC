<DOC>
<DOCNO> 245315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy04.html </URL>
<DATE> 2004/06/04/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Başbakan'ın "düşük enflasyon" keyfi 
</HEADLINE>
<TEXT>

     İSTANBUL Milliyet 

Başbakan Recep Tayyip Erdoğan, Dünya Göz Hastanesi'nin Ataköy'de hizmete giren 4. şubesinin açılışını yaptı. Tek haneli enflasyonun keyfini çıkaran ve bol bol espri yapan Erdoğan, ABD'deki gelişmeler ve petrol fiyatlarındaki artışa rağmen Türkiye'nin bu sıkıntıdan korkulduğu gibi etkilenmediğini belirtti. 
     Dünya Göz Hastanesi'nin 30 milyon Euro'ya malolan şubesinin açılışında "ameliyat şov" yapıldı. Hastanenin Levent'teki merkezinde ve işbirliği protokolü bulunan Girit Üniversitesi'nde eş zamanlı yapılan göz ameliyatları canlı olarak törende izlendi. Erdoğan, ameliyatı gerçekleştiren doktorlarla bu sırada sohbet ederek bilgi aldı. Ameliyatı izledikten sonra diğer ekrana dönen Erdoğan, "Şimdi Girit'e dönüyoruz, Girit'te zaten sevgi dolu günler başlattık. Türkiye'den selamlar, saygılar" diyerek Yunanlı ekibi selamladı. Erdoğan, Levent'teki üçüncü ameliyat hakkında bilgi veren Prof. Dr. Kazım Devranoğlu'na da "Sert tabakayı bitirdiniz, sizi yumuşak tabakayla başbaşa bırakıyoruz" diyerek esprilerine devam etti. 
     Açılış töreninde yaptığı konuşmada, açıklanan enflasyon rakamlarına değinen Erdoğan, mayıs itibariyle aylık enflasyonun toptan eşya fiyatlarında TEFE yüzde eksi 0.03, tüketici fiyatlarında TÜFE yüzde 0,38 olduğunu hatırlattı. Yıllık bazda enflasyonun TEFE'de yüzde 9.56, TÜFE'de ise yüzde 8.88 olarak gerçekleştiğini belirten Erdoğan, şunları kaydetti 
     "Kısa bir süre önce akaryakıta zam yaptık. Bu zamma rağmen enflasyon bu şekilde çıktı. Her şey yolunda gidiyor. Ama bu yolunda gidişi, özel sektördeki bu şekilde yatırımlar ve adımlarla daha da zenginleştirdiğimiz zaman, ülkemiz o beklediğimiz sıçramayı yapacaktır. Bundan hiç endişeniz olmasın. Şu anda bir geçiş dönemindeyiz. Güven, istikrar her geçen gün artıyor. Kısa bir süre önce ABD'deki malum gelişmeler, petrolde varilde 42 doları aşan fiyatlara rağmen Türkiye bu sıkıntıdan öyle korkulduğu, endişe edildiği gibi etkilenmemiştir. Bu, artık Türkiye'nin yere sağlam bastığının da bir delilidir, alametidir. Böyle bir dönemde bile bu yatırımları yapan arkadaşları huzurlarınızda tebrik ve takdir ediyorum, alkışlıyorum." Hastanenin sahibi Eray Kapıcıoğlu bütün Anadolu'yu gezerek binlerce insana sağlık hizmeti götürecek olan TIR Hastane hakkında bilgi verdi. Kapıcıoğlu'nun, Başbakan'ın memleketi Rize'yi örnek vermesi üzerine Erdoğan, "Eray bu arada komisyonunu ödüyor" diyerek espri yaptı. Erdoğan törenin sonunda TIR Hastane'nin kurdelesini keserek açılışını yaptı. Başbakan daha sonra eşi Emine Erdoğan'la Bakırköy Eğitim ve Araştırma Hastanesi yararına Polat Renaissance Oteli'nde düzenlenen yardım yemeğine katıldı. 
     
</TEXT>
</DOC>
