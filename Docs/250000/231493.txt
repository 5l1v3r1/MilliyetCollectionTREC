<DOC>
<DOCNO> 231493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/ekonomi/eko07.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni model ve üç yılda 390 milyon euro yatırım geliyor 
</HEADLINE>
<TEXT>

   Tofaş CEO'su Diego Avesani, yeni model üretiminin yakında kesinleşeceğini belirtirken, toplam yatırımlarının 390 milyon euroyu bulacağını söyledi 
      EKONOMİ SERVİSİ 
   
   Tofaş CEO'su Diego Avesani, göreve gelişinden bu yana düzenlediği ilk basın toplantısında, yeni bir modelin sorumluluğunun Türkiye'ye verilmesi konusunda önemli gelişmeler yaşandığını belirtirken, 3-4 yıllık süre içinde toplam 390 milyon euro tutarında yatırım yapılacağını, üretim kapasitesinin de 300 bine kadar çıkartılacağını bildirdi. 
   Fiat Auto'nun yeni CEO'su Herbert Demel ve FiatSpa CEO'su Guiseppe Morchio'nun kendilerine olumlu düşüncelerini ilettiklerini kaydeden Avesani, Tofaş'a güvenilebileceğinin bilincine varıldığını belirterek, "Önemli bir tasarının sorumluluğunun Türkiye'ye verilmesi giderek daha yakın" dedi. Yeni tasarının bilgilerinin, birkaç ay içinde daha belirgin hale geleceğini söyleyen Avesani, "Emin olun nihai bir karardan çok uzak değiliz. Tofaş, bütün görevlerini en iyi şekilde yerine getirdi. Verilmesi gereken tüm bilgileri verdi" diye konuştu. 
   
   183 bin satış 
   Avesani, şu anda üretimi daha da güçlendirmeye çalıştıklarını, dolayısıyla 650 kişinin üzerinde bir istihdamın söz konusu olabileceğini, işçi alımına da şimdiden başlandığını kaydetti. 
   Türkiye'nin, 2003'te en fazla ilerleme kaydeden pazarlar arasında bulunduğuna dikkat çeken Tofaş CEO'su Avesani, 2004'e ilişkin hedefleri ile ilgili olarak da, bu yıl toplam 183 bin araç satmayı öngördüklerini bildirdi. 
   İç pazarda 20 bini ithal olmak üzere toplam 100 bin araç satmayı hedeflediklerini belirten Avesani, bu yıl ayrıca 160 bin adet üretim yapmayı ve bunun 83 binini ihraç etmeyi öngördüklerini kaydetti. Avesani, bu yıl 750 milyon euroluk bir ihracat rakamına ulaşmayı beklediklerini de sözlerine ekledi. Satış rakamlarına bakıldığında bir patlama yaşandığını, bunda tüketici faizlerindeki düşüş ve hurda araç indiriminin devamının da rol oynadığını belirten Avesani, Türkiye'nin Avrupa Birliği ile entegrasyonunda yaşanacak olumlu gelişmelerin, tüketicinin geleceğe güvenini artırabileceğini söyledi. 
   
   
</TEXT>
</DOC>
