<DOC>
<DOCNO> 240912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun42.html </URL>
<DATE> 2004/05/18/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
İsrail'in Refah saldırısında ölenlerin sayısı 20'ye yükseldi 
</HEADLINE>
<TEXT>

     Filistin lideri Yaser Arafat, İsrail ordusunun Gazze şeridindeki Refah mülteci kampını hedef alan saldırısını ''büyük kıyım'' olarak nitelendirdi. 
     Ramallah'ta yabancı diplomatlarla görüştükten sonra gazetecilerin karşısına geçen Arafat, ''Refah'ta olup bitenler, planlı büyük bir kıyımdan başka bir şey değil'' dedi ve uluslararası topluluğun, buna son vermek amacıyla devreye girmesini istedi. 
     Arafat, ''Cinayetler, yıkılan evler ve sürülen ahali, ne Filistinliler ne de uluslararası topluluk tarafından hoşgörüyle karşılanabilir'' dedi. 
     Filistin lideri, Refah saldırısı konusunda bütün ülkelere mesaj yolladığını, BM'deki Arap grubunun da, Güvenlik Konseyi'nin derhal toplanmasını istediğini belirtti. 
     Bu arada, Refah mülteci kampında devam eden İsrail operasyonunda bugün öldürülen Filistinlilerin sayısı 20'ye yükseldi. 
     Tellal Sultan mahallesindeki çatışmalarda vurulan 31 yaşındaki Filistinli sivil Taysir Kellub'un kurtarılamadığı bildirildi. Bugün ölen Filistinliler arasında iki de çocuk bulunuyor. 
     2000 Eylül'ünde patlak veren Filistin ayaklanmasında, bir gün içinde hiç bu kadar çok Filistinli'nin kanı akmamıştı. 
     
</TEXT>
</DOC>
