<DOC>
<DOCNO> 237481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko13.html </URL>
<DATE> 2004/05/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Serdengeçti Şubat, Mart ve Nisan'da olumsuz cari rakamlar göreceğiz 
</HEADLINE>
<TEXT>

     Merkez Bankası Başkanı Süreyya Serdengeçti, ''Şubat, Mart ve Nisan'da olumsuz cari denge rakamları göreceğiz, bunu normal karşılıyoruz'' dedi. 
     Serdengeçti, CNBC-E televizyonuna yaptığı açıklamada, piyasalarda meydana gelen çalkantılarda, ABD Merkez Bankası'nın FED faiz oranlarını yükseltme konusu başta olmak üzere, yurtdışında meydana gelen gelişmelerin etkili olduğunu söyledi. 
     FED'in, faiz oranlarını aşamalı olarak yükseltebileceği sinyalinin, Türkiye'nin de aralarında bulunduğu gelişmekte olan ülkelerdeki likiditenin ABD'ye yönelmesine neden olduğunu bildirdi. 
     Bu dış gelişmelerin olumsuz etkisinin sermaye çıkışı olduğunu vurgulayan Serdengeçti, olumlu yanının ise ABD ve dolayısıyla Avrupa Birliği ekonomisinde meydana gelecek canlanmanın Türkiye'ye yansıması olduğunu kaydetti. 
     Piyasalardaki çalkantı sırasında bazı kişilerin döviz aldığını bazılarının bunu satma zamanı olarak düşünerek, elindeki dövizi elden çıkarttığını anlatan Serdengeçti, bu çalkantılar sırasında, Türkiye'nin dışsal şoklara daha dayanıklı hale geldiğinin görüldüğünü bildirdi. 
     
     AÇIK POZİSYON... 

     Açık pozisyonun, 2001'deki düzeyinin çok altında olduğunu hatırlatan Serdengeçti, tüm uyarılara rağmen, açık pozisyon nedeniyle paniğe kapılan bankaların hemen döviz alımına gittiklerini de vurguladı. 
     
     CARİ AÇIK... 

     Serdengeçti, Ocak ayı itibarıyla, tüketim malları ithalatının arttığını, Şubat, Mart ve Nisan'da da olumsuz cari denge rakamları görüleceğini, bunu normal karşıladıklarını kaydetti. Serdengeçti, Nisan'dan sonra belirli bir düzelme görüleceğini sandığını da ifade etti. 
     Türkiye'de, cari açıkla döviz kuru politikası arasındaki ilişkinin tam anlaşılamadığının altını çizen Serdengeçti, şuandaki dalgalı rejimde döviz kurunun hareket etmesi nedeniyle bunun döviz rezervleri üzerinde etkisinin olmadığını kaydetti. 
     Serdengeçti, ''Cari dengede bozulmanın ilacı döviz kurudur ama bunun asıl telafisi kamu maliye politikasıdır'' şeklinde konuştu. Serdengeçti, kamu maliyesi politikasının sıkı bir şekilde gitmesi halinde, cari dengeden endişe etmenin gereğinin bulunmadığını belirten Serdengeçti, ''İstikrar programının devamı için güçlü sinyaller verilmesi, cari dengenin en önemli ilacıdır'' ifadesini kullandı. 
     
     CARİ DENGENİN ENFLASYONA ETKİSİ... 

     Süreyya Serdengeçti, fiyat artışlarının, giderek gelecekteki enflasyon hedefine endekslendiğini belirterek, faizlerin de düşüş eğilimine gireceğine inandığını bildirdi. 
     Serdengeçti, ''döviz kurundaki oynaklığın nedeni önemliyse buna göre müdahale kararını veriyoruz'' dedi. 
     Serdengeçti, bir soru üzerine, Merkez Bankası'nın döviz biriktirmesi gerektiğini hatırlatarak, döviz satım müdahalelerinin hiç bir şekilde gündeme gelemeyeceğini belirtti ve ''son zamanlarda dövize müdahale etmiyor olmamız, bundan sonra etmeyeceğimiz anlamına gelmiyor'' şeklinde konuştu. 
     
     ENFLASYON... 

     TÜFE'de yüzde 10.2 oranındaki enflasyonun, son 30 yılın en düşük oranı olduğunu hatırlatan Serdengeçti, ''yıl sonu için yüzde 12 enflasyon hedefinde şimdilik bir sorun görmüyoruz'' dedi. 
     Serdengeçti, Çin ekonomisinden gelen talep yavaşlamasına ve ana metal sanayiine etkisine de iyi bakmak gerektiğini vurguladı. 
     
     IMF İLE İLİŞKİLER... 

     IMF ile ilişkilerin devam etmesinde yarar gördüğünün altını çizen Serdengeçti, ''ben IMF ile devam etmemek için bir neden görmüyorum, devam etmenin yararını görüyorum. AB'den tarih alınmazsa her halükarda IMF ile devam etmek zorundayız'' şeklinde konuştu. 

     
</TEXT>
</DOC>
