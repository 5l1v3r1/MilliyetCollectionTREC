<DOC>
<DOCNO> 234145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko14.html </URL>
<DATE> 2004/04/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Motosiklet parçasının kalbi Konya'da atıyor... 
</HEADLINE>
<TEXT>

     Kullanım yoğunluğu kadar motosiklet yedek parçası ve aksesuvarı açısından da önemli bir merkez konumunda olan Konya, Bursa'dan Van'a, Adana'dan Trabzon'a kadar Türkiye'nin neredeyse tüm illerine parça satıyor. 
     32 bini kayıtlı yaklaşık 45 bin motosikletin bulunduğu Konya'da, Türkiye'nin diğer illerine göre ulaşımda motosiklet ve bisiklet daha fazla kullanılıyor. 
     Özellikle motosiklet ve bisiklet çokluğu nedeniyle ''Türkiye'nin Çin'i'' olarak nitelendirilen Konya'da kullanım sıklığına bağlı olarak 350'ye yakın sadece motosiklet tamircisi bulunuyor. 
     Bu nedenle adeta motosiklet yedek parçası ve aksevuar merkezi haline gelen Konya motosiklet sektörü, Türkiye'nin neredeyse tüm illerindeki yedek parça satıcıları ve tamircilerinin ilgisini çekiyor. 
     Konya'da kurulu Özerdem Sanayi ve Ticaret'in sahibi Hüseyin Özerdem, dükkanında bir motosikletin yapılabilmesi için gerekli tüm parçaların bulunduğunu söyledi. 
     Motosiklet dişlisinden, fren teline, yakıt deposundan, oturağına kadar yaklaşık 6 bin çeşit motosiklet yedek parçası sattığını ifade eden Özerdem, yedek parça ve aksesuvarların fiyatlarının 100 bin ile 150 milyon lira arasında değiştiğini bildirdi. 
     Motosiklet ve bisiklet konusunda isim yaptığı için Konya'nın bu alanda Türkiye'nin merkezi olduğunu belirten Özerdem, şunları söyledi 
     ''Bursa'dan Van'a, Adana'dan Trabzon'a kadar çok sayıda ile yedek parça gönderiyoruz. Türkiye genelinde bu alanda en iyi olarak Konya bilinir. Günde ortalama 25 müşterime mal gönderiyorum. Motosiklet yedek parçası satan dükkanlar ya da motosiklet tamircileri istediklerini telefonla bildirir, bizde hemen parçaları ulaştırırız.'' Özerdem, motosiklet yedek parçası üretimi yapan 15 firmanın bulunduğu Konya'nın bu alanda tercih edilmesinin ürünlerin kaliteli ve ucuz olmasından kaynaklandığını vurgulayarak, ''Motosiklet parçası isteyen Konya'ya geliyor. Motosiklet yedek parçasında isteyip de bulunmayacak bir ürün yok. Honda'dan Yamaha'ya, Kawasaki'den, Modenas'a ve Ritmo'ya kadar 30'un üzerindeki markada motosikletin yedek parçasını Konya'da bulmak mümkün'' dedi. 
     Konya Bisiklet ve Motosiklet Odası Başkanı Ahmet Çal ise, Konya'da motosiklet tamiri, yedek parça üretimi ve satımının çok geliştiğini kaydetti. 
     Aranan her parçanın rahatlıkla bulunabildiği Konya'da bir fabrikanın olmamasının kendilerini üzdüğünü ifade eden Çal, ''Motosiklette isim yapmış firmaları ya da bu alanda yeni markayla üretim yapmayı düşünen işadamlarını Konya'ya bekliyoruz. İşadamlarının istediği kalite ve düşük maliyet Konya'da var'' diye konuştu. 
     
</TEXT>
</DOC>
