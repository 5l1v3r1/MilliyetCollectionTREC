<DOC>
<DOCNO> 235803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun02.html </URL>
<DATE> 2004/04/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD kongresinde ilk somut 'Büyük Ortadoğu' girişimi... 
</HEADLINE>
<TEXT>

     Deniz Arslan 

ABD'nin Büyük Ortadoğu Projesi BOP çerçevesinde ilk somut adım olarak Senatör Joe Lieberman ve Chuck Hagel, Ortadoğu'da bir kalkınma bankası kurulması ve bu ülkelere ekonomik yardım sağlanmasını içeren bir tasarıyı kongreye sundu. 
     Demokrat Parti Connecticut Senatörü Joe Lieberman ile Cumhuriyetçi Parti Nebraska Senatörü Chuck Hagel'ın sponsorluğunda sunulan tasarı, İkinci Dünya Savaşı sonrasında, aralarında Türkiye'nin de bulunduğu bazı ülkelerin batıya entegrasyonu amacıyla ABD'nin sağladığı Marshall yardımına atfen, ''Yeni Marshall Planı'' olarak da lanse ediliyor. 
     Lieberman ve Hagel, ABD kongresinde, BOP kapsamındaki 17 ülkenin ABD'deki büyükelçileriyle bir toplantı yaptı. Toplantı öncesinde konuşan Lieberman, kongreye sundukları tasarıya ilginin çok büyük olduğunu söyledi. Türkiye'nin Washington Büyükelçisi Faruk Loğoğlu da, kongredeki bu toplantıya davet edildi. 
     Lieberman-Hagel tasarısında, ''Büyük Ortadoğu ve Orta Asya Kalkınma Bankası'nın'' kurulması ve bu bankanın, özel sektör gelişmeleri, bölgesel ticaret ve yatırımları desteklemesi maddesi yer alıyor. Tasarıda ayrıca, Büyük Ortadoğu ve Orta Asya Kalkınma Vakfı oluşturularak, ekonomik ve siyasi yardım programlarının idare edilmesi, özel sektör gelişmelerini, girişimciliği, küçük ve orta ölçekli girişimlerin koordine edilmesi bulunuyor. 
     Tasarı, oluşturulacak özel bir ''Demokrasi Fonu'' aracılığıyla sivil toplum, hukuk kuralları ve iyi yönetimin desteklenmesini de öngörüyor. 
     Kongreye sunulan tasarıya göre, ABD'nin, söz konusu ülkelere beş yıllık bir program boyunca, yılda 1 milyar dolar bağışta bulunması ve bu programa, diğer ülkelerden gelen fonlarla da destek sağlanması öngörülüyor. 
     ABD'nin bütçe açığının 500 milyar dolara ulaştığı bir dönemde bu tasarının ne kadar destek bulacağıysa Washington'da bazı çevrelere göre tartışmalı bulunuyor. 
     Hagel, tasarıyı sunarken yaptığı açıklamada, şunları söyledi 
     ''Bunlar geleneksel dış yardım programları değil. Bizim tasarımız, özel sektör gelişmelerini uyarmayı, güçlü piyasa ekonomilerini desteklemeyi ve bölgede ticari ilişkileri canlandırmayı amaçlıyor. Müttefiklerimizle çalışarak, Ortadoğu ve Orta Asya'da ekonomik yeni ekonomik gelişim fırsatları yaratabiliriz. Büyük Ortadoğu ve Orta Asya'da umutsuzluğun yerini bir sonraki kuşakta umutla değiştirinceye kadar terörizme karşı savaşımızda başarılı olamayız.'' Senatör Lieberman da, ''Terörizme karşı sadece kılıçlarımızla savaşamayız. Siyasi ve ekonomik yardım şeklinde savaşmalıyız. 50 yıl önce aynı ideal ve amaçları taşıyan Marshall planı, şimdi Büyük Ortadoğu'ya, ABD'ye karşı Cihad terörizminin hedeflendiği beşiğe uyarlanmalı. Bütün gerekli askeri gücü kullanarak terörizm bataklığını kurutmalıyız. Ancak aynı zamanda, Müslümanlar için Marshall planı benzeri bu yaklaşımla demokrasi, refah ve umut bahçesini ekmeliyiz'' ifadelerini kullandı. 
     Türkiye ve İsrail de, BOP projesinde adı geçen ülkeler arasında sayılıyor. 
     
</TEXT>
</DOC>
