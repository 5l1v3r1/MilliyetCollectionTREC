<DOC>
<DOCNO> 200157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/ykocaomer.html </URL>
<DATE> 2003/12/06/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Geleneksel Yılın Sporcusu Anketi 
</HEADLINE>
<TEXT>

   
   2001 yılında, "Yılın Spor Adamı" adayları arasında, engelliler sporu ile ilgili yaptığımız çalışmalardan dolayı adımız açıklandığında, bazı kesimler tepki göstermişlerdi. "Nereden çıktı bu adam " diyenlerden tutun da, "Engellinin de sporu mu olurmuş " diyenlere kadar abuk - sabuk birçok lafı dinledik, bazı yazıları da okuduk. 
   Şimdi, 2003 anketimizde adaylar açıklanınca, iki yıl içinde, engelliler sporuna ülkemizde verilmeye başlayan önemi ve gazetemizin bu konudaki duyarlılığını gördük. "Yılın Spor Adamı" adayları arasında, Özel Olimpiyatlar Türkiye Derneği Başkanı Dilek Sabancı, "Yılın takımı adayları" arasında ise İşitme Engelliler Güreş Takımı ve İzmir Büyükşehir Tekerlekli Sandalye Basketbol Takımı yer alıyor. Aradan geçen iki yıl gibi kısa bir süre içinde engelliler sporu ile ilgili gelişmenin bir örneği bu. 
   İşitme Engelliler Güreş Milli Takımımız 14 - 18 Ekim arasında İstanbul'da düzenlenen Avrupa Şampiyonası'nda 14 sıkletin tümünde madalya alarak, hem grekoromen de, hem de serbestte Avrupa Şampiyonu oldular. Bu başarıya ulaşırken 8 altın, 5 gümüş ve 1 bronz madalyanın sahibi oldular. İşiten güreşçilerimizin performansları ve güreş camiasındaki tartışmalar ortada iken, işitme engelli güreşçilerimizin bu başarısı bir başka anlam kazandı. 
   İzmir Büyükşehir Tekerlekli Sandalye Basketbol Takımı ise bir yandan ülkemizdeki Birinci Lig'de yenilmezliğini sürdürürken, öte yandan bu yıl içinde Uluslararası Tekerlekli Sandalye Basketbol Federasyonunun resmi organizasyonu olan Avrupa Andre Wergauwen kupasında ikincilik kürsüsüne çıktı. 10 - 12 yıllık maziye sahip tekerlekli sandalye basketbolunda ülkemizdeki başarısının yanı sıra, Avrupa'da İspanyol, Belçika ve Hollandalı rakiplerini yenen İzmir Büyükşehir Belediyesi, Yılın Takımı anketinde aday gösterildi. 
   Son iki yıldır Zihinsel engelliler sporunda Özel Olimpiyatlar Türkiye Derneği Başkanı olarak çalışan Dilek Sabancı, aynı zamanda Zihinsel Engelliler Spor Federasyonu'nun da Asbaşkanı. Dolayısıyla, ülkemizde sayıları yaklaşık 2.2 milyona varan zihinsel engellilerimizin, rehabilitasyon yoluyla hayata kazandırılmasında da önemli bir rol oynuyor. 
   "Yılın Spor Adamı" adaylarında futboldan gelenleri saymazsak, Dilek Sabancı, yelken sporuna gönül verip son yıllardaki gelişmeye büyük katkısı bulunan Nazlı İmre ve filenin sultanlarının Federasyon Başkanı Hüsnü Can ile yarışacak. 
   Yılın Takımı adaylarında ise Dünya Futbol Şampiyonu olan Trabzon Lisesi, Voleybol Bayan Milli Takımı, futbol dışındaki diğer adaylar. 
   Bu anketin sonucu ne olursa olsun , gösterilen toplam 3 adayla kazanan engelliler sporu olmuştur. 
   Keşke bir de "Yılın sporcusu adayları" arasında, geçtiğimiz yaz Bedensel Engelliler Masa Tenisi'nde Avrupa üçüncüsü olan Neslihan Kavas da olsaydı. 
   
      
   
   
</TEXT>
</DOC>
