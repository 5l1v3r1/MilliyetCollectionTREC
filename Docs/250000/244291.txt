<DOC>
<DOCNO> 244291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur40.html </URL>
<DATE> 2004/05/31/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Vakit Gazetesi'nden Basın Konseyi kararına " Kınama"... 
</HEADLINE>
<TEXT>

     Vakit Gazetesi Genel Yayın Koordinatörü Mustafa Karahasanoğlu, Basın Konseyi'nin Vakit Gazetesi'nin Malatya İnönü Üniversitesi Rektörü Prof. Dr. Fatih Hilmioğlu'na cevap hakkı tanınmadığına ilişkin aldığı kınama kararını ''kınadı''. 
     Karahasanoğlu yaptığı yazılı açıklamada, ''Basın Konseyi'nin bugün, Rektör Prof. Dr. Hilmioğlu hakkında yapılan haberde görüş alınmadan, tek taraflı haber yapıldığı ve cevap hakkı tanınmadığı iddiasıyla, Vakit Gazetesi hakkında kınama kararı aldığını'' hatırlattı. 
     ''30 Mart 2004 tarihli haberde, şikayetçiye konuyla ilgili görüşleri alınmak üzere müracaat edildiğini, ancak şikayetçinin konuşmadığını'' savunan Karahasanoğlu, Vakit Gazetesi'nin 12 Nisan 2004 tarihli nüshasında, muhabirleri Fatih Şahan tarafından hazırlanan haberde, Prof. Dr. Fatih Hilmioğlu'nun açıklamasının yayınlandığını kaydetti. 
     Mustafa Karahasanoğlu, açıklamasında şöyle dedi 
     ''Basın Konseyi, bugüne kadar sürdürdüğü önyargılı yaklaşımla hareket etmiş, gazetemizde konu hakkında yer alan açıklamaları görmezden gelmiş ve konu ile ilgili inceleme yapmadan, adeta yargısız infazda bulunmuştur. Basın Konseyi'nin belli bir medya grubunun adeta arka bahçesi anlayışıyla sürdürdüğü bu yargılama usulünü kınıyor ve Basın Ahlak İlkeleri'yle bağdaşmayan ve gazetemizi kamuoyunda rencide etmeye yönelik bu tutumundan dolayı yargıya giderek, Basın Konseyi üyeleri hakkında manevi tazminat davası açacağımızı kamuoyuna duyururuz.'' 
     
</TEXT>
</DOC>
