<DOC>
<DOCNO> 244420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun42.html </URL>
<DATE> 2004/06/01/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Danimarka, Irak'ta işkence görenler için rehabilitasyon merkezi açıyor 
</HEADLINE>
<TEXT>

     Danimarka'daki ''İşkence Kurbanlarının Rehabilitasyonu İçin Uluslararası Konsey'' IRCT adlı kuruluş, Irak'ta işkence gören insanların tedavi ve rehabilitasyonu amacıyla merkezler açacak. 
     Merkezi Kopenhag'da bulunan kuruluşun sözcüsü, AFP muhabirine verdiği demeçte, ''Bağdat, Basra ve Kuzey Irak'ta üç merkez açmak istiyoruz. İşkence gören Iraklıların rehabilitasyonu için çalışacağız'' dedi. 
     Danimarka Başbakanı Anders Fogh Rasmussen, geçen hafta Washington ziyareti sırasındaki açıklamasında, Irak'taki işkence kurbanlarına yardım eli uzatabilmek için bir milyon dolar kredi vereceklerini söylemişti. 
     Örgüt sözcüsü, ''Umarız, başka ülkeler de Danimarka'yı izlerler. Bu işe bir an önce başlamak şart, zira Irak'ta özellikle Saddam rejimi sırasında işkence gören nice insan var. Eskiden ya da şimdi işkenceden acı çekmiş herkese profesyonel yardım sağlanabilmesini istiyoruz'' dedi. 
     
</TEXT>
</DOC>
