<DOC>
<DOCNO> 213944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur27.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Gündeş, Konya'da ölen kuzenlerinin cenazesine katıldı 
</HEADLINE>
<TEXT>

     Konya'da çöken Zümrüt Apartmanı'nda oturan Aycan ailesinin 2 ferdi ile evde misafir olan 2 kişinin cenazeleri, Çanakkale'nin Biga İlçesi'nde toprağa verildi. 
     Zümrüt Apartmanı'nın enkazından çocuklarına sarılmış bir vaziyette cesedi çıkarılan anne Feriha Aycan ile 2 aylık kızı İlayda Çelen, evde misafir bulunan Feriha Aycan'ın kız kardeşi Filiz Işık ve 6 yaşındaki oğlu Çağın'ın cenazeleri, dün gece Çanakkale'nin Biga İlçesi'ne getirildi. 
     Cenazeler bugün ilk olarak baba evi olan merkeze bağlı Yeniceköyü'ne getirilerek, burada tören düzenlendi. Daha sonra ilçedeki Köşklübağ Camii'ne getirilen cenazeler, kılınan namazın ardından Biga Şehir Mezarlığı'nda toprağa verildi. 
     Cenaze töreni sırasında fenalık geçiren anne Fevziye ve baba Adnan Bilgin, teskin edilemezken, Bursa'daki programını iptal edip kuzenlerinin cenaze törenine katılan ünlü sanatçı Ebru Gündeş'in de oldukça üzgün olduğu görüldü. 
     Aycan ve Bilgin ailelerinin yakınları, Feriha Aycan'ın Çanakkale'nin Çan İlçesi'nde hemşire olarak görev yapan kız kardeşi Filiz Işık'ın 6 yaşındaki oğlu Çağın'la birlikte ablasının Konya'daki evine misafir olarak gittiklerini ve çöken binanın altında kalarak hayatını kaybettiklerini belirttiler. 
     Cenaze törenine Çanakkale Valisi Süleyman Kamçı, Biga Kaymakamı Ferhat Peşin, Biga Belediye Başkanı Şükrü Kemerli ile vatandaşlar katıldı. Törende bir çok vatandaş gözyaşlarına hakim olamadı. 
     Öte yandan Feriha Aycan'ın eşi Bülent Aycan ile 6 yaşındaki oğlu Barkın'ın cenazelerinin Konya'da toprağa verildiği öğrenildi. 
     
</TEXT>
</DOC>
