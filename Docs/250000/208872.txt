<DOC>
<DOCNO> 208872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo34.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'a yine haciz istemi... 
</HEADLINE>
<TEXT>

     Antalyaspor Kulübü'ne haciz istemiyle yeni bir dava açıldı. 
     Isparta'daki Bolat Otel'de kamp yapan Antalyaspor'un, 30 milyar lira borcunu ödemediği iddiasıyla otel sahibi Ali Bolat, Isparta 1. İcra Dairesi Müdürlüğü'ne başvurdu. 
     Ali Bolat, Antalyaspor'un, otelinde iki kez kamp yaptığını ve 58 milyar lira borcunun, 28 milyar lirasının ödendiğini, 30 milyar liralık bölümünün ödenmediğini belirterek, ''İstemeden de olsa haciz kararı talep etmek zorunda kaldım'' dedi. 
     Kulüp yöneticileriyle yaptığı görüşmelerden sonuç alamadığını ve bu yüzden haciz isteminde bulunduğunu anlatan Ali Bolat, ''Ne kulüp başkanıyla ne de başka biriyle sorunum var. Sadece ticari olarak zor durumda kaldığım için bu yola başvurdum'' diye konuştu. 
     Antalyaspor Kulübü Futbol Şubesi Sorumlusu Hüseyin Acarlıoğlu'nun, kendisi aleyhinde konuşmalar yaptığını ve 58 milyar liralık borca ilaveten 11 milyar lira faiz istediğini söylediğini belirten Bolat, Antalyaspor'dan faiz talebi olmadığını ve sadece alacağı olan parayı tahsil etmek istediğini bildirdi. 
     Hüseyin Acarlıoğlu da şunları söyledi 
     ''Takımımız Bolat Otel'de kamp yaptı. Bu nedenle Bolat'ın bir alacağı söz konusu oldu. Bolat, haklı olarak da alacağını tahsil etmek istedi. Borcun bir kısmını ödedik. Kalan 30 milyar liralık bölümünün ödenmesi için zaman talep ettik. Taahhüt ettiğimiz zamanda bu borcu ödeyemedik. Ancak daha sonra borcumuzu ödemek istediğimizde üzerine 11 milyar liralık faiz konulduğunu öğrendik. Bu nedenle de ödeme yapamadık. Kulübün durumu ortadayken böylesine bir faiz istemek biraz insafsızlık.'' Kulübün yüklü miktarda vergi borcu bulunduğunu ve bu nedenle gelirlerinde haciz olduğunu anlatan Acarlıoğlu, sözlerini şöyle tamamladı 
     ''Antalyaspor'un 50-60 tane icralık davası var. Hangi birini işleme koyacaklar Bu takım hepimizin. Hiç birimiz buradan kendimize çıkar sağlamıyoruz. Tam tersi cebimizden masraf ediyoruz. Bu şehrin takımına sahip çıkmak için elimizden geleni yapıyoruz. Antalyaspor'un borcunu inkar da etmeyiz. Gücümüz dahilinde hepsini ödeyeceğiz. Türkiye'deki bütün kulüpler de hemen hemen bu durumda.'' 
     
</TEXT>
</DOC>
