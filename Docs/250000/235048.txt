<DOC>
<DOCNO> 235048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas03.html </URL>
<DATE> 2004/04/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Eskimolar'ın sağlık sırrı OMEGA 3 
</HEADLINE>
<TEXT>

     Selçuk Üniversitesi Kalp ve Damar Hastalıkları Anabilim Dalı Öğretim Üyesi Doç. Dr. Hasan Hüseyin Telli, Omega-3 yağ asitlerinin, kalp ve damar hastalıklarına yakalanma riskini azalttığını söyledi. 
     Doç. Dr. Hasan Hüseyin Telli, AA muhabirine yaptığı açıklamada, Omega-3 katkılı şurupların, eskiden, hasta olan çocuklara içirilen balık yağına benzer bir karışım olduğunu belirterek ''Omega-3'ün popüler hale gelmesindeki en büyük etken, soğuk sularda yaşayan balıklarla beslenen Eskimoların uzun ve sağlıklı yaşamalarıdır'' dedi. 
     Daha çok soğuk deniz balıklarında bulunan Omega-3 yağ asitlerinin, vücuttaki doku hücrelerinin önemli yapı taşlarını oluşturduğunu ifade eden Telli, birçok bilimsel kaynakta soğuk deniz balıkları ile beslenen Eskimoların kalp-damar hastalıklarına daha az yakalandıklarının ifade edildiğini kaydetti. 
     Yapılan araştırmalarda Omega-3'ün bağışıklık sistemini güçlendirerek kalp, kanser, diyabet ve sedef hastalığı riskini azalttığının belirlendiğini hatırlatan Doç. Dr. Telli, Omega-3 yağ asitlerinin dengeli alımının özellikle kalp ve damar hastalıkları açısından yararlı olduğunu vurguladı. 
     
</TEXT>
</DOC>
