<DOC>
<DOCNO> 224930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur32.html </URL>
<DATE> 2004/03/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Eminönü - Kabataş tramway hattı bir ay içinde açılacak 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Eminönü-Kabataş tramvay hattının bir ay içinde açılacağını söyledi. 
     Gürtuna, İstanbul Esnaf ve Sanatkarlar Odaları Birliği Hizmet ve Eğitim Merkezi'ni ziyaret ederek, Birlik Başkanı Suat Yalkın ve yönetim kurulu üyeleriyle görüştü. 
     Ziyarette, Gürtuna'nın yeniden büyükşehir belediye başkanlığına aday olmasını istediklerini ama bunun gerçekleşmediğini belirterek, üzüntülerini dile getiren Yalkın, ''Politika bu. Daha çok gençsiniz. Edindiğiniz tecrübe ve birikimlerinizle muhakkak daha çok hizmetleriniz olacak. Bize güvenin. Her zaman desteğimiz arkanızda olacak'' dedi. 
     Gürtuna da yıllardır dostluk ve dayanışma duygusu içinde çalıştıklarını belirterek, ''Hiçbir zaman siyasal ayrıma girmeden İstanbul'un dirliğini ve birliğini önemsedim. İstanbul, dünya insanlığı için çok önemli. Dünya huzur bulacaksa, bu bizim kültürümüzün tanıtılmasıyla olacak'' diye konuştu. 
     Türkiye'nin gelişmiş ülkeleri yakalaması için yılda yüzde 10 büyümesi gerektiğine işaret eden Gürtuna, şöyle dedi 
     ''Avrupa bir atılım yaparsa ancak 30 yıl sonra ABD'nin seviyesine ulaşacağını hesaplıyor. Oysa Türkiye, onların seviyesine çıkmak için kaç yıl geçmesi gerektiğinin hesabını yapmıyor. Bizde maalesef proje üretilmiyor. Yıllar yılı proje üretmeden siyasal gündemlerle zaman geçirildi. Türkiye'nin kendi varlığını, sosyal ekonomik dokusunu güçlendirecek gündemleri öne çıkarması gerekiyor.'' Gürtuna, görev süresi içinde yaptıkları hizmetler hakkında da bilgi vererek, ''Yapımı devam eden Eminönü-Kabataş tramvay hattı bir ay içinde açılacak, Kabataş-Taksim hattı da yaza kadar bitecek'' dedi. 
     Ziyarette Yalkın ve Gürtuna, birbirlerine birer porselen tabak hediye etti. 
     Gürtuna, daha sonra Büyükşehir Belediyesi'nin Merter'deki binasında, Belediye ve Mahalli İdare Çalışanları Birliği Sendikası İstanbul İl Başkanı Levent Uslu'yu kabul ederek görüştü. 
     Uslu, görüşmede Gürtuna'ya, görev süresi içinde belediye çalışanlarına gösterdiği yakınlık ve verdiği desteklerden dolayı teşekkür ederek bir plaket sundu. 
     
</TEXT>
</DOC>
