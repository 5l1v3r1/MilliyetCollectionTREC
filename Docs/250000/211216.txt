<DOC>
<DOCNO> 211216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun22.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon, Irak'ta peşmergelerin orduya katılmasını istedi 
</HEADLINE>
<TEXT>

     Irak'taki Amerikan-İngiliz koalisyon yönetimi, Irak Kürdistan Yurtseverler Birliği IKYB ve Irak Kürdistan Demokratik Partisi'nden IKDP , peşmergelerin yeni kurulacak Irak ordusuna katılmasını istedi. 
     IKYB yetkilisi Mustafa Seyyid Kadir, AFP'ye yaptığı açıklamada, ''Amerikalı ve İngiliz askeri uzmanları, geçen hafta, Geçici Yönetim Konseyi ile yeni Irak ordusunun kurulmasını ele almak üzere başkent Bağdat'a geldi. Aynı uzman heyeti, iki partiye bağlı peşmergelerin yeni Irak ordusuna entegrasyonunu görüşmek üzere Iraklı Kürtlerle de temasa geçti'' dedi. 
     Kadir, Iraklı Kürt liderlerin, gelecekte Irak Kürtlerini hedef alabilecek her türlü saldırıya karşılık savunma amacıyla peşmergelerin resmen tanınması yolunda çalıştıklarını belirtti. Kadir, koalisyonun Kürt partilerinden, daha sonra yeni Irak ordusuna katılacak, peşmergelerden oluşan bir sivil savunma kuvveti kurulmasını istediğini de kaydetti. 
     Konunun Ocak ayında Süleymaniye'de IKDP ve IKYB temsilcileriyle görüşen Amerikalı albay ile de gündeme getirildiğini belirten Kadir, Amerikalı albayın, ülkenin başka bölgelerinde yapıldığı gibi, Kürt bölgelerinde de bir sivil savunma tugayı kurulması tavsiyesinde bulunduğunu, IKYB ve IKDP'nin peşmergelerinin oluşturacağı bu tugayın Erbil'de konuşlanacağını ve Amerikan kuvvetleri tarafından eğitileceğini söyledi. 
     Kadir, ''Kuzeydeki bu sivil savunma tugayının amacı kentlerin güvelik ve istikrarını sağlamak ve yeni Irak ordusuna başlangıç teşkil etmek olacak'' dedi. 
     Bu arada, Irak'ta yayımlanan El Mutemer gazetesi, bin kadar peşmergenin Irak'ın 4. Sivil Savunma Kolordusu'na katılacağını, Süleymaniye kentinde askeri eğitimlerini sürdüren peşmergelerin yanı sıra kadınlardan oluşan küçük bir birliğin de askeri eğitim gördüğünü yazdı. 
     Haberde, askeri eğitime tabi tutulanların, iç güvenliği ve sınırları korumak için kuzey bölgesinde Amerikan kuvvetleriyle birlikte faaliyette bulunacakları belirtildi. 
     
</TEXT>
</DOC>
