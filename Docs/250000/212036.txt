<DOC>
<DOCNO> 212036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur30.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekir Kumbul'a ceza ve erteleme... 
</HEADLINE>
<TEXT>

     Yargıtay 4. Ceza Dairesi, Antalya Büyükşehir Belediye Başkanı Bekir Kumbul'u görevi kötüye kullanma suçundan hapis cezasına çarptırdı. Hapis cezası, para cezasına çevrilerek, ertelendi. 
     Yargıtay 4. Ceza Dairesi'nde görülen duruşmaya, sanık Kumbul ile avukatı Abdülkadir Beyazıt katıldı. 
     Duruşmada, Yargıtay Ceza Genel Kurulu'nun bozma ilamı okundu. 
     Avukat Beyazıt, dairenin beraat kararında direnmesini ve müvekkilinin beraatını istedi. 
     4. Ceza Dairesi Başkanı Birol Kızıltan, Genel Kurul'un bozma kararına uyulmasına karar verildiğini bildirdi. 
     Sanık Kumbul, asıl mesleğinin doktorluk olduğunu, çevresine şifa dağıtırken bu göreve seçildiğini ifade ederek, ''Kamuda 30 yılımı doldurdum. İlk defa Belediye Başkanlığı görev süremde mahkeme kapılarına geldim. Bunlar da yaşanacakmış'' dedi. 
     Yargı kararlarına sonsuz saygı duyduğunu belirten Kumbul, ''Bilerek kamu zararını düşünemem. Dürüst başkan olarak anılmak istiyorum. Yemedim, yedirmedim. Ne başkalarına haksız menfaat sağladım, ne de kendime'' diye konuştu. 
     Kararı açıklayan Mahkeme Başkanı Kızıltan, Kumbul'un Türk Ceza Kanunu'nun TCK ''görevi kötüye kullanma'' suçunu düzenleyen 240. maddesi uyarınca 6 ay hapis, 91 milyon lira ağır para ve 3 ay memuriyetten men cezasına çarptırıldığını bildirdi. 
     TCK'nın artırım ve takdir azaltıcı maddelerinin dikkate alındığını, sonuç olarak verilen hapis cezasının 2 milyon 350 bin liraya çevrildiğini belirten Kızıltan, para cezası toplanarak, toplam 621 milyon 75 bin lira ağır para cezası ve 2 ay 27 gün memuriyetten yoksun kılınma cezası verildiğini söyledi. 
     Verilen para cezasının 10 eşit taksitte ödenmesine de hükmedildiğini bildiren Kızıltan, sanığın geçmişteki hali, kişiliği ve suç işleme eğilimi gözetilerek verilen cezaların ertelendiğini kaydetti. 
     
     SÜREÇ 
     Yargıtay Cumhuriyet Başsavcılığı'nca hazırlanan iddianamede, Kumbul'un, Antalya Büyükşehir Belediyesi Meclis ve Antalya Su ve Kanalizasyon İdaresi Genel Kurulu ASAT üyesi İbrahim Ünal'a verilen ihaleleri onaylayarak görevini kötüyü kullandığını ileri sürülüyordu. Kumbul'un, TCK'nın ''görevi kötüyü kullanma'' filini düzenleyen 240. maddesine göre 1 yıldan 3 yıla kadar hapis cezasına çarptırılması isteniyordu. 
     Yargıtay 4. Ceza Dairesi ilk kararında Kumbul'un beraatine karar vermiş, temyiz istemini görüşen Yargıtay Ceza Genel Kurulu, beraat kararını bozmuştu. 
     
</TEXT>
</DOC>
