<DOC>
<DOCNO> 236587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/siyaset/siy06.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükseköğretimi bölen görüşme 
</HEADLINE>
<TEXT>


Teziç'in bilgisi dışında, Alkış ve yedi rektörün Erdoğan'la görüşmesi bölünmeye neden oldu 

BAHAR ATAKAN Ankara 


Üniversitelerarası Kurul ÜAK Başkanı Ayhan Alkış ve yedi rektörün Başbakan Recep Tayyip Erdoğan'la görüşmesi yükseköğretim camiasını böldü. Bazı rektörlerin bugünkü Olağanüstü Rektörler Komitesi'nde "Erdoğan'a giden ekibin nasıl oluşturulduğunu" soracağı öğrenildi. 
Rektörler Erdoğan'la görüşmede, üniversitelerin demokratik ve uzun ömürlü yükseköğretim yasası talebiyle bütçe ve kadro sorunlarına ilişkin düşüncelerini anlattı. Rektörler, katsayıların eşitlenmesi yerine meslek lisesi öğrencilerine, bölümleriyle ilgili karşı alana gitmek istemeleri durumunda farklı katsayı uygulanmaması teklifinde bulundu. Erdoğan da buna olumlu baktığı yanıtını verdi. Ankara Üniversitesi Rektörü Nusret Aras'ın hükümete tepki olarak rektörleri, ÜAK'ı ve YÖK'ü istifaya çağırması gündeme gelirken, rektörlere "neden böyle bir açıklama yapıldığı" soruldu. Rektörler "Biz bir şey bilmediğimiz için bunları söylüyoruz" dedi. Aras, "Masaya oturulması gibi bir şeyi konuşmadık. Başbakan dinleyip not aldı" derken, ODTÜ Rektörü Ural Akbulut, "Başbakan'ın dört saat bizi dinlemesi iyi niyet göstergesiydi." diye konuştu. Rektörler, taslağı MEB ve ÜAK Alt Komisyonu'nun yeniden yazması durumunda farklı katsayıyı kaldıran tek maddelik yasanın Meclis'ten geçmesine sıcak bakacaklarını da kaydetti. 




</TEXT>
</DOC>
