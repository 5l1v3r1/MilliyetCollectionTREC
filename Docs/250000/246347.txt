<DOC>
<DOCNO> 246347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/aeko.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Transtrakya hattına Moskova vetosu 
</HEADLINE>
<TEXT>


Petrol taşımacılığında Boğazlar'ı by - pass etme çalışmasına giren Rusya alternatif olarak yedi güzerg h belirledi. Kıyıköy - İbrice Transtrakya hattı destek bulmadı 

Cenk Başlamış Moskova 

Türkiye'nin Boğazlar'dan geçen tankerlere uyguladığı kısıtlamalara tepki göstererek alternatif petrol güzerg hı aramaya başlayan Moskova, Transtrakya hattını desteklemedi. Başbakan Mihail Fradkov'un 15 Haziran'a kadar Rus petrolünün hangi farklı yollardan taşınabileceği konusunda seçenekler belirlenmesi talimatının ardından dün Moskova'da konuyla ilgili bir toplantı yapıldı. 
Enerji Bakanlığı'ndaki toplantıya Rusya'nın boru hatlarından sorumlu kuruluşu Transneft'in yanı sıra Rusya'nın petrol devleri Lukoil, Yukos, Rosneft, Tatneft, TNK - BP ve Surneftgaz'ın temsilcileri katıldı. Edinilen bilgilere göre, toplantıda Boğazlar'ı by - pass edecek yedi güzerg h değerlendirildi. Toplantıya katılanlar, Transneft'in önerdiği Kıyıköy - İbrice Transtrakya hattını desteklemedi. İtiraza gerekçe olarak, 900 milyon dolar değerindeki projede Transneft'in payının bulunmaması ve bu hattan taşımanın Boğazlar yoluna göre daha pahalı olması gösterildi. Transtrakya'nın veto edilmesine karşın petrolün Türkiye ile işbirliği içinde taşınması olasılığı tümüyle rafa kaldırılmadı ve yine Transneft'in önerdiği Ereğli - İzmit - Aliağa hattı da değerlendirildi. 

En çok Ruslar geçiyor 
Toplantıda yapılan konuşmalarda Rusya'nın yılda toplam 200 milyon ton petrol ihraç ettiği, geçen yıl İstanbul ve Çanakkale Boğazları üzerinden toplam 80 milyon ton petrol taşındığı, bunun 62 milyon tonunun Rus şirketlerine ait olduğu belirtildi. 
Petrol şirketlerinin temsilcileri ayrıca, Rusya'nın Sovyet döneminden kalan boru hatlarının yılda 120 - 130 milyon ton kapasiteye sahip olduğunu, bu nedenle yeni boru hatları kurulması gerektiğini söyledi. 
Boğazları "by - pass" edecek güzerg hlar içinde en çok tartışma Burgaz - İskenderiye, Kıyıköy - İbrice ve Ereğli - İzmit - Aliağa projeleri üzerinde oldu. Kuzey yönünde ise, Usinsk - İndigi alternatif güzerg hı destek buldu. Toplantının sonunda Enerji Bakanlığı, Transneft ve petrol şirketlerinin katılımıyla çalışma grubu oluşturularak tartışılan hatların maliyetinin belirlenmesi kararlaştırıldı. 
Rusya, Boğazlar'dan geçişte uygulanan yeni kurallar nedeniyle tankerlerinin uzun süre beklemek zorunda kaldığını ve maddi zarara uğradığını savunuyor. 


</TEXT>
</DOC>
