<DOC>
<DOCNO> 200421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur06.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Atalay Türkiye'de yoksullaşma süreci durdu 
</HEADLINE>
<TEXT>

     Devlet Bakanı Beşir Atalay, Türkiye'de son dönemde yaşanılan düşük enflasyonlu piyasa koşullarıyla birlikte yoksullaşma sürecinin durduğunu bildirdi. 
     Atalay, CHP Antalya Milletvekili Osman Kaptan'ın TBMM Plan ve Bütçe Komisyonu'nda DİE'nin çalışmaları ile ilgili yönelttiği sorulara yazılı yanıt verdi. 
     
     ENFLASYON VE İŞSİZLİK İKİLEMİ 
     Beşir Atalay, ''Enflasyon düşüyor ama yoksulluk ve işsizlik artıyor. Bu durumu nasıl açıklıyorsunuz '' sorusuna karşılık, ''Ekonomi kuramları arasında kabul gören bir yaklaşım, enflasyon rakamlarının düşürülmesinin işsizlik oranını artırma sonucu doğurabileceği yönündedir. Bu nedenle enflasyonun düşüş sürecine girmesiyle işsizlik oranının artması arasında bir çelişki gözükmemektedir'' görüşünü dile getirdi. 
     Bakan Atalay, Türkiye'de yaşanan yoksullaşma eğiliminin daha çok ekonomik kriz dönemlerinde yoğunlaştığını dile getirdiği yazılı yanıtında, ''Son dönemde yaşanılan düşük enflasyonlu piyasa koşullarıyla birlikte en azından yoksullaşma sürecinin durduğu düşünülebilir'' ifadesini kullandı. 
     
     ''100 BİN FİYATLA ENFLASYON RAKAMI BELİRLENİYOR'' 
     Devlet Bakanı Atalay, CHP'li Kaptan'ın ''Ekonomi iyiye gidiyor görüntüsü gerçek hayata ne zaman yansıyacak '' sorusunu yanıtlarken de DİE'nin TÜFE rakamlarını halkın yoğun olarak alış-veriş yaptığı işyerlerinden derlediği fiyatlarla hesapladığını bildirdi. Bu çerçevede, Türkiye genelinde 13 bin 44 işyeri ve konuttan ayda iki kez derlenen yaklaşık 100 bin fiyatla enflasyon rakamının belirlendiğini ifade eden Bakan Atalay, ''Bu açıklamadan da anlaşılacağı üzere, açıklanan enflasyon rakamı piyasada oluşan fiyatlarla hesaplanmakta olup gerçek hayatı yansıtır niteliktedir. Enflasyonun düşmesinin bireyler tarafından algılanmasında bir gecikme etkisi olabilir. Her birey aldığı sınırlı malların fiyatlarındaki değişimin enflasyon olduğunu düşünme eğilimindedir. Halbuki enflasyon her ay 411 malın fiyatının ortalama olarak seyrini ifade etmektedir'' dedi. 
     
     OCAK 2005'TE YENİ ENDEKS 
     Bakan Atalay, ''Enflasyon konusunda 1994 yılında belirlenen sepet kullanılıyor. Yeni sepet ne zaman belirlenecek '' sorusunu yanıt verirken de enflasyonun tespitinde kullanılan mal ve hizmetlerin yeniden belirleneceğini ifade etti. Atalay, şunları kaydetti 
     ''DİE, geçen süreç içinde hane halkının tüketim kalıplarında meydana gelen olası değişimleri ölçmek ve tüketime konu olan mal ve hizmetleri belirlemek amacıyla 2003 yılının tamamını kapsayan bir dönemde Hanehalkı Bütçe Anketi çalışması yürütmektedir. Anket sonuçları değerlendirilerek 2003 temel yıllı olarak kurulacak TÜFE'nin kapsamında yer alan alacak mal ve hizmetler belirlenecektir. Aynı şekilde TEFE de 2003 temel yıllı olarak kurulacak ve üretici sektörlerde oluşan fiyat hareketleri güncel bir yapıda izlenecektir. 2003 temel yıllı TEFE ve TÜFE rakamları Ocak 2005 yılından itibaren kamuoyuna duyurulacaktır.'' 
     
</TEXT>
</DOC>
