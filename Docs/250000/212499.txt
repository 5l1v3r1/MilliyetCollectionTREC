<DOC>
<DOCNO> 212499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/spo02.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk'a özel 
</HEADLINE>
<TEXT>

   Teknik Direktör Christoph Daum, sürpriz bir şekilde Hollandalı golcüyü dünkü antrenmana çıkarmadı. Van Hooijdonk ile çalışma öncesi görüşen Alman hoca, "Sana çok iş düşecek. O yüzden biraz dinlen" dedi 
      YUSUF KOBAL 

   
   Aurelio sevinci 
   LİGDE lider Beşiktaş'a yaklaşan, Türkiye Kupası'nda çeyrek finale adını yazdıran Fenerbahçe, Trabzonspor maçını da hasarsız atlatmanın planlarını yapıyor. Samsunspor karşısında adalesinden sakatlanan Aurelio'nun dün yapılan son çalışmaya katılması teknik heyetin yüzünü güldürürken, Brezilyalı oyuncunun bugünkü kritik maçta ilk onbirde yer alması bekleniyor. 
   
   Kart uyarısı 
   ŞÜKRÜ Saracoğlu Stadı'ndaki son antrenmanı basına kapayan, Fener TV'ye bile çekim yaptırmayan Teknik Direktör Daum, sürpriz bir şekilde Van Hooijdonk'u idmana çıkarmadı. Hollandalı golcü ile kısa bir görüşme yapan Alman hocanın, "Trabzonspor karşısında sana çok iş düşecek. O yüzden biraz dinlenmeni istiyorum" dediği öğrenildi. Daum, Hooijdonk'u kart görmemesi konusunda da uyardı. 
   
   Mehmet şov yaptı 
   TAKTİK çalışmada Nobre ile forvette görev alan Mehmet Yozgatlı ise adeta şov yaptı, Daum'dan tam not aldı. Üç gol atarak hazır olduğunu gösteren genç oyuncunun ikinci yarıda forma giymesi bekleniyor. Bu arada Sarı - Lacivertli taraftarların Trabzonspor maçına büyük ilgi gösterdiği ve tüm biletlerin tükendiği belirtildi. Yönetim yine rekor hasılat bekliyor. 
   
   Karar günü 16 Şubat    Adaylık zirvesi 
   SARI-Lacivertli kulüpte yaklaşan kongre öncesi Sadettin Saran'ın kurmayları Tahir Kıran ve Yüksel Çağlar dün muhalefet liderleri ile bir araya geldi. Çağlar'ın restaurantında gerçekleşen toplantıya Kadıköy Grubu lideri Kazım Bayülken, Altyapı Derneği Başkanı Burak Karabacak, Birleşik Fenerbahçeliler Vakfı Başkanı Aziz Yılmaz ve Fenerbahçe 2000 Derneği Başkanı Şevket Yılmaz davet edildi. Toplantıda Saran ve ekibi gruplardan tam destek aldı. 
   
   Divan'ı bekliyor 
   SADETTİN Saran'dan 7 Şubat'ta yapılacak Yüksek Divan Kurulu seçimlerini beklemesi istendi. Saran toplantı sonrası yaptığı açıklamada, "Hepimizin amacı, Fenerbahçe'yi bir dünya markası haline getirmek. Başarılı olmak için adımlarımızı dikkatli, amaca yönelik ve planlı bir şekilde atmalıyız. Çok yararlı bir çalışma oldu. Bundan sonra diğer üyelerin ve taraftarın da görüşünü araştıracağım. 16 Şubat'ta düşüncelerimizi camiaya aktaracağız" dedi. 
   
   Tanıtım atağı    YÖNETİM, Trabzonspor ile oynanacak lig karşılaşmasında taraftarlarına, halka arzla ilgili ciddi bir tanıtım organizasyonu hazırladı. Deniz Yatırım ve Denizbank maç esnasında beş noktada seyircileri konu hakkında bilgilendirecek, uygulanacak yöntemi anlatacak. Hisse senedi almak isteyen taraftarlara hesap açma fırsatı tanınacak. Standların maraton ve numaralı tribün ile 1 ve 2. loca katlarına kurulacağı belirtildi. 
   
   Aidat yoğunluğu    FENERBAHÇE Kulübü dün akşam saat 19.00'a dek aidat yatırmak isteyen üyelerin akınına uğradı. Mart ayı başında yapılacak olan Olağan Genel Kurul'da oy kullanmayı planlayan kongre üyelerinden yaklaşık on bininin 50 milyon lira tutarındaki aidatlarını ödediği öğrenildi. Bu sayının bankaların mesaiye açılacağı perşembe günü 11 bine ulaşacağı tahmin ediliyor. Kongrede de katılımın sekiz bin civarında olması bekleniyor. 
   
   
</TEXT>
</DOC>
