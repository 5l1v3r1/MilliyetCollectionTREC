<DOC>
<DOCNO> 218221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun23.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Traykovski ve 7 yolcunun cesetleri bulundu 
</HEADLINE>
<TEXT>

     Bosna'da dün düşen uçağın enkazına ulaşan kurtarma ekipleri, Makedonya Cumhurbaşkanı Boris Traykovski ile diğer 8 kişinin cesetlerini buldular. 
     Kurtarma ekibi yetkilisi Mirsad Teskeredziç, kazadan kurtulan olmadığını ve cesetlerin uçak enkazında bulunduğunu söyledi. 
     Teskeredziç, cesetlerin yanmış halde olduklarını kaydetti. 
     İsmi açıklanmayan bir hükümet yetkilisi de ''Bölgede çalışan ekipten alınan resmi olmayan bilgilere göre 9 ceset de bulundu. Bilginin resmen doğrulanmasını bekliyoruz'' dedi. 
     Makedonya hükümet sözcüsü Saso Colakovski, uçağın düştüğü bölgeye gelen 20 kişilik Makedonya ekibinin, 9 cesedin bulunduğu bilgisini ilettiğini söylemişti. 
     Makedon yetkililerin, bilginin doğrulanmasının ardından basın toplantısı düzenlemeleri bekleniyor. 
     Traykovski'yi taşıyan uçak, Üsküp-Mostar uçuşunu yaptığı sırada kötü hava şartları sonucu dün Mostar yakınlarında düşmüştü. Uçakta, Traykovski ile 2 kişilik mürettebat ve 6 cumhurbaşkanlığı çalışanı bulunuyordu. 
     
</TEXT>
</DOC>
