<DOC>
<DOCNO> 238653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur16.html </URL>
<DATE> 2004/05/09/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Erdoğan, Anneler Günü'nü kutladı... 
</HEADLINE>
<TEXT>

     Başbakan Recep Tayyip Erdoğan, bütün annelere sevgi ve saygı duyduğunu ifade ederek, ''Onların çektikleri çilelerin, bizim için verdikleri emeğin bedeli yoktur'' dedi. 
     Erdoğan, İstanbul Büyükşehir Belediyesi Fethi Paşa Korusu Tesisleri'nde Atina Belediye Başkanı Dora Vakoyannis ve konuklarına verdiği yemeğin çıkışında gazetecilerin Anneler Günü'ne ilişkin sorularını yanıtladı. Başbakan Erdoğan, ''Anneler bizim her şeyimiz. Varlık sebebimiz. Fakat annelerimizi senede bir gün hatırlamayı bir zafiyet olarak görüyorum. Fakat bir zafiyet olarak da olsa bugün, uluslararası bir nitelik arzetmek sebebiyle bizim için anlamlı'' diye konuştu. 
     Kendi annesini görmediği ve sesini duymadığı zaman farklı bir haleti ruhiye içine girdiğini ve her hafta sonu İstanbul'a gelerek onu görmeyi düşlediğini ifade eden Erdoğan, şöyle dedi 
     ''Ben anneciğimi çok seviyorum. Bütün annelere sevgim ve saygım çok ama çok fazla. Onlar bizim için çok çile çektiler, çekiyorlar. Ve onların çektikleri çilelerin ve bizim için verdikleri emeğin bedeli yoktur. Dolayısıyla annelere tüm evlatların çok büyük saygısının, çok büyük borcunun olduğuna inanıyorum.'' Anneler Günü'nün gelecek için de aydınlık vesilesi olmasını dileyen Erdoğan, terkedilmiş annelerin olmadığı bir dünya için çalışmak gerektiğini söyledi. Başbakan Erdoğan, ''Siz bugün annenizi gördünüz mü '' sorusu üzerine, ''bu sabah beraberdim'' yanıtını verdi. 
     Başbakan Erdoğan Atina Belediye Başkanı Dora Vakoyannis'i uğurlarken Anneler Günü'nü de kutladı. 
     
</TEXT>
</DOC>
