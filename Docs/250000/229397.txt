<DOC>
<DOCNO> 229397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur21.html </URL>
<DATE> 2004/04/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Prisma'nın kurucuları için açılan "dolandırıcılık" davası başladı 
</HEADLINE>
<TEXT>

     ''Kişilik geliştirme seminerleri'' düzenleyen ''Prisma'' adlı yapılanmanın sorumluları oldukları öne sürülen Ceri Behar ve İsrael Berkowicz hakkında ''dolandırıcılık'' suçundan açılan davanın görülmesine başlandı. 
     Şişli 9. Asliye Ceza Mahkemesi'ndeki duruşmaya, tutuksuz sanıklar Behar ve Berkowicz katıldı. 
     Kimlik tespitlerinin ardından ifadesi alınan Ceri Behar, merkezi yurtdışında bulunan şirketin Türkiye ve dünyanın birçok ülkesinde seminerler verdiğini söyledi. 
     Şirketin ortağı ve yöneticisi olmadığını savunan Behar, ''Ücret karşılığında yardımcı eğitmen olarak çalışmalara katılıyorum. Seminerde anlatılanların temeli felsefedir. İnsan ilişkilerini geliştirmek, bozulan kişilikleri tamir etmek, farklı bakış açıları sağlamak için bu semenir verilmektedir'' dedi. 
     Seminerlere yüzlerce insanın katıldığını anlatan Behar, katılımcıların yüksek eğitimli olduğunu, seminerlerin bir kısmına katılan Elizabeth Soydinç dışında herhangi bir kimsenin itirazı olmadığını söyledi. 
     Soydinç'in, yatırdığı para ile ilgili icra takibi başlattığını kaydeden Behar, bu paranın da icra dairesine yatırıldığını belirtti. 
     Hollanda, İngiltere ve İsrail'deki seminerlere katıldığını ve eğitim aldığını kaydeden Beher, 3 yıldır Türkiye'de yapılan seminerlerin 1960'lı yıllarda ABD'de başladığını ve halen yurtdışında devam ettiğini anlattı. 
     Beher, seminerleri vermek için herhangi bir makamdan izin alınmasına gerek olmadığını da sözlerine ekledi. 
     
     SANIK BERKOWICZ 
     Tercüman aracılığıyla ifadesi alınan sanık İsrael Berkowicz de, 2002 yılında kurulan ve merkezi Virgin Adaları'nda bulunan şirketin yurtdışı ortaklarından olduğunu belirterek, şirkette eğitmenlik de yaptığını söyledi. 
     Seminer vermek için yasal bir engel bulunmadığını öne süren Berkowicz, ''70-80 seminer verdik. Yaklaşık 2 bin 200 kişi bu seminerlere katıldı. Sadece 5 kişi, seminerlerden hiçbir şey alamadıklarını belirttiler, paralarını iade ettik. Şikayet sadece Soydinç'ten geldi'' diye konuştu. 
     Duruşma, şikayetçi ve tanıkların dinlenmesi amacıyla ertelendi. 
     Bu arada Ceri Behar'ın koruması, duruşma sonrası görüntü almaya çalışan basın mensuplarını engelleyerek, fotoğraf makinelerinin hasar görmesine neden oldu. 
     
     İDDİANAMEDEN 
     Şişli Cumhuriyet Başsavcılığı'nca hazırlanan iddianamede, müşteki Elizabeth Soydinç'in müracaatıyla yapılan inceleme sonucu, sanıkların, henüz yakalanamadıkları ve açık kimlikleri tespit edilemediği için hazırlık soruşturması dosyaları ayrılan Yossi Mutsafi ve Tchia Altar'la birlikte ''Prisma'' adını verdikleri yapılanma ile ''kişilik geliştirme seminerleri düzenledikleri'' belirtiliyor. 
     Sanıkların internet ortamında ilanlar verdikleri ve reklam yaptıkları anlatılan iddianamede, katılım bedeli olarak 390 ABD Doları alınan toplantılara, toplumun değişik kesimlerinden birçok kişinin katıldığı kaydediliyor. 
     Müşteki Elizabeth Soydinç'in de belirtilen ücreti ödeyerek seminerlere katıldığı anlatılan iddianamede, Soydinç'in daha sonra ''yapılan işlemin para tuzağından ibaret olduğu ve bir hizmet verilmediği, kendisine bir yarar sağlamayacağını düşünüp kurstan ayrılmak istediği ve dolandırıldığı'' iddiasıyla şikayetçi olduğu öne sürülüyor. 
     İddianamede, Ceri Behar ve İsrael Berkowicz'in, TCK'nın 503. maddesinde öngörülen ''dolandırıcılık'' suçundan 3'er yıla kadar hapis ve sağladıkları menfatin bir misli ağır para cezasına çarptırılmaları isteniyor. 
     
</TEXT>
</DOC>
