<DOC>
<DOCNO> 248706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko28.html </URL>
<DATE> 2004/06/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Abank Yönetim Kurulu Başkanı Özilhan Sanayicilerle iç içe çalışıyoruz 
</HEADLINE>
<TEXT>

     Türkiye Sanayici ve İşadamları Derneği TÜSİAD Eski Başkanı ve Alternatifbank Yönetim Kurulu Başkanı Tuncay Özilhan, kurumsal bankacılığa önem verdiklerini, sanayicilerle iç içe çalıştıklarını söyledi. 
     Özilhan, beraberinde Genel Müdür Murat Arı ile birlikte Gaziantep Sanayi Odası GSO Başkanı Nejat Koçer ve Yönetim Kurulu Üyelerini ziyaret edip bir süre görüştü. 
     Özilhan, ziyaret sırasında Gaziantep sanayisi ile A Bank'ın sanayicilere yönelik çalışmaları hakkında bilgi alışverişinde bulundu. Özilhan, ziyaret sırasında yaptığı konuşmada, A Bank'ın kurumsal bankacılığa önem verdiğini, her zaman sanayicilerle iç içe çalıştığını ifade etti. 
     GSO Başkanı Nejat Koçer ise Özilhan'a Gaziantep sanayisi hakkında bilgi verirken, Gaziantep sanayicilerine yapmış olduğu finansman desteği konusunda teşekkür etti. 
     Özilhan, ziyaret sırasında, gazetecilerin AB üyeliği, terör, Teşvik Yasası'na ilişkin soruları üzerine ise şunları söyledi 
     ''Türkiye'nin, Avrupa Birliği'ne AB tam üye olabilmek için yaptığı çalışmalar devam ediyor. Bu süreçte, 2004 yılının olumlu bir yıl olduğunu düşünüyorum. 2004 yılında, Kopenhag Kriterleri ile ilgili olarak çok önemli değişiklikler yapıldı. Türkiye, tam üyelik için yoğun bir çalışma içerisinde olmalıdır. AB konusunda, olumlu gelişmeler olmasına karşın gerekli olan yapısal değişikliklerin de hayata geçirilmesi gerekir. 
     Teşvik Yasası illerin kalkındırılması açısından gerekliydi. Şehirler arasındaki haksızlığın giderilmesi bakımından böyle bir yasaya gerek vardı. Ancak, çıkartılan bu yasanın biraz daha şekillendirilip, genişletilmesi gerekir. Son günlerde yeniden Güneydoğu Anadolu Bölgesi'nde gündeme gelen terör konusu ise ekonomik açıdan olumsuz bir durum yaratıyor. Geçmiş dönemde bu bölge, terörün nelere mal olduğunu gördü.'' Koçer, ziyaret sonrasında Tuncay Özilhan'a plaket verdi. 
     
</TEXT>
</DOC>
