<DOC>
<DOCNO> 230582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun27.html </URL>
<DATE> 2004/04/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
The Guardian 70 milyon kapımızda... 
</HEADLINE>
<TEXT>

     İngiltere'de yayımlanan The Guardian gazetesi, Türkiye'nin 70 milyon nüfusuyla AB'nin kapısında olduğuna dikkat çekerek, Başbakan Recep Tayyip Erdoğan'ı da adı tarihe geçecek bir mücadaleci kişilik olarak nitelendirdi. 
     Guardian yazarı Peter Preston, Kıbrıs'ta iki toplumun liderlerinin Annan planına karşı çıktıklarına dikkat çekerek, Rum tarafının referandumda planı kabul etmesi ihtimalinin iyice zayıflamış göründüğünü belirtti. Makalede, Kıbrıs'ın, adadaki iki toplum birleşmeden AB'ye girmesinin de sadece Kıbrıslıları etkileyen bir kriz boyutunda kalmayacağı ifade edildi. 
     Makalede, AK Parti hükümetinin daha önce alamadığı müzakere tarihini bu yıl alabilme umudu taşıdığı da belirtilerek, adada anlaşma olmaması ihtimalinin Türkiye'nin üyelik şansını iyice zayıflatacağı öne sürüldü. Makalede, bu durumda Yunanistan ve Rum Kesiminin bir araya gelerek, AB içindeki dengeleri, veto silahını kullanarak değiştirebileceği ifade edildi. 
     Rum Yönetimi lideri Tasos Papadopoulos'un ''Türk tarafına güvenilemeyeceğini'' söylediğini hatırlatan Preston, aksine Türklerin verdikleri bütün sözleri tuttuğunu vurguladı. 
     Yazar, Türklerin, sözünü tutmayıp, karşısındakine zor seçenekler dayatanların ve samimiyetsizliği ilke edinmişlerin yarattığı bir birliğe katılmaya çalıştıklarını belirtti. Yazar, ''Irak'a bakın. Orada istediğimiz, batının demokratik değerlerinin sembolü durumunda bir İslam ülkesi yaratmaktı. Başbakan Erdoğan ise bu yolu çoktan katetti. O tarihe imzasını atacak düzeyde mücadeleci bir kişilik. Eğer onu hayal kırıklığına uğratırsak kendimizden utanmalıyız'' ifadesini kullandı. 
     
     SERDENGEÇTİ 

     Financial Times gazetesi de Merkez Bankası Başkanı Süreyya Serdengeçti ile yapılan mülakata yer verdi. Serdengeçti, enflasyonu gelecek yıl tek haneli rakamlara indirme hedefinin altını çizerken, bugüne kadar sergilenen büyük düşüşün başarı olduğunu ifade etti. 
     Enflasyonun düşürülmesinde hedefe ulaşılabilmesi için çabaların sürdüğünü belirten Serdengeçti, bunun için bir yıla ihtiyaç duyulduğunu anlattı. Serdengeçti, ''Şimdiden kutlama yapmak erken diyoruz'' dedi. 
     Serdengeçti, sürdürülebilir bir büyümenin yakalanması sürecine girilmiş olmasını da olumlu bir gelişme olarak niteledi. 
     
</TEXT>
</DOC>
