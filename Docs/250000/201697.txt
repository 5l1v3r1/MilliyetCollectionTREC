<DOC>
<DOCNO> 201697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur19.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda yerel seçimlerde işbirliği arayışı... 
</HEADLINE>
<TEXT>

     Yerel seçimlerde işbirliği arayışları çerçevesinde ÖDP, YTP, EMEP, SDP, DEHAP ve HAK-PAR il başkanları ile SHP il sekreteri Ankara'da biraraya geldi. 
     ÖDP Ankara il başkanı Hasan Tatar'ın düzenlediği sabah kahvaltısında biraraya gelen il başkanları, 28 Mart'ta yapılacak olan yerel seçimlere Ankara'da ortak bir adayla katılmaya yönelik görüş alışverişinde bulundular. 
     Toplantıya ev sahipliği yapan Hasan Tatar, toplantı öncesinde gazetecilere yaptığı açıklamada, çağrıda bulundukları partilerden DSP ve TKP'nin davete olumlu yanıt vermediklerini, CHP'nin ise olumlu yanıt vermesine karşın toplantıya katılmadığını belirtti. 
     Tatar, halkın isteği doğrultusunda Ankara'da ortak bir duruş sergilemek için çaba harcadıklarını belirterek, solun parçalı bir görüntüye sahip olmasının bu partilere destek veren vatandaşları rahatsız ettiğini kaydetti. 
     Hasan Tatar, Ankara'da ortak aday konusunda bir adım atılması durumunda bunun olumlu bir izlenim yaratacağını ve Türkiye genelinde bir işbirliğinin yolunun açılacağını söyledi. 
     Toplantıda söz alan diğer il başkanları da seçim işbirliği yapılmasının önemini vurgularken, SDP İl Başkanı Sema Kılıç, DEHAP İl Başkanı Mehmet Bozdağ ve Hak-Par il başkanı Şahin Ayaz, yerel yönetimin güçlendirilmesi ve ademi merkeziyetçi bir anlayışın zorunlu olduğunu kaydettiler. 
     Bir gazetecinin sol partilerin giderek oy kaybetmelerinin nedenine ilişkin sorusu üzerine il başkanları farklı değerlendirmelerde bulundular. DEHAP ve HAK-PAR il başkanları solun statükocu olduğu için oy kaybettiğini savunurken, EMEP ve SHP il başkanları buna karşı çıktılar. 
     
</TEXT>
</DOC>
