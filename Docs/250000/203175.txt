<DOC>
<DOCNO> 203175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun21.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gümüş rengi otoların trafik kazasına karışma riski daha düşük" 
</HEADLINE>
<TEXT>

     Yeni Zelandalı bilim adamları, gümüş rengi otomobillerin, başka renk otomobillere göre büyük trafik kazasına karışma riskinin daha düşük olduğunu ortaya çıkardı. 
     Auckland Üniversitesi bilim adamlarının 1998-1999 yıllarında bin araç ve sürücüsü üzerinde yaptıkları ve sonuçları British Medical Journal adlı tıp dergisinde yayımlanan araştırmada, gümüş rengi otomobillerde seyahat eden kişilerin ciddi yaralanma ve ölüm risklerinin de diğerlerine göre daha az olduğu kaydedildi. 
     Gümüş rengi otomobillerin ciddi kazaya karışması ihtimalinin beyaz otomobillere göre yüzde 50 daha az olduğunu öne süren araştırmacılar, kahverengi otomobillerin büyük kazaya karışma ihtimalinin ise diğer otomobillere göre çok daha yüksek olduğunu kaydetti. 
     İstatistiklere dayanan ve sürücülerin yaş, cinsiyet, emniyet kemeri kullanma oranı ile kazaların meydana geldiği yol ve hava şartları gibi unsurların da dikkate alındığı araştırmada elde edilen bulguların nedenleri bilinmiyor. 
     
</TEXT>
</DOC>
