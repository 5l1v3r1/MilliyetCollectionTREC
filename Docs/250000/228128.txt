<DOC>
<DOCNO> 228128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy04.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni 'Makarios' olmayacak 
</HEADLINE>
<TEXT>

      
   BM Genel Sekreteri Kofi Annan'ın, Kıbrıs'ta çözüm için hazırladığı nihai çözüm planının satır araları, Kıbrıslı Türk ve Rumların referandumda "evet" yanıtı vermesiyle Ada'da günlük yaşamın nasıl şekil alacağını da gösteriyor. 
   Bürgenstock'ta taraflara 29 Mart'ta sunulan taslak planın "temel hak ve özgürlükler" kısmında Maruni, Latin ve Ermenilerin yanı sıra Ada'daki Çingenelere de "azınlık" sıfatı verildi. 
   Taslakta, Çingenelerin dini ve kültürel haklarının korunacağı, federal Temsilciler Meclisi'nde en az bir temsilcilerinin bulunacağı belirtiliyordu. 
   "Kıbrıs Türk tarafında yeni bir ayrım yaratabileceği" gerekçesiyle eleştirilen maddedeki "Çingeneler", Bürgenstock'ta Türk ve KKTC heyetlerinin talebiyle, 31 Mart'ta sunulan nihai plandan çıkarıldı. Böylece Çingenelere tanınan "azınlık" statüsü sadece iki gün sürebildi. 
   Nihai planın satır aralarındaki çarpıcı maddelerden bazıları şunlar 
   Birleşik Kıbrıs Cumhuriyeti ve kurucu devletler laiktir. Din adamları siyaset yapamaz, kamu görevine atanamaz. Bu maddeyle, Rum Kesimi'nde büyük otorite sahibi olan kilise görevlilerinin siyasete atılmaları engelleniyor, "yeni Makarios'lar"ın önü kesiliyor. 
   Kurucu devletler, federal anayasada belirtilenin dışında istedikleri günü tatil ilan edebilir. Ada'da federal düzeyde dokuz tatil günü belirlendi. 
   
   
   
   
</TEXT>
</DOC>
