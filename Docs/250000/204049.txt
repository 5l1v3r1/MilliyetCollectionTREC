<DOC>
<DOCNO> 204049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko08.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet gayrimenkul zengini olacak 
</HEADLINE>
<TEXT>

   Kamu kuruluşlarına tanınan, 'vergi borcunu taşınmazlarını Hazine'ye devrederek ödeme' olanağından zor durumdaki şirketler de yararlanabilecek 
   ANKARA Milliyet 
   
   TBMM Genel Kurulu'nda, 2004 Mali Yılı Bütçe Yasa Tasarısı'nın 45. maddesinde yapılan bir değişiklikle, ödeme güçlüğü içindeki kamu kurumlarına tanınan "taşınmazlarını vergi borçlarına karşılık Hazine'ye devretme suretiyle ödeme" yöntemi, diğer mükellefleri de kapsayacak biçimde genişletildi. 
   AKP milletvekillerinin verdiği ve hükümetin de katıldığı değişiklik önergesi Genel Kurul'da kabul edildi. Değişikliğe göre, borcunu ödemede çok zor duruma düştüğü inceleme raporu ile tespit edilen ve Maliye Bakanlığı'na bağlı vergi dairelerine 6183 Sayılı Yasa kapsamına giren borcu bulunan mükelleflerin taşınmazları, borçlarına karşılık hazineye devredilebilecek. Bu maddenin uygulanmasına ilişkin usul ve esaslar Maliye Bakanlığı'nca belirlenecek. 
   Önergenin gerekçesinde şöyle denildi 
   "Bu madde ile, bazı kamu kurumlarının ödeme güçlüğü içinde olmaları nedeniyle, taşınmazlarını borçlarına karşılık hazineye devretmek suretiyle ödeme yöntemi getirilmiştir. Ülkemizde son yıllarda yaşanan ekonomik kriz nedeniyle borçlarını ödemekte çok zor duruma düşen diğer mükelleflerin borçlarının tahsiline imk n sağlamak, genel ve katma bütçeli idarelerin ihtiyaçları olan taşınmazları da temin etmek amacıyla, takas suretiyle borcun tasfiyesine yönelik bir düzenleme önerilmektedir." 
   
   
</TEXT>
</DOC>
