<DOC>
<DOCNO> 228739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo43.html </URL>
<DATE> 2004/04/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bilgili Canaydın'a, özür dilediği için teşekkür ederim... 
</HEADLINE>
<TEXT>

     Beşiktaş Kulübü Başkanı Serdar Bilgili, Galatasaray Kulübü Başkanı Özhan Canaydın'ın, dün Atatürk Olimpiyat Stadı'nda kendisine yönelik yapılan sözlü saldırı nedeniyle özür dilediği için teşekkür ettiğini söyledi. 
     Bilgili, Akaretler'deki kulüp binasında gerçekleştirilen yönetim kurulu toplantısı sonrası basın mensuplarına yaptığı açıklamalarda, dünkü olayı basit bir sözlü saldırı olarak algılamanın Türk futbolu açısından tehlikeli olacağını belirterek, ''Orada sadece şeref tribününe girme yetkisi olan Galatasaraylılar vardı. Bu sözlü saldırı da onlardan geldi. Eğer polis olmasaydı fiili saldırı da olabilirdi. Ayrıca ikinci başkanımıza da şeref tribünündeyken suratına para atıldı. Bunlar hoş şeyler değil'' diye konuştu. 
     Dünkü maç için hakem hatalarının gündeme geldiğini hatırlatan Bilgili, şunları söyledi 
     ''Hakem hatalarından yıllardır en çok canı yanmış kulüp Beşiktaş'tır. Biz bu hatalar nedeniyle çok şampiyonluk kaybettik. Sezonun ikinci yarısında da 3-4 maçta hakem hataları nedeniyle şampiyonluk yarışında yara alan kulüp Beşiktaş olmuştur. Dünkü maçın hakeminin iyi bir yönetim gösterdiğini iddia etmek doğru değildir. Ancak dün hem Beşiktaş lehine, hem de aleyhine kararlar verilmiştir. Ali Aydın'ın kötü niyetli olduğunu düşünmüyorum. Sonuçta iki tarafa da hata yapıldı. Ancak kamuoyunda sadece Beşiktaş lehine hatalar yapılmış gibi gösteriliyor. Bu da doğru değil.'' 
     
     ERGÜN GÜRSOY'A TEPKİ 
     Başkan Bilgili, dünkü maçın ardından yaptığı açıklamalar nedeniyle Galatasaray Kulübü İkinci Başkanı ve Futbol Şube Sorumlusu Ergün Gürsoy'a da tepki gösterdi. 
     Derbi maçtaki esas vahim olayın Gürsoy'un karşılaşma sonrası yaptığı açıklamalar olduğunu vurgulayan Bilgili, ''Sayın Gürsoy, sanki Trabzonspor ile Fenerbahçe'nin vekaletlerini almış gibi haklarının yenildiğini söylüyor. Buna anlam veremedim. Bu açıklamalar önümüzdeki 6 maçı maniple etmek için söylenmiştir'' şeklinde konuştu. 
     İlk kez bir yöneticinin basın yoluyla hakemi tehdit ettiğine rastladığını ifade eden Serdar Bilgili, ''Gürsoy, basın kanalıyla 'Kurullar ceza vermezse hakeme biz ceza veririz' demiştir. Bu sadece hakeme değil, federasyona ve Merkez Hakem Kurulu'na da bir tehdittir ve kalan 6 maçı maniple etme yönündedir'' dedi. 
     Bilgili, ligin bu hakemlerle biteceğini ve yöneticilerin verecekleri demeçlerde çok daha dikkatli olmaları gerektiğini de söyledi. 
     Ayrıca Bilgili, dün geçirdiği trafik kazası nedeniyle vefat eden Konyaspor Teknik Direktörü Tevfik Lav'ın üzüntüsünü yaşadıklarını, ailesine, Türk spor camiasına ve Konyaspor'a başsağlığı dilediğini sözlerine ekledi. 
     
</TEXT>
</DOC>
