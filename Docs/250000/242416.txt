<DOC>
<DOCNO> 242416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo16.html </URL>
<DATE> 2004/05/24/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İspanyol basını Real Madrid komedisi bitti... 
</HEADLINE>
<TEXT>

     İspanya'nın yıldızlar topluluğundan oluşan Real Madrid takımı ligin son haftasında kendi sahasında oynadığı maçta Real Sociedad'a 4-1 yenilerek, üst üste 5. mağlubiyet ile sezonu kapattı. 
     Tarihinin en kötü sezonunu geçiren Real Madrid için ''komedi bitti'' ifadesini kullanan İspanyol gazeteleri, hiçbir kupa kazanamayan mor beyazlıların La Liga'yı 4. sırada tamamlayarak gelecek sezon Şampiyonlar Ligi'nde ön eleme maçı oynayacaklarını hatırlattılar. Gazeteler, yarım saatte 3 gol yiyen ve çok kötü oynayan Real Madrid'i sert dille eleştirirken, futbolcuların soyunma odasında ''Bir kabus oldu'' diye konuştukları belirtildi. 
     Ronaldo, basına demecinde ''Taraftarlar tamamiyle haklı. Oturup neler olduğu üzerine düşünmeliyiz. Çok fazla tatil yapma hakkımız yok'' diye konuştu. 
     Bu arada eleştiri oklarının bir numaralı hedefi olan teknik direktör Carlos Quieroz'un görevine bugün son verilip yerine Benfica'yı çalıştıran Jose Antonio Camacho'nun getirileceğinin açıklanması bekleniyor. Transferde hızlı davranarak Roma'dan Arjantinli Samuel'i bugün resmen renklerine bağlayacak Real Madrid, defansındaki Brezilyalı ünlü sol ayak Roberto Carlos'un kontratını uzatma meselesini ise henüz çözemedi. Son 8 yıldır Real Madrid formasını giyen Roberto Carlos, 20 gün içerisinde geleceğinin netleşeceğini söylerken, Carlos'un, takımı ile anlaşamaması halinde İngiltere'nin Chelsea takımına gidebileceği iddia ediliyor. 
     Öte yandan, La Liga'da Valencia'nın şampiyon olduğu 2003-2004 sezonu sonunda Valladolid, Celta Vigo ve Murcia küme düşen takımlar oldu. Gelecek sezon Şampiyonlar Ligi'ne İspanya'dan direkt olarak Valencia ve Barcelona takımları katılırken, Deportivo ve Real Madrid ön eleme maçları oynayacak. İspanya'yı UEFA Kupası'nda Athletico Bilbao, Sevilla ve Kral Kupası'nı kazanan Real Zaragoza, İntertoto'da da Atletico Madrid ve Villarreal temsil edecek. 
     
</TEXT>
</DOC>
