<DOC>
<DOCNO> 242973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy05.html </URL>
<DATE> 2004/05/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
MHP, 19 katlı yeni genel merkezine taşınıyor... 
</HEADLINE>
<TEXT>

     MHP, yeni genel merkez binasına, 29 Mayıs Cumartesi günü taşınacak. 
     Temeli, 4 yıl önce atılan Balgat Ceyhun Atuf Kansu Caddesi'ndeki genel merkez binası, Genel Başkan Devlet Bahçeli tarafından açılacak. 
     Bahçeli'nin açılış konuşmasının ardından, konferans salonunda bina hakkında brifing verilecek. 
     Ahmet Vefik Alp'in mimarlığını yaptığı genel merkez binası, zemin altında 5, zemin üstünde 14 kattan oluşuyor. 
     Balgat'taki AR-GE ve Olgunlar Sokak'taki Kadın Kolları birimleri de yeni genel merkez binasına taşınıyor. 
     Üç bloktan meydana gelen binaya yukarıdan bakıldığında üç hilali çağrıştırıyor. M, H ve P olarak adlandırılan blokların yanı sıra genel başkanlık bloğu bulunuyor. 
     Genel başkanlık makamının zemin katına, makam aracı, giriş lobisine kadar asansörle yaklaşabiliyor. Bu bölümde, genel başkanlık makamı, bekleme ve başkanlık divanı salonları yer alıyor. 
     Genel merkez binasında ayrıca, 700 kişilik iki katlı konferans salonu, her katta toplantı salonu, 85 kişilik basın toplantı salonu, bilgi işlem merkezi, internet bürosu, foto film merkezi, kütüphane, 3 galeri, 2 cafe, mescit ve yaklaşık 250 oda bulunuyor. 
     Binanın üstünde ise bir helikopter pisti yer alıyor. Helikopter pistinin altında, restoran olarak planlanan bölüm ise işletilmek üzere kiraya verilecek. 
     Genel Merkez'i, ''kültür ve sanat merkezine dönüştürmeyi'' hedefleyen MHP, ayrıca buradan gelir elde etmeyi planlıyor. 
     
</TEXT>
</DOC>
