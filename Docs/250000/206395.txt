<DOC>
<DOCNO> 206395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo10.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya, transferde hız kesti 
</HEADLINE>
<TEXT>

     Konyaspor, yüksek fiyatları nedeniyle İstanbulsporlu Yordanov, Gaziantepsporlu Alper ve Almanya'nın FC Köln takımında oynayan Tomash isimli Çek stoper konusunda beklemeye çekildi. 
     Kulüp başkanı Mehmet Köseoğlu, transferi kampa çıkacakları güne dek tamamlamayı hedeflediklerini, ancak zorunlu olarak hız kesmek zorunda kaldıklarını kaydetti. 
     Stoper için teknik direktör Ziya Doğan'ın taleplerini gözönünde bulundurduklarını ve bu yönde araştırma yaptıklarını vurgulayan Köseoğlu, bu kapsamda İstanbulsporlu Yordanov, Gaziaptepsporlu Alper ve Almanya'nın FC Köln takımında oynayan Tomash isimli Çek stoper ile görüştüklerini hatırlattı. 
     Köseoğlu, görüşmelerde yüksek fiyatla karşılaştıklarını ve bu yüzden beklemeye çekildiklerini vurgulayarak, ''Maddi açıdan çok iyi değiliz. Bu nedenle aceleci olup, kaldıramayacağımız yükün altına girmek istemiyoruz. Önümüzdeki günlerde şartları olgunlaşan futbolcuyla anlaşabiliriz'' dedi. 
     Kaleci konusunu da kamp sonrasına ertelediklerini ifade eden Köseoğlu, ''Doğan, mevcut kalecilerle kampa gitme kararı aldı. Kamp süresi içinde bu konuda gerekli raporu bize verecek. Biz de gerek duyulması halinde ikinci yarı için kaleci düşüneceğiz'' diye konuştu. 
     
</TEXT>
</DOC>
