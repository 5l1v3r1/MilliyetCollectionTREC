<DOC>
<DOCNO> 236374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/aspo.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ERKEN TEŞHİS 1-0 
</HEADLINE>
<TEXT>


Siyah-Beyazlılar, küme düşen rakibi karşısında tel tel döküldü, çok az olan Şampiyonlar Ligi umutları da Ali Asım'ın golüyle 5 Ocak Stadı'na gömüldü 


90 dakika 

BİLAL MEŞE 

Lütfi Kırdar Salonu'nun koltukları tıklım - tıklım... Başkan adaylarının sayısal çokluğu inanılır gibi değil İlk kez böylesi başkan adayının çok olduğu bir kongre gördüm, şaşırdım Siz deyin üç, ben diyeyim beş... Ne çok meraklısı varmış da biz farkına varamamışız 
Hay Allah... Çok afedersiniz bir an için Adana 5 Ocak Stadı'nda olduğumuzu unutmuşuz, 30 Mayıs'taki olağan kongreye yelken açmışız, farkında değiliz 
Eee düşmeye görün, kimse sizi hatırlamaz, her maçınıza koşarak gelen kongre üyeleri ve yöneticiler sizi böyle yalnız bırakırlar 
Ne güzel söylemiş büyüklerimiz, "Düşenin dostu olmaz" diye... Bir zamanlar el üstünde tutulan Beşiktaş, Adana deplasmanında yalnızları oynuyor. Bir tek yönetici var o da Haşmet Bedii Kürüm, biraz da Sinan Engin... Son dakikada da Hüsnü Güreli... 
Takım da eksik geldi Adana'ya. Sakatı ve cezalısı çok Kartal, sahaya 16 kişiyle zorunlu iniş yapmış 
Şaka bir tarafa ama herkes maçı unutmuş, varsa yoksa Başkan Bilgili ve seçimler tartışılıyor. Sinan Engin bıraktı, ardından Feyyaz Uçar... 
Lucescu "tek" kaldı 
O da "gidici" ancak zamanı belli değil 
Başkan dönecek mi, yeni başkan mı seçilecek, takımın başına yeni teknik patron kim olacak Bu soruların yanıtlarını bırakalım, biz asıl işimize dönüp, Kartal'ın Adana'daki "formalite" maça dönelim, hiç olmazsa biz Kartal'ı "YALNIZ" bırakmayalım 
Biri "zirveden" diğeri "kümeden" düşmüş iki takımın mücadelesinde futbol adına zaman zaman güzellikler izledik. Üretilen pozisyonlar ve son vuruşlardaki beceriksizlikler skorboarda yansısaydı, bol gollü bir maç izlerdik. 
Adana'yı izlerken doğrusu şaşırdım Acaba bu kazanma hırsını daha önceki maçlarda niye sahaya yansıtmadılar. Böyle oynayan bir ekibin doğrusu küme düşmesi inanılır gibi değil. 
Beşiktaş'ın içi boşalmış Yedeği de, asları da birbirine vursan toplam bir adam etmez. Lucescu elinde kalan kısıtlı kadrodan sahaya doğrusu iyi bir 11 sürmüş. Ama hedefi kaybolmuş, seçim sancılarıyla yoğrulan bir ekipten maçı kazanmasını kimse bekleyemezdi. 
23. dakikada kazanılan serbest atışı Ahmet Yıldırım kullandı. Topu, savunmanın arkasına sarkan Tümer ile buluşturdu. Ancak tecrübeli futbolcu boş kale yerine topu kaleciye nişanladı. 
29. dakikada Giunti'nin ara pasıyla buluşan İlie'nin vuruşu yine kaleciden döndü. 
32. dakikada Murat sağdan indi. Ali Asım'a yuvarladı. Tecrübeli oyuncunun sert vuruşunu Ramazan uçarak kornere tokatladı. 
Adanaspor ikinci yarıya daha derli toplu başladı. 58. dakikada Murat'ın sağdan pasına Vural hareketlendi. Ramazan çıktı, onu da geçti. Çaprazdan yerden vurdu, devreye Emre Aşık girdi, topa son anda ayak koydu. 
Lucescu'nun önce Serdar, ardından da Ali Cansun'u ofansa sürmesi Beşiktaş'a gol getirmezken, çok adamla rakip kaleye inen Adanaspor, oynadığı futbolun karşılığını 82. dakikada aldı. Abdullah'ın kendi yarı alanından çıkardığı uzun topu Ahmet Yıldırım pas geçince boşta kalan topla Ali Asım sağda buluştu. Adanalı futbolcu sert vurup maçın skorunu belirledi 1-0. 

Samet Aybaba takipte 

Lucescu'nun yerine görev alacağı belirtilen Samet Aybaba dün Beşiktaş'ı yakın takibe aldı, maçı şeref tribününden izledi 

Ateş olmayan yerden 
BEŞİKTAŞ'TA yönetim krizi sonrasında ortaya çıkan teknik direktör söylentilerinde baş aktör olarak ortaya çıkan Samet Aybaba, Adana'da bunu gösterdi. Siyah - Beyazlılar'ın dünkü mücadelesini şeref tribününden izleyen Aybaba'nın 5 Ocak Stadı'nda yer alması, dedikodularda doğruluk payı bulunduğunu ortaya koydu. 

Cordoba kesik 
ALINAN sonuçlar nedeniyle oldukça sıkıntılı görünen Lucescu ise dün sakat ve cezalı oyuncular nedeniyle 18 kişilik kadroyu bile oluşturamadı. Tayfur, Yasin, Ahmed Hassan ve Pancu'nun sakat, Sergen ve Zago'nun cezalı oluşu yüzünden 16 kişiyle maça çıkmak zorunda kaldı. Kaleci Cordoba'yı kenara çeken Rumen hoca, Ramazan'a şans verdi. 

'Bedeli ağır olacak' 

Kürüm sinirlendi 
BEŞİKTAŞ Yönetimi, teknik heyet ve futbolculardan hesap sormaya hazırlanıyor. Adana karşısında alınan şok yenilginin ardından büyük üzüntü yaşayan Futbol Şube Sorumlusu Haşmet Kürüm, sert konuştu, "Adana'yı bile yenemeyen futbolcular ve teknik kadro suçludur. Bunun bedeli ağır olacak. Çıkıp biz mi oynayacağız" diye sitem etti. 

Engin'den gönderme 
MENAJER Sinan Engin ise, "Yapmak istediğin şeyleri yapamadıktan sonra kalmanın ne anlamı var. Beşiktaş'ta teknik olarak bazı şeylerin değişmesi gerek" diyerek Lucescu'ya gönderme yaptı. Başkanla birlikte ayrılacağını söyleyen Engin'in, Anderlecht-Brugge maçında futbolcu izlemeye gidecek olması da akıllarda soru işareti bıraktı. 

Maçtan notlar 
Prso'dan veto 
YUNANİSTAN'DA Sport Time Gazetesi'ne konuşan Monaco'nun golcüsü Prso, Türkiye'yi istemediğini açıkladı. Hırvat asıllı futbolcu, "En iyi teklifi Beşiktaş yaptı ama ben Türkiye'de oynanan futbolu beğenmiyorum. Ayrıca planlarımda İstanbul'da yaşamak yok" diye konuştu. 

Berkant iddiası 
GALATASARAY ile sözleşmesi sona eren Berkant'ın Beşiktaş ile prensip anlaşmasına vardığı iddia edildi. Bilgili yönetimiyle el sıkışan genç futbolcunun, seçilecek yeni yönetimi beklediği vurgulandı. 

Saran beklentisi 
FENERBAHÇE eski yöneticisi Sadettin Saran, Adanasporlu taraftarların umudu oldu. Maçı protokol tribününde izleyen Saran'ın lehine tezahürat yapan Turuncu - Beyazlılar'ı, Sarı - Lacivertli eski idareci selamlayarak karşılık verdi. 

Yalnız başına 
ADANASPOR'UN düşmesi, Beşiktaş'ın da şampiyonluktan uzaklaşması, taraftar sayısını olumsuz etkiledi. Ayrıca bilet fiyatlarının 15 ile 100 milyon lira arasında olması da seyirci sayısını azalttı. 

Güreli maçta 
İKİNCİ başkan Hüsnü Güreli, Serdar Bilgili'nin yokluğunda takımı yalnız bırakmadı. Bu arada daha önce tüm deplasman maçlarına taraftar grubuyla giden Beşiktaş kafilesinde bu kez sadece kongre üyesi Aydın İzgeç'in bulunması dikkat çekti. 

PAF galip geldi 
BEŞİKTAŞ PAF takımı Adanaspor'un gençlerini 1-0 ile geçti. Siyah - Beyazlılar'ın tek sayısını, bitime 5 dakika kala Hüseyin kaydetti. Altyapı sorumlusu Mehmet Ekşi, takımda birçok genç yeteneğin bulunduğuna dikkat çekti. 

Birlik ve barış 
KARŞILAŞMAYA her iki takımın futbolcuları, "Yurtta Birlik, Dünyada Barış İçin Atatürk'ü Anma Halk Yürüyüşünde Buluşalım. 16 Mayıs 2004" yazılı pankartla çıktı. 


</TEXT>
</DOC>
