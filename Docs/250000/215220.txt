<DOC>
<DOCNO> 215220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/guncel/agun.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
21 Şubat'ta yeni bir dalga daha gelebilir 
</HEADLINE>
<TEXT>

   Bünyamin Sürmeli uyardı Sibirya'dan gelen yeni bir soğuk hava dalgası önümüzdeki hafta Türkiye'yi üçüncü kez vurabilir... 
      PINAR AKTAŞ İstanbul 
   
   CNN Türk Meteoroloji Editörü Bünyamin Sürmeli, gelecek hafta Sibirya'dan gelen yeni bir soğuk hava dalgasının daha Türkiye'yi vurabileceğini uyarısında bulundu. 
   Sürmeli, kar yağışının bugün de zayıf bir şekilde devam edeceğini, yarın kesileceğini söyledi. Salıdan itibaren Türkiye'nin iç kesimlerinde de yağışların kesilmeye başlayacağını, fırtınanın da dineceğini anlatan Sürmeli, "Karın ardından güneşin açması, sistemin zayıflamasından kaynaklanan bir durum. Bu hafta Marmara Bölgesi'nde sıcaklıkların 8 - 9 derece artmasını bekliyoruz. Bu, sıcaklığı ancak 5 - 7 dereceye çıkaracak" dedi. Sürmeli, 21 Şubat Cumartesi günü Türkiye'nin Sibirya'dan gelen yeni bir soğuk hava dalgasına gireceğini belirterek, "21 - 22 Şubat tarihlerinde bu soğuk hava dalgasının Türkiye'yi üçüncü kez vurma ihtimali var. Şu an itibariyle kar yapabilecek bir sistem geliyor. Ama bu önümüzdeki günlerde daha kuvvetlenebilir, ya da zayıflayabilir. Bu tarihe 3 - 4 gün yaklaştığımızda daha net bir şey söyleyebiliriz" dedi. 
   
   Kış uzayabilir 
   Sürmeli, kışın bitmediğini de ifade ederek, şöyle dedi "İlk gelen soğuk hava sistemi de Sibirya üzerinden geldi. 21'inde beklediğimiz sistem de Sibirya'dan geliyor. Bu nedenle mart da çok hafif geçecek diyemiyoruz. Beklenti martta da kar olabileceği yönünde. Geçen yıl 7 Nisan'da kar yağmıştı. Kış uzayabilir." 
   
   
      Kar Vali'nin boyunu aştı    Vali Muammer Güler, kar yağışının azalmasının ardından don ve buzlanmanın yaşandığı karayollarında yürütülen çalışmaları denetledi. Güzelce mevkiinde, zincirleme trafik kazası sonucu kapanan yoldaki çalışmaları bir süre izleyen Güler, yaşanan olumsuzlukların giderilmesi için İl Jandarma Komutanlığı, Karayolları ve polis ekiplerinin aralıksız çalıştığını kaydetti. Vali Güler, yolda biriken ve boyunu aşan karı gösterip "Felaketin boyutunu anlatmak için bu görüntü yeter" dedi. 
   
   Siyah buza dikkat 
   AKOM Meteoroloji uzmanları sürücülere yönelik siyah buz uyarısında bulundu. Uzmanlar özellikle köprü, viyadük ve direkt rüzg r alan yüksek kesimlerde siyah buz tuzaklarına dikkat çekti. Uzmanlar, siyaz buzu şöyle tanımladı "Yollar temizlendikten sonra ıslakmış gibi görünür. Ama bu gerçekte siyah buz olarak adlandırdığımız ince buz tabakasıdır. Bu buz sabun kadar kaygandır." 
   
   Bakan da yolda kaldı 
   SAĞLIK BAKANI Recep Akdağ da, yoğun kar yağışı sonucu Bursa - Uludağ Karayolu'nun ulaşıma kapanması nedeniyle "2004 Atrosplasti Kış Toplantısı"na katılmak üzere üç gün önce geldiği Uludağ'da mahsur kaldı. Ekipler aralıksız çalışırken, Akdağ da bekledi. 
   
   
   
   
</TEXT>
</DOC>
