<DOC>
<DOCNO> 223498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy20.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Artık o saati öğreniriz, oyumuzu kullanırız gideriz'' 
</HEADLINE>
<TEXT>

     Başbakan Recep Tayyip Erdoğan, İsviçre'de 28 martta katılacağı ''Dörtlü Kıbrıs müzakereleri''yle ilgili olarak, ''Artık o saati öğreniriz, oyumuzu kullanır gideriz'' dedi. 
     Başbakan Erdoğan, Çanakkale Deniz Zaferi'nin 89. yıldönümü kutlamaları kapsamında, Gelibolu Yarımadası'nda düzenlenen törene katıldıktan sonra, helikopterle Çanakkale'ye döndü. 
     Çanakkale Havaalanı'ndan ayrılışı sırasında, gazetecilerin Kıbrıs müzakereleriyle ilgili ısrarlı sorularıyla karşılaşan Erdoğan, şöyle konuştu 
     ''Bildiğiniz gibi, daha önce sayın Karamanlis'in yeni seçilmiş başbakanlar düzeyinde bu zirvede bulunmak istemiyoruz. Bunu dışişleri bakanlığı düzeyinde yapalım gibi bize bir talepleri oldu. 
     Ve tabi, bu talepten sonra sayın Annan'ın da bize bir teklifi oldu. Biz de, kendilerine biz başbakanlar düzeyinde bu zirvede bulunmayı arzu ediyoruz. Ancak, Yunanistan'ın buna bu şekilde yaklaşmayıp dışişleri seviyesinde yapılmasını uygun bulması sebebiyle, biz de, bu konuda başbakandan sonra en yetkili olabilecek ismi belirleyip, bu zirveye göndermeyi düşündük. 
     Onlara bu kararı verdik dedik. Ve bunu dün belirleyip, cevabı da zannediyorum bu sabah geçmiş olmaları lazımdır. Sanıyorum, o cevaptan sonra sayın Karamanlis'in, başbakan düzeyinde katılacağını öğrenmiş bulunuyoruz. Başbakan düzeyinde Yunanistan katıldıktan sonra, biz de tabiki buna katılırız.'' . 
     Başbakan Erdoğan, İsviçre'deki zirveye 28 martta katılacağını ve bu tarihte yerel seçimlerin yapılacağını hatırlatan gazetecinin, ''Nasıl yetişeceksiniz iki yere. Seçim günü burada olmak istemez misiniz '' yönündeki sorusuna, ''Artık o saati öğreniriz, oyumuzu kullanır, gideriz'' yanıtını verdi. 
     KKTC Cumhurbaşkanı Rauf Denktaş'ın, ''İsviçre'deki müzakerelere katılmayacağına'' ilişkin açıklamalarını nasıl değerlendirdiğine ilişkin soru üzerine de Erdoğan, ''Bu konuyu daha sonra aramızda konuşur, hallederiz'' dedi. 
     
</TEXT>
</DOC>
