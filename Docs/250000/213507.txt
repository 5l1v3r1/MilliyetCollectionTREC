<DOC>
<DOCNO> 213507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun30.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Herhalde Pazar günü New York'a hareket edeceğiz 
</HEADLINE>
<TEXT>

     KKTC Cumhurbaşkanı Rauf Denktaş, Ankara'nın hala belirli temasları devam ettirdiğini söyleyerek, Türkiye'den gelecek haberler üzerine kendi değerlendirmelerini yapacaklarını bildirdi. Denktaş, ''Türkiye'den gelen haberlerin olumlu olması durumunda'' Pazar günü New York'a gidebileceğini söyledi. 
     Cumhurbaşkanı Denktaş, Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş, Türkiye'deki temaslarından sonra KKTC'ye döndü. 
     Denktaş, havaalanında gazetecilerin soruları üzerine, New York'taki toplantının 1 günlük bir toplantı olacağını öğrendiklerini belirtti ve bu toplantının müzakereleri başlatacak değil, müzakerelere kapı açacak nitelikte olacağını kaydetti. 
     BM Genel Sekreteri Kofi Annan'ın Kıbrıs planının Türk tarafının her istediğini kapsamadığının bilindiğini söyleyen Denktaş, ''BM Genel Sekreteri Kofi Annan'a bugün veya yarın yazılı bir yanıt vereceğiz. Bunun üzerine herhalde eğer Türkiye'den gelen haberler olumlu ise herhalde Pazar günü New York'a hareket edeceğiz'' dedi. 
     Denktaş, ''Türk hükümeti sizin görüşlerinize sıcak bakıyor mu '' sorusu üzerine şunları kaydetti 
     ''Birlikte değerlendirmeler yaptık. Bu değerlendirmelerden biz memnunuz. Tatmin edilmiş durumdayız. Türk hükümeti hakikaten çok iyi niyetle, çok büyük açılımlar yapmıştır. Ama görüyoruz ki cevabını alamamıştır. Bunu kendileri de görmüş ve üzülmüştür.'' New York'a gitmekle tüm şartları kabul etmiş sayılacağına ilişkin noktanın hatırlatılması üzerine Denktaş, şöyle konuştu 
     ''Sayın Annan böyle dedi diye, bu Allah'ın emri değil ki. Biz de kendisine hem yazılı yanıt vereceğiz hem de gideceğiz mesela. Bize niye yazılı yanıt verdiniz, niye geldiniz diyecek değil herhalde. Dünyanın hiçbir yerinde böyle müzakere olmuş değildir. Dolayısıyla bırakınız değerlendirmemizi yapalım, cevabımızı da yazalım, gidelim de.'' 
     
</TEXT>
</DOC>
