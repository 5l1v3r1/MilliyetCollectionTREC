<DOC>
<DOCNO> 209177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko03.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus talibin notu Tüpraş'ın altında 
</HEADLINE>
<TEXT>

   Kredi derecelendirme kuruluşu Fitch, Efremov ile Tatneft'in ilişkisinin net olmadığına ve Tatneft'in kredi notunun Tüpraş'ın altında bulunduğuna dikkat çekti 
   EKONOMİ SERVİSİ 
   
   Uluslararası kredi derecelendirme kuruluşu Fitch, Zorlu Holding'le birlikte Tüpraş için 1.3 milyar dolarlık teklif veren Efremov Kautshcuk GmbH ile ticari temsilciliğini yaptığı Tatneft'in ilişkisine dikkat çekti. 
   Fitch'in açıklamasında, Tatneft'in banka kredi anlaşmalarından kaynaklanan kısıtlamalardan dolayı grup şirketlerine ve üçüncü şahıslara borç ve garanti verme durumunda olamayacağını açıkladığı belirtilerek, "Fakat Tatneft ile Efremov arasındaki ilişkinin boyutunun daha da netleşmesi gerekmektedir" denildi. 
   Fitch'in önceki gün yaptığı açıklamada da Rusya'nın altıncı büyük petrol şirketi olan Tatneft'in ortaklığı olarak algılanan Efremov'da Tatneft'in aslında hiçbir mülkiyetinin olmadığını açıkladığı belirtilmişti. Zorlu Holding için kredi derecelendirmesi yapmadıklarını belirten Fitch, Tatneft'in B olan kredi derecesinin, Tüpraş'ın BB notunun altında olduğuna dikkat çekti. Rusya'ya bağlı Tataristan Özerk Cumhuriyeti'nde faaliyet gösteren Tatneft'in geçmişi 50 yıl öncesine kadar gidiyor. Şirketin Genel Direktörü Shafagat Fakhrazovich Takhautdinov, 19 Ağustos 2003'teki basın toplantısında Tüpraş'a ayda 400 bin ton perol sattıklarını açıkladı. Takhautdinov, bu miktara aylık 80 bin ton daha artıracaklarını bildirdi. Genel Direktör aynı toplantıda Tüpraş'la ilgilendiklerini de açıklamıştı. 
   
   Petrokimya ve rafinaja yatırım 
   Ham petrol üreticisi olmasına rağmen Tatneft, 2000 yılından bu yana petrokimya ve rafinaj sektörüne yatırım yapıyor. Şirket, internet sitesinde yer alan bilgiye göre Rusya'daki en büyük lastik üreticilerinden Niznekamskshina'nın büyük ortaklarından biri. Rafinaj sektöründe de yer alan şirket, Rusya'da bir rafinerinin çoğunluk hissesini ve Ukrayna'da bir rafinerinin azınlık hissesini elinde tutuyor. 
   Tatneft'in Rusya dışındaki petrol yatırımlarında ise İran önemli rol oynuyor. Bu ülkede petrol arama ve çıkarma sektöründe iş anlaşmaları olan Tatneft, iki petrol sahasının işletmesi için de teklif verdi. Irak'ta faaliyetlerine ise savaştan sonra ara veren şirket, son olarak Suriye'de bir petrol sahasını işletmesini aldı. 
   
   'Finansmanımız hazır' açıklaması    Tüpraş özelleştirmesine yüzde 50 Efremov ortaklığı ile 1.3 milyar dolarlık teklif veren Zorlu Grubu adına açıklama yapan Zorlu Holding Finans Koordinatörü Cem Köksal, Tüpraş'ın bedelini her iki ortağın yüksek miktarda özsermaye katkısının yanı sıra yabancı kaynaklarla ödeyeceklerini söyledi. 
   Köksal yurtiçinden ve yurtdışından çok sayıda kredi teklifi aldıklarını, gelen tekliflerin şimdiden bedelin çok üzerine çıktığını, bu teklifler üzerinden en uygun finans paketini oluşturacaklarını söyledi. Köksal, Tüpraş ihalesi öncesinde ortakları Efremov ile birlikte Purvin GertzveZociete Generale danışmanlığında iş planı oluşturduklarını belirtti. Köksal, tekliflerini de bu danışmanlar vasıtasıyla belirlediklerini söyledi. 
   Köksal ayrıca, Özelleştirme Yüksek Kurulu'nun kesin kararını açıklamasından sonra, Efremov ile birlikte diğer tüm ayrıntıları kamuoyuyla paylaşacaklarını bildirdi. 
   
   
</TEXT>
</DOC>
