<DOC>
<DOCNO> 204066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/siyaset/siy02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan değişti peki ya müsteşarı 
</HEADLINE>
<TEXT>

   Başbakan Erdoğan'ın yıllar önce radikal fikirleri vardı. Sonra, 'Değiştim' dedi. Peki onun müsteşarı, Türkiye'nin 1 numaralı bürokratı Ömer Dinçer de değişti mi 1995'teki, "Cumhuriyet kalkmalı, laiklik islamla bütünleşmeli' görüşünü hala savunuyor mu 
      ANKARA Milliyet 

   
   Başbakanlık Müsteşarı Ömer Dinçer'in 1995'te Sivas'taki bir sempozyuma sunduğu tebliğde "Türkiye'de Cumhuriyet ilkesinin yerini katılımcı bir yönetime devretmesi gerektiği, laiklik ilkesinin İslam ile bütünleşmesinin gerekli olduğu kanaatindeyim" dediği ortaya çıktı. 
   CHP Grup Başkanvekili Ali Topuz'un dün TBMM'de dağıttığı metne göre Dinçer, 19 - 21 Mayıs 1995'te gerçekleştirilen sempozyuma "21. Yüzyıla Girerken Dünya ve Türkiye Gündeminde İslam" başlıklı bir tebliğ sundu. Bilgi ve Hikmet adlı derginin aynı yılki 12. sayısında yayımlanan halini de içeren tebliğde, başta kamu yönetimi reformu olmak üzere hükümetin birçok radikal düzenlemeyi emanet ettiği Türkiye'nin bir numaralı bürokratı Dinçer şu ifadeleri kullanıyordu 
   Bugünkü bürokratik yapı, o zaman kültürel hareketler için şunu vazedecektir 'Müslüman kimliğini bırak, siyasi güçte karar mercii olarak yer al.' İslam bunu asla kabul etmez. Bu riyakar bir tavırdır ve kimlik bozulması demektir. Ya da 'tamamıyla siyasetten uzak kal' tavrı olacaktır. Öyleyse 'siyasetten uzak kal' tavrı ortaya konulduğunda, dayatmacı bir tavırla karşı karşıya olduğumuzu görmemiz mümkündür. 
   Siyasi öncelikli İslami hareketler aslında devlet yönetimini ve karar merkezini ele geçirerek, toplumda değişikliği sağlamaya yönelik hareketler olarak ifade edilebilir. Karar gücünü elinizde bulundurursanız, bir takım değişimleri gerçekleştirmeye çalışırsınız. Bunu siyasi öncelikli hareket olarak, ülkemizde Refah Partisi ile tarif etmemiz mümkündür. 
   
   Dindar memurlar 
   Modern devleti İslam'a tercüme ederek kullanmaya kalkışmak veya bürokratik mekanizmada yer alacak memurları dindar insanlardan seçmek, devletin yapısını İslam'ın öngördüğü yapıya kavuşturur mu Aslında bu tür bir eğilimin İslami bir iktidarı değil, beşeri yanı ağır basan bir iktidarı öne çıkaracağı kanaatindeyim. 
   "Bugünkü bürokratik mekanizma doğrudan dayatmacı bir mekanizmadır. Sizin bu mekanizmayı ele geçirdiğiniz takdirde toplumda bir değişmeyi başlatacak olmanız, tıpkı daha öncekilerin yaptığı gibi totaliter bir değişmeyi öngörür. Halbuki İslam'ın buna cevaz vermediğini ve İslam dininin dayatmacı olmadığını biliyoruz. Öyleyse Türkiye'deki siyasi harekete öncelik veren İslami grupların nasıl bir devlet ve toplum yapısını ortaya koyabileceklerini bir an önce ve iktidara gelmeden tanımlamaları gerekmektedir. 
   
   Ömer Dinçer kimdir 
   1956'da Karaman'da doğdu, Atatürk Üniversitesi İşletme Fakültesi'ni bitirdi. Yüksek lisans ve doktorasını İstanbul Üniversitesi'nde yaptı, 1995 sonrası İstanbul Büyükşehir Belediye Başkanı Recep Tayyip Erdoğan'ın danışmanı oldu. Marmara Üniversitesi'nde akademisyen olarak görev yaptı. Başbakanlık Müsteşarlığı'ndan önce Beykent Üniversitesi İşletme Fakültesi Dekanı'ydı. 3 Kasım seçimleri sonrası THY Yönetim Kurulu üyeliğine getirildi, Erdoğan'ın Başbakan olmasından sonra Müsteşar oldu. 
   
   'Cumhuriyetin manası yok' 
   Yine başlangıçta kurulurken ortaya atılan cumhuriyet ilkesinin de zayıfladığını ve işlevini kaybettiğini görüyoruz. Halk için ve halk adına yönetim diye tarif edilen cumhuriyet kavramının aslında artık bizim için çok fazla bir mana ifade etmediğini söylememiz mümkündür. Türkiye'de cumhuriyet ilkesinin yerini katılımcı bir yönetime devretmesi, nihayet laiklik ilkesinin yerinin İslam'la bütünleşmesi gerektiği kanaatindeyim. 
   İktidara gelmek yolun sonu değil, yeni bir başlangıçtır. İktidara gelince yapılması gerekenler bitmiş gibi düşünülürse, İslam iktidara geliş aracı gibi kullanılmış, istismar edilmiş gibi olur. İktidara gelince, tüm dünya Müslüman olsa da, düşmanlara karşı üstünlük sağlansa da, müslümanlık kavgası münkere, harama ve kötüye karşı devam eder. 
   
   
   
</TEXT>
</DOC>
