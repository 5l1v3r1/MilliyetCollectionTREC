<DOC>
<DOCNO> 242007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur14.html </URL>
<DATE> 2004/05/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Antalya'da NATO gemilerine protesto .. 
</HEADLINE>
<TEXT>

     Antalya Limanı'nı ziyaret eden NATO savaş gemilerini protesto etmek isteyen bir gruba, polis müdahale etti 18 kişi gözaltına alındı. Polisin göz yaşartıcı gaz kullanması üzerine kaçmaya çalışan 4 kişi, düşerek hafif yaralandı. 
     NATO Daimi Kuvvetler Komutanlığı'na bağlı İtalya, Hollanda ve Bulgaristan deniz kuvvetlerine bağlı 10 savaş gemisinin dün Antalya Limanı'na demirlemesi üzerine, Sosyalist Demokrasi Partisi SDP , Emeğin Partisi EMEP ve Antalya Gençlik Derneği üyelerinden oluşan yaklaşık 80 kişilik grup, Antalya Limanı'na geldi ve basın açıklaması ile protesto eylemi yapmak istedi. 
     Polis geniş güvenlik önlemi aldı ve limana girmek isteyen gruba izin verilmedi. Göstericiler ise liman yolunu trafiğe kapattı. Polisin uyarılarına rağmen yolu trafiğe açmayan gruba polis, tazyikli su, biber gazı ve göz yaşartıcı gaz ile müdahale etti. Göstericilerin polise yumurta ve taşla karşılık verdiği protesto eyleminde göstericilerle polis arasında uzun süre kovalamaca yaşandı. Kemer karayolundaki bir alışveriş merkezine sığınmak isteyen göstericilerden 18'i, polisin müdahalesiyle gözaltına alındı. 
     Bu sırada, kaçarken düşen 4 gösterici, hafif yaralandı. 
     Gözaltına alınan eylemciler, Antalya Emniyet Müdürlüğü Terörle Mücadele Şubesi'ne götürüldü. 
     Protesto sırasında, Antalya-Kemer karayolunda trafik bir süre aksadı. 
     
</TEXT>
</DOC>
