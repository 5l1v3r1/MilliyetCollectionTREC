<DOC>
<DOCNO> 219514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko34.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aclan Acar Bazı bankaların ayakta kalma şansı yok 
</HEADLINE>
<TEXT>

     Merkez Bankası Bankacılık ve Finansal Kurumlar Genel Müdürü İsmail Hakkı Arslan, rekabetin yoğunlaşacağı düşük enflasyon ortamında, faiz dışı gelirini daha fazla yaratan bankaların pazarda avantajlı konuma geleceğini söyledi. 
     Ekonomi Zirvesi 2004 kapsamında düzenlenen ''Türk Bankacılık Sistemi Sorunları'' konulu oturumda konuşan Arslan, Merkez Bankası'nın, temel hedefi olan fiyat istikrarında başarıya ulaşmasında finansal istikrarın önemli olduğunu vurguladı. 
     Arslan, büyüme, enflasyon, faiz oranları ve kur gibi makro ekonomik gelişmelerde önemli gelişmeler yaşandığını kaydetti. 
     İsmail Hakkı Arslan, Türk bankacılık sektörünün sorunlu yönlerinden bahsederken, bankacılık sektörünün tahsili gecikmiş alacaklarında bir gelişme görülmesine rağmen, kredi riskinin önemini koruduğunu belirtti. 
     Düşük enflasyon ortamında faiz dışı gelirlerin bankalar açısından büyük önemi bulunduğunu vurgulayan Arslan, ''Rekabetin yoğunlaşacağı düşük enflasyon ortamında, faiz dışı gelirini daha fazla yaratan bankalar, pazarda daha avantajlı konuma gelecek'' diye konuştu. 
     Bankaların yeniden sermayelendirilmesi kapsamında, sektörün sermaye yeterlilik rasyosunda bir iyileşme olduğunun görüldüğünü kaydeden Arslan, ''Ancak şu anki konum itibariyle bankaların ağırlıklı olarak devlet iç borçlanma senetlerine finansman yapması, bunların risk ağırlıklarının sıfır olmaması, sermaye yeterlilik rasyosunun hesaplanmasında sermaye tabanının bileşenlerine baktığınızda, özellikle ileriki dönemlerde bankacılık sektöründe kredilerde bir artış olması, ilave riskler üstlenmesi halinde bankaların öz kaynaklarının kırılganlığını koruduğunu söylemek mümkün'' dedi. 
     Arslan, ekonomik programın kararlılıkla uygulanmaya devam edilmesinin önemli olduğunu da belirtti. 
     
     ''REEL SEKTÖRÜ DESTEKLEMELİYİZ'' 
     TSKB Genel Müdürü Halil Eroğlu da, Türk bankacılık sektöründe yaşanan sorunların yüksek enflasyondan kaynaklandığını söyledi. 
     Bankaların serbest sermayelerini Batı standartlarına çekmesi gerektiğini ifade eden Eroğlu, ''Bankacılığın, enflasyon düşüşünden sonra ciddi bir kar sorunu olacak. O nedenle sektörün serbest sermaye sorunu devam edecektir'' dedi. 
     Serbest sermayenin çoğaltılmasında operasyonel işletme giderlerinin kontrol altına alınması gerektiğini belirten Eroğlu, şunları kaydetti 
     ''Bizim mutlaka, devlete borç veren, Hazine Bonosu alan banka görünümünden, reel sektörü destekleyen banka görünümüne geçmemiz lazım. Bunun için de aktifte kredilerimizi büyütmemiz lazım. Bunu büyütmek için de reel sektörün tamamen risk yönetimi anlamında kendini yenilemesi ve kayıt dışının yok olması lazım. Bunlar olmadığı takdirde Türk bankacılığı o kredileri veremeyecektir'' Halil Eroğlu, sermaye piyasalarının da geliştirilmesi gerektiğini söyledi. 
     
     ''BANKACILIĞIN ÜZERİNDEN YÜKLER KALDIRILMALI'' 
     Doğuş Holding Yönetim Kurulu Üyesi Aclan Acar da, Türkiye'de mali sistemin derinleşmesinin bir türlü sağlanamadığını belirtti. 
     Finans sistemini etkileyen unsurlardan en önemlisinin siyasi istikrar olduğunu belirten Acar, ''Önümüzdeki dönemde AB üyeliğinde bir Türkiye, siyasi istikrarı yakaladıkça finans sektöründe de iyileşme olacaktır'' dedi. 
     Acar, bankacılık sistemi üzerindeki yüklerden şikayet ederek, şöyle devam etti 
     ''Net aktif vergisi, Türkiye'de trajikomik hadiselerden birisidir. Bugün bankacılık sisteminin üzerindeki yük, yıllık 10 milyar dolar Fon aktarma maliyeti dediğimiz, sistemin üzerinde görünmez bir vergi var. Ondan sonra deniliyor ki, Sermaye eksikliği var. Bankaların sermayelerini artırması lazım Nasıl biriktirirsin Adamın elindeki tüm kaynağı alıyorsun, bir de böyle garip garip vergi uygulamaları çıkartıyorsun. Fon aktarma maliyetini yüzde 30'lara çıkartıyorsun. Bugünkü ortamda sistemin üzerine 10 milyar dolar yük bindiriyorsun. Kar edeceksin ki, sermaye artacak. Bankacılık sektörünün üzerine bindirilen yükler, inanılmaz boyuttadır. Yükleri o tarihte bindiriyorsun, sonra kalkıp 50-60 milyar dolar yükü batan bankaları kurtarmak için tekrar üstünüze alıyorsunuz. Burada genel anlamda hata var. Vergi ve ek maliyetin bir an önce ortadan kaldırılması lazım.'' 
     
     AHLAKİ ZAAFİYET 
     Acar, bir bankada iyi yönetim ilkelerinin uygulanmasının başarı için önemli olduğunu vurgulayarak, ''Bazı bankaların ayakta kalma şansı yok, çünkü adamlar iyi yönetim ilkelerini uygulamıyorlar. Yöneticilerin hatalı kararları sonucu bankalar anormal riskler alıyor ama bunları önlemenin yolu, polisiye tedbirler değil, bankalarda kurumsal yönetişimin yerleşmesi lazım'' şeklinde konuştu. 
     Takasbank Genel Müdürü Emin Çatana da, bankacılık sistemindeki gelişmeleri anlatarak, ''Sistemdeki sorunların bir kısmı ekonomik gerekçelere bağlı bir şekilde ortaya çıksa da, önemli sayılabilecek bir kısmı da ahlaki zafiyetten kaynaklanmıştır. Bankacılık topladığı mevduatı krediye dönüştürüp, ekonomik kalkınmanın itici gücü olmalıdır'' dedi. 
     Sermaye piyasasının gelişiminin, özelleştirme sürecinin başarısını yakından ilgilendirdiğini belirten Çatana, bireysel emeklilik sisteminin ek kaynakları, yeni halka arzlar ve yatırımcı adedindeki artışların sermaye piyasalarında önümüzdeki dönemde olumlu gelişmelerin yaşanacağına işaret ettiğini söyledi. 
     
</TEXT>
</DOC>
