<DOC>
<DOCNO> 216446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun05.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer kanserini durdurabileceği iddia edilen ilaç denendi 
</HEADLINE>
<TEXT>

     ABD'de deneme aşamasındaki bir ilaç, bazı hastalarda akciğer kanserini temizlerken, bazılarında da hastalığın yayılmasını yavaşlattı. 
     Dallas'taki ''Baylor University Medical Center''da, Dr. John Nemunaitis öncülüğündeki ekip tarafından geliştirilen ilaçla ilgili denemeler konusundaki bilimsel makale, ''Journal of the National Cancer Institute''un Çarşamba sayısında yayımlandı. 
     ''GVAX'' adlı ilaç, 3 yıl boyunca hastalığın en yaygın şekli olan ve sigara içimiyle de ilişkili olan, kemoterapiye dirençli ''non-small cell'' tipini taşıyan 43 hasta üzerinde denendi. Bunlardan, ilerlemiş haldeki üçünde hastalık ortadan kalktı. Bu 3 hastanın 2'sinde kemoterapiyle sonuç alınamamıştı. Deneme yapılan 43 hastadan 10'u hastalığın erken, 33'ü de ilerleyen aşamasını taşıyordu. İlerlemiş haldeki diğer hastalarda ise hastalık istikrarlı hale geçti yayılması, 5 ay ile 2 yıl arasında değişen süreler içinde durdu. Hastalığın erken aşamalarını taşıyanlarda ise ilaç, büyük etki göstermedi. 
     Hastalara, tümörlerinden alınmış hücreleri de içeren ilaç, kol ve bacaklarından enjekte edildi. İlaçtaki bu kanserli hücrelere CM-CSF adlı gen eklenerek, vücudun bunları ''yok edilmesi gereken hücre'' olarak tanıması sağlandı. Vücudun bağışıklık sistemi, böylece kanserli hücreleri yok etmeye başladı. 
     Aynı yöntem, deri ve böbrekteki kanserlere karşı da umut verici sonuçlar sağladı. 
     Araştırmacılar, ruhsat için 3 yıl içinde ABD Gıda ve İlaç Dairesi'ne başvurma umudunda olduklarını belirtiyorlar. İlaç ruhsat alırsa, CellGenesis adlı ilaç firmasınca piyasaya çıkarılacak. 
     
</TEXT>
</DOC>
