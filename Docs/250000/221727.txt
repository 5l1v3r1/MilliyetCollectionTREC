<DOC>
<DOCNO> 221727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun12.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde 14. görüşme... "Al-ver" bugün başlıyor... 
</HEADLINE>
<TEXT>

     Kıbrıs sorununa 1 Mayıs'a kadar Annan planı temeline çözüm bulunması hedefiyle 19 Şubat'ta başlatılan müzakerelerde, bugün ''al-ver sürecine'' başlanıyor. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, müzakereler çerçevesinde 14. kez bir araya geldi. 
     Denktaş, görüşmeye giderken açıklama yapmazken, bugünkü görüşmede tarafların, kurucu devletlerin anayasa taslaklarını BM'ye sunması bekleniyor. Görüşmelere gözlemci olarak katılan BM Genel Sekreteri'nin Kıbrıs Özel Temsilcisi Alvaro de Soto, taraflardan anayasayı 12 Mart Cuma günü teslim etmelerini istemişti. 
     Tarafların çarşamba günü yaptığı 13. görüşmede, anlaşma sonrası uyum için geçiş süreci, kurucu devletlerin borçları, güvenlik, Avrupa Güvenlik ve Savunma Politikası konuları gündeme gelmiş, Türk tarafı, yüksek mahkemenin çalışmasıyla ilgili belgesini sunmuştu. Görüşmede Türk tarafının, Türk kurucu devletindeki polis sayısının artırılması isteği, de Soto tarafından olumlu karşılanmamıştı. 
     Denktaş, son görüşmenin ardından yaptığı açıklamada, Annan planının felsefesinin KKTC'yi yok saydığını belirterek, referandum konusunda bazı yasal ve anayasal zorluklar bulunduğunu, bu zorlukların, KKTC'nin kurucu devlete tekabül edilmesiyle aşılacağını bildirmişti. 
     Denktaş, anlaşma sonrası Türk tarafına 1700, Rum tarafına 3 bin, BM'ye de 7 bin kişilik barış gücünün öngörüldüğüne işaret ederek, ''dünyanın hiçbir yerinde, yerli kuvvetin üstünde barış gücünün görev yapmadığını'' belirtmişti. Denktaş, BM'ye ''Bunu niye yapıyorsunuz'' diye sorduklarında, ''Başlangıçta çetin olaylar bekliyoruz'' yanıtını aldıklarını söylemişti. 
     Denktaş, Rumların güvenlik konusunda sunduğu belgenin Türkler için büyük tehlike yarattığına işaret ederek, ''Güvenlik konusunda tatmin edilmesi gereken taraf biziz'' demişti. 
     ''Kurucu devletlerin borçlarını da borcu edenin karşılaması gerektiğini'' ifade eden Denktaş, ''Borçları paylaşmanın anlamı yok'' demişti. 
     KKTC Cumhurbaşkanı Denktaş, al-ver sürecinde alıp vermek için, karşılıklı kim olunduğunun kabul edilmesi gerektiğini belirterek, ''Kim kimden alıp verecektir, ev sahibi ile uşak mıyız, yoksa evin iki eşit sahibi miyiz Bunların belirlenmesi lazım. Alıp verilecek şeylerin de eşit değerde olması lazım'' diye konuşmuştu. 
     
</TEXT>
</DOC>
