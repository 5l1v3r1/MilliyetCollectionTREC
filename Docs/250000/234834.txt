<DOC>
<DOCNO> 234834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun35.html </URL>
<DATE> 2004/04/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rau Türkiye'ye verdiğimiz sözden dönemeyiz 
</HEADLINE>
<TEXT>

     Evren Aydemir ve İzzet Akyol bildiriyor 


Almanya Cumhurbaşkanı Johannes Rau, meslek eğitimi veren Türkiye İş Bankası Köln şubesi ve Köln Sanayi ve Ticaret Odası'nı ziyaret etti. 
     Cumhurbaşkanı Rau, banka şubesinde İş Bankası Almanya Genel Müdürü Engin Türeli, Şube Müdürü Ahmet Vidinli ve meslek eğitimi alan Hümeyra Günay 22 ile görüştü. 
     Rau, bankada meslek eğitimi gören Günay'ın çalışmalarını ve bir müşteriye hesap açmasını izledi, daha sonra da Türeli'den çalışmaları hakkında bilgi aldı. 
     Türeli, Cumhurbaşkanı Rau'ya Paşabahçe ürünü 14. yüzyıl çizgilerini taşıyan bir cam vazo hediye etti. 
     Cumhurbaşkanı Rau, daha sonra, Köln Sanayi ve Ticaret Odası'na IHK geçerek meslek eğitimi gören gençler ve meslek eğitimi veren kuruluş temsilcileriyle görüştü. 
     Rau, burada gazetecilere yaptığı açıklamada, Türkiye'nin AB üyeliğiyle ilgili olarak, ''Türkiye'ye verdiğimiz üyelik sözünden geri dönemeyiz. Ancak Kopenhag kriterlerinin yerine getirilmesinde uygulama da önemli. Türkiye'de bu alanda yapılması gereken daha çok şey var'' dedi. 
     Cumhurbaşkanı Rau, Kıbrıs'taki referandum sonuçlarıyla ilgili sorular üzerine, ''Üzgünüm. Birbirine karşı yaşamaktansa birlikte yaşamak daha iyi'' dedi. 
     Şirketlerin gençlere meslek eğitimi vermesine sevindiğini bildiren Rau, Türk şirketlerinin potansiyelleri oranında meslek eğitimi vermediklerini, daha fazla meslek eğitimi imkanı sunmaları gerektiğini belirtti. 
     Almanya'daki işsizlerin yüzde 75'inin mesleki eğitim görmediğine işaret eden Rau, ''Mesleki eğitim çok önemli. Bu, iş bulabilmek için bir garanti değil. Ancak meslek eğitimi görenlerin şansı daha fazla'' dedi. 
     IHK'nın meslek eğitimi verilmesi yönündeki çabalarını da takdir eden Rau, bu çabaların diğer şehirlerde de aynı düzeyde olmasını dilediğini söyledi. 
     Rau, Türklerin Alman toplumuna büyük ölçüde uyum sağladıklarına, ancak uyum konusunda hala bazı sorunların yaşandığına dikkati çekerek, ''Yabancı çocukların anaokulundan itibaren Almanca öğrenmeleri gerekir. Anneler de Almanca öğrenmeli. Çocuklar Almancayı küçük yaştan itibaren öğrenirlerse eğitimde de eşit fırsatalara sahip olurlar'' diye konuştu. 
     Cumhurbaşkanı Rau, Almanya'da yaşayan Türklere yaptığı çağrıda da, ''Burada evinizdesiniz. Kültürünüzü unutmayın, ancak burada da topluma uyum sağlayın'' dedi. 
     
</TEXT>
</DOC>
