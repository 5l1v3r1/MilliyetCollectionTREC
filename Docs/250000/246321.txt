<DOC>
<DOCNO> 246321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur37.html </URL>
<DATE> 2004/06/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
"Okul yapılsın" diye arsa bağışladı, inşaatı 9 yıldır bitmek bilmedi 
</HEADLINE>
<TEXT>

     Afyon Kocatepe Üniversitesi'ne bağlı Karahallı Meslek Yüksek Okulu'nun yapımı için arsa bağışlayan hayırsever Ali Rıza Şahin, ''Aradan 9 yıl geçmesine rağmen inşaat bitirilmedi. Ya okulu bitirsinler ya da arazimi geri versinler'' dedi. 
     Uşak'ın Karahallı İlçesi'ne bağlı Delihıdırlı Köyü'nde yaşayan 76 yaşındaki hayırsever Şahin, AA muhabirine yaptığı açıklamada okulun yapımı için Afyon Kocatepe Üniversitesi'ne 6 bin metrekare arsa bağışladığını belirterek, aradan geçen 9 yılda okulun tamamlanmadığını söyledi. 
     Şahin, ''Okul bir türlü bitmedi. Ben de içinde okuyan öğrencileri göremedim. Ya okulu bitirsinler ya da binayı yıkıp benim arazimi geri versinler'' diye konuştu. 
     Okulun bitirilmesi için Afyon Kocatepe Üniversitesi Rektörlüğü'ne gittiğini kaydeden Şahin, şunları söyledi 
     ''Okulun bir an önce bitirilmesi için üniversiteye ricada bulunmaya gittim. O zamanki Rektör Prof. Dr. Şan Öz Alp, Ben olsaydım orayı yaptırmazdım diyerek beni makamından kovdu. Para olmadığını, ancak para bulunursa binayı bitireceklerini söyledi. Benim yaşım 76, hem bağışta bulundum hem de aşağılandım. Böyle saygısızlığı da hiçbir yerde görmedim. Üniversite yetkilileri okulu bitirsinler, üniversiteye bitişik yurt binasının yapımı içinde 2 bin metrekare arazi vermeye hazırım. Tüm mal varlığımı ölmeden eğitim için harcamak istiyorum.'' Afyon Kocatepe Üniversitesi Rektör Yardımcısı ve Uşak Eğitim Fakültesi Dekanı Prof. Dr. Adnan Şişman, Karahallı Meslek Yüksek Okulu için bu yıl da bütçede ödenek olmadığını belirtti. 
     Arsayı bağışlayan Ali Rıza Şahin'in her konuda haklı olduğunu ifade eden Şişman, şöyle konuştu 
     ''Biz Afyon Kocatepe Üniversitesi'ne bağlıyız. Kendi üniversitemiz olmadığı için Uşak'a ödenek fazla gelmiyor. Binanın yüzde 80'i tamamlanmış. Geriye kalan kısmı bir hayırsever tarafından bitirilirse çok fazla öğrencinin geleceğine inanıyorum. Ama şu anki maddi olanaklarla bizim yüksek okulu bitirmemiz imkansız. Rektörlüğün de Karahallı'ya para göndereceğini düşünmüyorum.'' 
     
</TEXT>
</DOC>
