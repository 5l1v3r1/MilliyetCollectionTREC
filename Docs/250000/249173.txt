<DOC>
<DOCNO> 249173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/siyaset/axsiy01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok çektiler ama mesajları tehlikeli' 
</HEADLINE>
<TEXT>


Eski DEP'lilerin açık şekilde barıştan yana tavır almaları gerektiğini belirten Derviş, bazı mesajlarını ise eleştirdi 

ANKARA Milliyet 


CHP İstanbul Milletvekili Kemal Derviş, cezaevinden tahliye olan eski DEP milletvekillerinin bazı mesajlarının tehlikeli olduğunu söyleyerek, "Arkadaşların açık şekilde barıştan yana tavır ortaya koymaları çok önemli" dedi. 
CNN Türk'te Eğrisi Doğrusu programına konuk olan Derviş, eski DEP'lilerin tahliyesinin Türkiye için önemli bir aşama olduğunu kaydetti. DEP'lilerin cezaevinde zor günler geçirdiğini, ancak bazı mesajlarının tehlikeli olduğunu vurgulayan Derviş, "Türkiye'de demokrasi masası var. Türkiye, özgürlüğün olmadığı, demokratik ortamda mücadele edilemeyecek bir ülke değil. Her şey tartışılsın. Her tabudan kurtulmamız lazım. Ama bunlar demokratik ortamda yapılmalı. Aksi takdirde demokrasi kendini koruyacaktır" diye konuştu. 
PKK KONGRA - GEL'in yeniden başlayan saldırılarına da değinen Derviş, Avrupa'nın, Türkiye'nin olumlu adımlar attığı bir dönemde herhangi bir terör eyleminin yanında durmayacağını söyledi. Derviş, "Bugünkü Türkiye'de teröre destek ya da müsamaha olmamalı" ifadesini kullandı. 
Derviş, TRT'nin anadil yayınlarını eksik bulduğunu söyledi. Derviş, CHP ile ilgili olarak da, "CHP'de tartışma ortamı yok. Umarım, kurultayda tartışma ortamına adım atılır. Parti içi demokrasi sadece CHP'de değil, hiçbir partide yok" dedi. 


</TEXT>
</DOC>
