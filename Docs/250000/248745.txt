<DOC>
<DOCNO> 248745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy14.html </URL>
<DATE> 2004/06/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP Grup Başkanvekili Koç "Bu hükümet af delisi oldu" 
</HEADLINE>
<TEXT>

     CHP Grup Başkanvekili Haluk Koç, iktidarın, masumane gerekçelerin ardına gizleyerek, hukuk devleti ile bağdaşmayan düzenlemelere gittiğini, birilerinin affedildiğini savunarak, ''Bu hükümet af delisi oldu'' dedi. 
     Koç, TBMM Sanayi Komisyonu'nun CHP'li üyeleriyle birlikte Parlamento'da düzenlediği basın toplantısında, her gün siyasi iktidarın sayısal çoğunluğunu nasıl kullandığının ''kötü örnekleriyle'' karşılaştıklarını söyledi. 
     ''Ortada bir dizi kepazelik'' olduğunu iddia eden Koç, bunları dile getirmelerine rağmen bu konuların haber olarak kamuoyuna yansıtılmadığını kaydetti. Haluk Koç, ''Bu, tek başına CHP'nin göstereceği bir duyarlılık değil... Sorun, Türkiye'nin sorunu, Türkiye'de hak arama sorunu, nasıl yolsuzluk yapılıyor, nasıl yolsuzluklara kol kanat geriliyor, yolsuzluklarla mücadele ediyoruz söylemi altında neler yapılıyor...'' diye konuştu. 
     
     ''İPUÇLARI VERİYORUM'' 
     ''Havuç Yasası'' olarak nitelendirdiği, Yolsuzlukla Mücadele Tasarısı''nın hükümlerine dikkati çeken Koç, şunları söyledi 
     ''Lütfen bunun üstüne gidin. Bu yasa son derece önemli bir konu. Bir kepazelik örneği. Bunun arkası çok geniş sadece AKP grubu içerisinde havuç uzatılanlarla sınırlı değil. Bunun arkasında başka işler var. Sayın Başbakan'ın danışmanlarını bir inceleyin... Bazı büyük grupların, Türkiye'de iktidarın yolsuzlukla mücadele ediyoruz diye batırdığı büyük gruplardan bazılarının bazı ilişkilerle bu yasadan faydalanmak isteyip istemediklerini lütfen araştırın. Ben sizlere ipuçları veriyorum.'' Kamuoyunun dikkatine sundukları bu konularda bazı grupların haber değeri görmemesinin önemli olmadığını belirten Koç, ''inatla'' görevlerini yapmaya devam edeceklerini dile getirdi. 
     
     ''GİZLENMİŞ PARAGRAFLAR'' 
     CHP Grup Başkanvekili Koç, Sanayi ve Ticaret Komisyonu'nda dün kabul edilen, Endüstri Bölgeleri Kanunu'nda değişiklik öngören yasa tasarısına değinirken de değişik maddelere gizlenmiş paragraflarla Türkiye'de çevre, tabiat ve kültür, kıyı, mera ve orman kanunları ile ters düşmüş, yükümlülüklerini yerine getirmemiş, hatta mahkemeler tarafından faaliyetleri durdurulmuş bazı şirketlere af getirildiğini öne sürdü. Koç, ''Bu hükümet af delisi oldu.... Şirket affı, vergi affı, vergi barışı adı altında her türlü sahtekarlığa af, havuç yasası, şimdi de her türlü yasal düzenlemeyi ihlal eden şirketlerin affına yönelik bir af tasarısı... CHP olarak kamu yararı taşımayan bu uygulamaların, masumane gerekçelerle gizlenmeye çalışılmasını şiddetle kınıyoruz. Buna karşı tavrımızı her boyutta sürdüreceğiz'' diye konuştu. 
     Tasarının, aynı zamanda bu şirketlerin yatırım alanlarının endüstri bölgesi ilan edilmesi halinde tüm hukuksal problemlerden kurtulmasını sağladığını belirten koç, ülkenin kanunlarını çiğneyerek faaliyet gösterenlerin de özel teşviklerle mükafatlandırıldığını bildirdi. 
     Böyle bir anlayışın sosyal devlet, sosyal adalet ve hukuk devleti ilkeleri ile bağdaşmadığını kaydeden Koç, ''Adalet ve Kalkınma Partisi'nde hukuk alerjisi var'' dedi. 
     Koç, CHP olarak tasarının komisyona geri çekilmesini ve endüstri bölgeleri kurulması ile hukuki sorunları bulunan şirketlerin affedilmesi konularının birbirinden ayrılarak getirilmesini arzu ettiklerini bildirdi. 
     
     ''CARGİLL-ÜLKER ORTAKLIĞI'' 
     CHP Adana Milletvekili, Sanayi ve Ticaret Komisyonu Üyesi Tacidar Seyhan da tasarı ile Cargill firmasına af getirildiğini, bunun yanı sıra, iktidarın kendine yakın olan şirketlerin endüstri bölgesi olarak ilan edilmesini sağlayacak genel tanımlamaları da tasarıya eklediğini iddia etti. 
     Seyhan, Cargill'le birlikte 3 firmanın münferit yatırımlardan dolayı ''münferit endüstri bölgesi'' olmak için başvurduğunu da bildirerek, ''Eğer aralarında bir özel görüşme yoksa böyle bir yasa çıkmadan neden başvuruda bulunsun '' dedi. 
     Cargill'in yatırımının, birinci derecede tarım arazisine kurulduğunun mahkemelerce saptandığını anımsatan Seyhan, şöyle konuştu 
     ''Cargill firması Pendik Nişasta'nın ortağıdır. Orada Ülker'le Cerestar firması ortaktı. Cerestar firmasını Cargill satın alınca otomatikman Cargill Ülker'in ortağı haline geldi. Aynı firmaya Sayın Bakanımız Unakıtan'ın oğlunun mısır sattığını da biliyoruz. Cargill'in ürettiği tatlandırıcıları Cola Turka'nın da kullandığını, dağıtımını kimlerin yaptığını da biliyoruz. 
     Kimse, kendi iş alanlarıyla ülke sanayicisinin menfaatlerinin birbirine karıştırmasınlar. Ülke sanayicilerinin menfaatlerinin arkasına gizlenerek kendi özel çıkarları için ilişkide olduğu firmaların zemin kurabileceği, hiçbir hak-hukuk tanımadan yatırım yapabileceği alanlar olarak Türkiye'yi görmesin.'' 
     
</TEXT>
</DOC>
