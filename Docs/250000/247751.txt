<DOC>
<DOCNO> 247751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko15.html </URL>
<DATE> 2004/06/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Düğün salonları cep yakıyor... 
</HEADLINE>
<TEXT>

     Düğün sezonunun açıldığı bugünlerde salonların fiyatları, kalitesi ve organizasyonuna göre 2 ile 13 milyar lira arasında değişirken, salonlarda 15 Eylül'e kadar hafta sonları için yer bulunamıyor. 
     Her yıl sünnet olacak çocukların ve evlenecek çiftlerin beklediği düğün sezonu açılırken, hazırlıklar içinde önemli bir yer tutan düğün salonu kiralama işleri de daha da hız kazandı. 
     Yurt dışındaki gurbetçilerin düğünlerini Türkiye'de geçirecekleri yaz tatilinde yapmak istemeleri, Anadolu'da ise hasat döneminin beklenmesi nedeniyle düğünlerin 15 Haziran-15 Eylül arasına sıkıştırılması bazen düğün salonlarının bulunmasında sıkıntının yaşanmasına yol açabiliyor. 
     Sünnet olacak çocuğun ailesi ve evlenecek çiftlerden erkek tarafı, yapılacak masraflar nedeniyle kara kara düşünürken, 13 milyar liraya kadar çıkan salon fiyatları cep yakacağa benziyor. 
     Profesyonel olarak hizmet veren 15'in üzerinde düğün salonunun bulunduğu Konya genelinde, 500 kişilik yemek, pasta, meşrubat, orkestra, video çekimi, ve sanatçının organizasyonda yer aldığı bir düğün salonunun maliyeti 2 milyar ile 13 milyar lira arasında değişiyor. 
     Birlik Düğün Salonu Sahibi İsmail Sezer, düğün salonları için rezervasyonların yaklaşık 3 ay önce başladığını söyledi. 
     Bu dönemde tekstilden, beyaz eşyaya ve mobilyaya kadar çok sayıda sektörde olduğu gibi kendilerinin de rahat nefes aldığını vurgulayan Sezer, ''Yaklaşık 3 aylık düğün sezonunda inanılmaz bir yoğunluk yaşıyoruz. Tüm düğünlerin bu dönemde yapılmak istenmesi bir talep patlamasına yol açıyor'' dedi. 
     Sezer, düğün sahiplerinin Ağustos ayındaki düğünleri için bile Nisan ayında salonu kiraladığını ifade ederek, ''15 Eylül'e kadar salonlarda hafta sonları için yer bulunmuyor. Salonlarla birlikte otellerde bile hafta sonuna rezervasyon yaptırmak neredeyse imkansız hale geldi. Kısacası, bundan sonra salon kiralamak isteyenler hafta içi bir güne razı olacak'' diye konuştu. 
     
</TEXT>
</DOC>
