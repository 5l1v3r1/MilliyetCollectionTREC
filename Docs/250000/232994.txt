<DOC>
<DOCNO> 232994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/guncel/agun.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstesek kaptanın saatini vururduk 
</HEADLINE>
<TEXT>

   Emekli savaş pilotu Kılıç, Kıbrıs Barış Harek tı'nda yüzen her cismin batırılması emri verildiğini belirterek, parola sorusuna "Parola marola bilmem" yanıtı aldığını söyledi 
      Önay Yılmaz 
   
   Kıbrıs Barış Harek tı'na binbaşı rütbesiyle katılan ve Kocatepe gemisini yanlışlıkla bombalayan savaş pilotlarından Emekli Hava Pilot Yarbay Zeki Kılıç, Savunma ve Havacılık Dergisi'nin 100. sayısında, savaşa katılan denizci subayların anılarında yer alan Türk pilotlarıyla ilgili iddialara yanıt verdi. 
   Kılıç, dergideki anılarda, Mareşal Fevzi Çakmak gemisinin kaçıp Türk savaş uçaklarından kurtulduğu iddiasının doğru olmadığını belirterek, "Ona saldırmadık ki saldırsaydık bırakın koca gemiyi, kaptanın kol saatini bile vurabilecek kabiliyetteydik. Keskin nişancıydık" dedi. Kılıç, Kocatepe'ye napalm bombası atıldığı yönündeki iddialar hakkında da "Sanıyorum gemide tahrip bombasının çıkardığı yangını napalm sanmışlar" diye konuştu. 
   
   'Yüzen her cismi batırırım' 
   Kılıç, 1974 yılında 21 Temmuz sabahı yaşananları şöyle anlattı "Yunan gemilerinin Baf'a personel ve silah çıkaracakları, Müşterek Harek t Merkezi'ne bildirildi. Gemilerin 14.00'te Baf'a yanaşacakları hesap edildi. Merkez, gemileri batırma görevini Hava Kuvvetleri'ne verdi. O andan itibaren Hava Kuvvetleri, radyodan 'şu enlem ve şu boylam arasına Baf Körfezi ve Arnavutluk Burnu güneyi girecek her yüzen cismi batırırım' diye anonsa başladı. 
   Mürted Üssü'nde F-104G savaş pilotuydum. Yunan gemilerine 14.00'te taarruz edecek şekilde görevlendirildik. Uçaklarımıza ikişer adet 1000 librelik tahrip bombası, beşer adet beş inçlik roket ve 1500'er adet 20 mm'lik top mermisi yüklendi. 14.00'te Baf limanına ulaştığımızda Arnavut Burnu açıklarında M. F. Çakmak olduğunu sandığım savaş gemisiyle iki savaş gemisi Kocatepe ve Adatepe vardı. 'Baf limanındaki yüzen cisimleri batırın' emri almıştık. Türkçe telsiz anonsu duydum. 'Türk gemileriyiz, saldırmayın' diyordu. Yayın yapan istasyona, 'Parola' dedim. Aynen aldığım cevap, 'Parola marola bilmem Türk gemisiyiz' şeklindeydi. 
   
      'Türk gemisi yok' 
   Üsse döndüğümüzde, gemilerde Türk panosu gördüğümüzü bildirdik. Merkeze soruldu. Deniz Kuvvetleri'nden gelen cevapta, 'Türk gemisi yok. Yunan gemileri sizi yanıltmak için Türk panosu sermişler' deniyordu." 
   Kılıç, İngilizlerin de Falkland'da kendi gemilerini vurduklarını belirterek, "30 yıl önceki konuyu artık kapatalım. Biliyorum ki, Deniz Kuvvetleri, tüm araç gereç ve personeliyle dünyanın modern güçlerinden biridir" şeklinde konuştu. 
   
   'Pilotlar, atış şampiyonuydu'    Anılarında, Türk pilotlarının hareketli hedeflerde başarısının yüksek olmadığını belirten Emekli Deniz Kıdemli Albay Ömer Sevdik, "O yıllarda uçaklarımızda güdümlü bombalar bulunmamaktaydı. Bu kadar uzak mesafelerden bırakılan güdümsüz bombaların, hedeflere isabet olasılıklarının düşük olması gayet doğaldır ki, o günkü pilotlarımız NATO atış şampiyonları idiler" dedi. 
   
   
   
</TEXT>
</DOC>
