<DOC>
<DOCNO> 247895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur46.html </URL>
<DATE> 2004/06/14/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Genelkurmay Başkanı Özkük'ün mesajı... 
</HEADLINE>
<TEXT>

     Genelkurmay Başkanı Orgeneral Hilmi Özkök, ''Bölücü terör örgütüne ve sinsi eylemlerini ısrarla sürdüren irticai kesimlere karşı ulusumuzun güvencesi olan Türk Silahlı Kuvvetleri, akıl karıştırıcı iç ve dış eylemlerin etkisinde kalmaksızın, mücadelesini her zamanki azim ve kararlılığıyla sürdürecek ve bu çabaları sonuçsuz bırakacaktır'' dedi. 
     Genelkurmay Başkanı Orgeneral Özkök, Jandarma Genel Komutanlığı'nın 165. Kuruluş Yıldönümü nedeniyle bir mesaj yayınladı. 
     Orgeneral Özkök mesajında, Soğuk Savaş sonrası yaşanılan hızlı değişime paralel olarak, ülkelerin güvenlik ve iç istikrarını olumsuz şekilde etkileyen risk ve tehditlerin, çeşitlilik kazanarak geniş bir yelpazeye yayıldığını belirtti. 
     Orgeneral Özkök, başta uluslararası terörizm olmak üzere, beliren bu ''asimetrik tehditlerin'' günümüz teknolojilerinden artan oranda yararlanmaları ve uluslararası düzeyde bir örgütlenme çabası içerisinde olmalarının, güvenlik güçlerinin mevcut risk ve tehditlerle etkili bir şekilde mücadelesini güçleştirdiğine dikkati çekti. 
     Geçmişe göre bilinmeyenlerin çok daha fazla olduğu ve tehdidin somut olarak algılanmasında farklı yaklaşımların yaşandığı bir ortamda, güvenlik birimlerinin sürdürülebilir başarısının büyük önem taşıdığını vurgulayan Orgeneral Özkök, şunları kaydetti 
     ''Güvenliğin sağlanmasındaki başarı ancak daha iyi eğitilmiş ve tecrübeli personele sahip olma, güvenlik birimleri arasında daha iyi koordinasyon ve iş birliği, teknolojiyi daha iyi kullanabilme, daha yaratıcı çözüm yolları bulma ve her şeyden önemlisi halkla çok daha iyi bir iletişim kurarak halk desteğinin devamlılığını sağlama, olası risk ve tehditlere karşı onu etkin bir şekilde bilinçlendirme yoluyla elde edilebilir.'' Jandarma Genel Komutanlığının, yurdun her köşesinde, halkla iç içe olarak büyük bir özveri ve heyecanla görev yaptığını ifade eden Orgeneral Özkök, mesajında şu hususlara yer verdi 
     ''Jandarma Genel Komutanlığı'nın Türk Silahlı Kuvvetleri ile halk arasında bir ara yüz oluşturan, yaşadığımız kaotik ortamda da kendisine verilecek her türlü görevi Atatürk ilke ve devrimlerinin yol göstericiliğinde, sahip olduğumuz vizyonun ışığında, bünyesindeki modern teçhizat ve nitelikli lider personeliyle aynı azim ve kararlılıkla yerine getireceğine olan inancım tamdır.'' 
     
     BÖLÜCÜ TERÖR VE İRTİCAİ KESİMLERE KARŞI MÜCADELE 
     Orgeneral Özkök mesajında, yurdun dört bir yanına yayılmış teşkilatıyla Jandarma Genel Komutanlığı'nın terörle mücadelenin yanında, irticai tehditle de mücadele kapsamında başarılı hizmetler ifa ettiğini belirterek, şöyle devam etti 
     ''Bunlara paralel olarak halkta çevre bilincinin oluşması, insan sevgisinin yerleşmesi, yurdumuzun güzelleştirilmesi için birçok inisiyatife büyük katkılar sağlamıştır. 
     Bu vesileyle ifade etmek isterim ki terör eylemleri ile bir yere varılamayacağı yakın tarihimizde anlaşılmış olmakla beraber, ülkemizin büyük zorluklarla karşı karşıya olduğu bu dönemde, kanlı eylemlerine yeniden başlayarak Devletimizi güçsüzleştirebileceğini hesaplayan bölücü terör örgütüne ve sinsi eylemlerini ısrarla sürdüren irticai kesimlere karşı ulusumuzun güvencesi olan Türk Silahlı Kuvvetleri, akıl karıştırıcı iç ve dış söylemlerin etkisinde kalmaksızın, mücadelesini her zamanki azim ve kararlılığıyla sürdürecek ve bu çabaları sonuçsuz bırakacaktır.'' Genelkurmay Başkanı Orgeneral Özkök, Jandarma'ın Türk Silahlı Kuvvetleri'nin ayrılmaz bir parçası olduğunu vurguladığı mesajında şunları kaydetti 
     ''Jandarma Genel komutanlığı personeli, Türk Devletinin bölünmez bütünlüğünün ve Cumhuriyetimizin toplumun huzuru, milli dayanışma ve adalet anlayışı içinde, insan haklarına saygılı, Atatürk milliyetçiliğine bağlı, Anayasanın başlangıç bölümünde belirtilen temel ilkelere dayanan, demokratik, laik ve sosyal bir hukuk devleti olma niteliklerinin muhafazası için çok değerli hizmetler ifa etmiş ve gerektiğinde canlarını feda etmekte asla tereddüt göstermemiştir.'' 
     
</TEXT>
</DOC>
