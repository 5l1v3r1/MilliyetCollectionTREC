<DOC>
<DOCNO> 235818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun17.html </URL>
<DATE> 2004/04/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gül, Kıbrıs için Rusya Dışişleri Bakanı Lavrov'u aradı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün dün telefonla görüştüğü Rusya Dışişleri Bakanı Sergey Lavrov, Kıbrıs'ta nihai çözüm için çabaların artırılmasını istedi. 
     İtar-Tass'ın haberine göre, Lavrov görüşmede, BM Genel Sekreteri Kofi Annan'ın iyi niyet misyonunun sürmesi gerektiğini söyledi. İki Bakanın, Kıbrıs'ta referandumlardan sonraki durumu ele aldıkları kaydedildi. 
     Habere göre, Lavrov, Kıbrıs ile ilgili BM Güvenlik Konseyi Başkanlık açıklamasının dengeli şekilde çıkması için yardım etmeye hazır olduklarını belirterek, ülkesinin, yapılacak açıklamanın BM'nin Kıbrıs'ı birleştirme çabalarında kolaylaştırıcı etki yapması gerektiğine inandığını söyledi. 
     A.A muhabirinin Türk diplomatik kaynaklarından edindiği bilgiye göre, Gül, Rusya'nın bugün New York'ta devam edecek BM Güvenlik Konseyi görüşmelerinde olumsuz tavrının ortaya çıkması üzerine dün Lavrov'u telefonla aradı. 
     Görüşme sırasında Türk tarafının Rusya'dan tatmin edici bir yanıt alamadığı ve Rusya'nın Rum görüşlerine yakın bir tutum sergilediği kaydedildi. 
     Türkiye, BM Güvenlik Konseyi'nin bugünkü oturumunda başkanlık açıklamasından ziyade ortak karar almasını ve bu kararda ambargoların ''yumuşatılması'' sözcüğü yerine ''kaldırılması'' ifadesinin kullanılmasını istiyor. Rusya ise ambargoların ''yumuşatılması'' kelimesinin kullanılmasını savunuyor. 
     Kaynaklar, başkanlık açıklamasının Türk tezlerine uymayacağını belirterek, ''Bu daha kötü olabilir ve sıradan bir basın bildirisi şeklinde geçiştirilebilir'' dediler. 
     Bu arada, Gül'ün Başbakan Recep Tayyip Erdoğan ile Kıbrıs konusundaki bu son gelişmeleri görüştüğü ve Erdoğan'ın da gerekirse Rusya ve Fransa nezdinde bugün girişimde bulunabileceği öğrenildi. 
     Öte yandan, Türkiye'nin Moskova Büyükelçisi Kurtuluş Taşkent, dün düzenlediği basın toplantısında, Rusya'nın Kıbrıs politikasını oluştururken iki ülkenin siyasi ve ekonomik ilişkilerini göz önünde bulundurmasını temenni ettiklerini söylemişti. 
     
</TEXT>
</DOC>
