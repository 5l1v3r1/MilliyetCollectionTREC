<DOC>
<DOCNO> 222931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/dunya/adun.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefondaki yalancı 
</HEADLINE>
<TEXT>

   Seçim mağlubu Aznar, Madrid'deki saldırıların hemen ardından aradığı gazete yayın yönetmenlerine, 'ETA yaptı' diyerek manşetleri değiştirtmiş 
      DIŞ HABERLER SERVİSİ 

   
   İspanya'da 11 Mart'ta düzenlenen terör saldırılarından ayrılıkçı Bask örgütü ETA'yı ısrarla sorumlu tutan ve El Kaide olasılığını görmezden geldiği için pazar günkü seçimde ağır darbe yiyen İspanya Başbakanı Jose Maria Aznar'ın, İspanyol basınını, Avrupa Birliği'ni AB ve Birleşmiş Milletler'i BM ETA'nın suçlu olduğuna inandırmak için manipüle ettiği ortaya çıktı. Siyasi gözlemciler durumu, "Aznar tüm dünyayı kandırdı, bir tek seçmeni kandıramadı" şeklinde yorumladı. 
   İspanya'da yayımlanan El Periodico gazetesinin Genel Yayın Yönetmeni Antonio Franco, gazetesinin internet sitesinde, Aznar'ın saldırı günü kendisini ve tüm ulusal gazetelerin yöneticilerini arayarak, "Şüpheniz olmasın, sorumlu ETA'dır" dediğini yazdı. "Başbakan'ın elinde kesin kanıt olmadan güvence veremeyeceğine inandım" diyen Franco, Aznar'la konuşunca, El Kaide'yi sorumlu tutan manşet atmaktan vazgeçtiğini söyledi. 
   New York Times gazetesi de, Aznar hükümetinin, AB'nin İspanyol Dış Politika Yüksek Temsilcisi Javier Solana'yı kullanarak AB ülkelerini ETA'nın suçluluğuna inandırmaya çalıştığını, hükümetin özel isteği üzerine pek çok Avrupa ülkesinin televizyonlarına röportaj verip, "ETA sorumlu" diyen Solana'nın, düşürüldüğü durumdan hoşnut olmadığını yazdı. 
   Saldırıların hemen ardından, BM Güvenlik Konseyi'nde de ETA'yı suçlayan bir karar çıkartılan İspanya hükümeti, El Kaide'nin sorumlu olduğunun hemen hemen kesinleşmesi üzerine Konsey'e yazılı izahat vermek zorunda kaldı. İspanya'nın metninde, "Art niyetimiz yoktu" denirken, Konsey'deki bazı diplomatlar, New York Times'a, "Siyasi çıkarlar için kullanıldık, çok öfkeliyiz" diye konuştu. 
   
   
</TEXT>
</DOC>
