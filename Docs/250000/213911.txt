<DOC>
<DOCNO> 213911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo16.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Oyun bize yakışmadı... 
</HEADLINE>
<TEXT>

     Trabzonspor Teknik Direktörü Ziya Doğan, Adanaspor maçında ortaya koydukları oyunun kendilerine yakışmadığını söyledi. 
     Ziya Doğan, 2-1 galibiyetleriyle sona eren Adanaspor maçının ardından yaptığı açıklamada, karşılmanın zor geçeceğini tahmin ettiğini dile getirerek, ''Dediğimiz gibi oldu. Adanaspor can havliyle oynadı. Çocuklar stresliydi. Oyun bize yakışmadı'' dedi. 
     Bordo-mavili takımda maç içinde kopuklukların bulunduğunu ifade eden Doğan, ''Onları kısa süre içinde düzeltmek zorundayız. Ama böyle bir maçtan 3 puanla ayrılmak gerekliydi. Bugünkü maçın yorumunu fazla yapmamak lazım. 3 puan iyi ama yapacak çok işlerimiz var. Kalite yüksek ancak takım oyunu sahaya yansımıyor. Bunun üzerinde çalışmamız gerekiyor. Yine de galibiyetle başlamak güzel. Sonuç dışında pek iyi değildik'' diye konuştu. 
     Ölü topların silahları olduğunu, ancak bunu yeterince değerlendiremediklerini belirten Doğan, şöyle konuştu 
     ''Düşünüyorum ama kimse ümitsizliğe kapılmasın. Benim yapım bu takımı hareketli hale getirecek, futbolcular sahada basmadık yer bırakmayacaklar. Kısa sürede zor ama bu dönemi kayıpsız kapamak önemliydi. 15-20 dakikalık iyi oyunu 90 dakikaya yaymaya çalışacağız. Taraftarlara da teşekkür ediyorum. İkinci yarıda takımı harekete geçirdi. İlk yarıda aynı tempolarına ihtiyacımız vardı.'' 
     
     YÜCE, UMUTLU 
     Adanaspor Teknik Sorumlusu Ahmet Ziya Yüce ise Trabzonspor karşısında gösterdikleri futbolu sürdürmeleri durumunda ligde kalacaklarına inandığını söyledi. 
     Yüce, son 3 haftada iyi bir futbol ortaya koyduklarını ifade ederek, ''Bu 3 maçtan 7 puanla da ayrılabilirdik. Uzatma dakikalarında goller kaçırdık. Şanssız bir dönemden geçiyoruz. Ancak böyle oynarsak, ligde kalacağımızı Türkiye'ye ilan ediyorum'' dedi. 
     Oyuncularının onurlu bir mücadele ortaya koyduğunu da ifade eden Yüce, ''Bu mücadelemizi sonuna kadar sürdürüp, ligde kalmak için elimizden gelen herşeyi yapacağız'' diye konuştu. 
     
</TEXT>
</DOC>
