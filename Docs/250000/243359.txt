<DOC>
<DOCNO> 243359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur07.html </URL>
<DATE> 2004/05/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
4 aydır, kızına çarpan şoförü arıyor... 
</HEADLINE>
<TEXT>

     Ankara Polis Moral Eğitim Merkezi'nde görevli polis memuru Dursun Şentürk, 4 ay önce trafik kazasında kaybettiği kızına çarpan aracın sürücüsünü arıyor. 
     ODTÜ matematik bölümünde sözleşmeli personel olarak görev yapan Hamide Şentürk 20 15 Ocak 2004 tarihinde saat 17.30 sıralarında evine gitmek için bindiği servis otobüsünden İstanbul yolu Çiftlik kavşağı yakınlarında inmiş, yolun karşısına geçmeye çalışırken plakası alınamayan bir aracın çarpması sonucu hayatını kaybetmişti. 
     Olayın üzerinden geçen yaklaşık 4 aylık süre içerisinde kızının ölümüne neden olan araç sürücüsünü arayan Dursun Şentürk, kızına çarpan araç sürücüsünü bulabilmek için yaptığı çalışmaları anlattı. 
     Basın yayın organlarına ilan vererek kızına çarpan kişiyi bulmaya çalıştığını ifade eden Şentürk, bir kaç ihbar telefonu aldıklarını ancak sonuç çıkmadığını belirtti. 
     Kızının öldüğü saatlerde mesaide olduğunu ifade eden Şentürk, ''Kızım kazadan sonra 15-20 dakika olay yerinde yaşam mücadelesi vermiş. Bir Allah'ın kulu ne plakayı almış ne de kızımla ilgilenip onu hastaneye götürmüş'' diye konuştu. 
     Olay günü, Çiftlik kavşağında yoğun trafik olduğunu ifade eden Şentürk, kazaya karışan aracın kimse tarafından görülmemiş olmasının da imkansız olduğunu dile getirdi. 
     Kızına çarpan araç hakkında bilgisi ya da görgüsü olan herkesten yardım beklediğini ifade eden acılı baba, ''Mutlaka birileri bir şey gördü, aracın markası, rengi, plakası. Görgü tanıklarının vicdanını sesini dinlemelerini, bu olayla ilgili ne hatırlıyorsa insanlık namına bilgi vermelerini istiyorum'' dedi. 
     Genç kızın ölümüyle ilgili Ankara Cinayet Büro Amirliği'nin soruşturmasını sürdürdüğü bildirildi. 
     
</TEXT>
</DOC>
