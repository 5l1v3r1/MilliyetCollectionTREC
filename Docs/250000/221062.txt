<DOC>
<DOCNO> 221062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur16.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, sel felaketinin vurduğu Silifke'de... 
</HEADLINE>
<TEXT>

     Durmuş Ali Başkan bildiriyor 

CHP Genel Başkanı Deniz Baykal, Mersin'in Silifke İlçesi'nde yaşanan sel felaketinde büyük zarar meydana geldiğini, konuyu TBMM'ye taşıyacaklarını bildirdi. 
     Baykal, Silifke Kaymakamı Sefa Çetin'i ziyaret ederek bilgi aldı, afetten zarar gören vatandaşlarla görüştü. 
     Göksu Irmağı'nın geçmiş yıllarda da benzer sorunlara yol açtığını ifade eden Baykal, Kaynaktepe Barajı tamamlanmadığı için su tanzimi konusunda gerekenin yapılamadığını ifade etti. 
     Yaşanan sorunu yerinde görmek ve ''geçmiş olsun'' demek için ilçeye geldiğini belirten Baykal, şunları söyledi 
     ''Büyük maddi hasar meydana gelmiş. Ev ve işyerleri ile tarlalar zarara uğramış. En kısa zamanda harar tespiti yapılmalıdır. Vatandaşa destek verilmeli, çiftçi borçları faizsiz bir şekilde çözümlenmeli, uzun vadeye yayılmalıdır. Konu ciddi bir şekilde ele alınmalı, bunu TBMM'ye taşıyacağız.'' Baykal, taşkına Gezende Barajı'ndan su bırakılması sırasında gerekenlerin yapılmamasının neden olduğu yönünde iddialar bulunduğunu, bu yönde de araştırmalar yapılması gerektiğini ifade ederek, şöyle devam etti 
     ''Vatandaşa gerekli uyarıların yapılması iyi ama önlem almak mümkün değil. Vatandaştan, ev ve işyerlerini kolayca boşaltmaları beklenemez. Baraj sularının tahliye edilmesinde barajdan elde edilecek gelirin ötesinde vatandaşın ihtiyacının da dikkate alınması gerekir. Bu ne ölçüde yerine getirilmiş, ne ölçüde getirilmemiştir Konu Meclis'te ele alınınca değerlendirilecektir. Bir an önce Göksu Nehri'nin felaketlere neden olmayacak şekilde düzenlenmesine ihtiyaç var. Bütün bunlar, böyle bir afetin yaşanmaması için yapılacaktır.'' Baykal, afette can kaybı olmamasının memnuniyet verici olduğunu, maddi zararın telafi edilebileceğini kaydederek, ''Ciddi bir zarar var, evlerde vatandaşın yıllardır birikimi olan eşyalar kaybolmuş, perişan olmuş. Devletimiz umarım vatandaşa gerekli katkıyı verecektir'' dedi. 
     
     ''İHMAL VAR MI ARAŞTIRACAĞIZ'' 

     Baykal, barajdaki suyun tahliyesini zarar vermeden gerçekleştirmenin yetkililerin sorumluluğunda olduğuna dikkati çekerek, şunları kaydetti 
     ''İhmal var mı araştıracağız. Şimdiden bu konuda bir şey söylemek mümkün değil. Kaynaktepe Barajı mutlaka tamamlanmalı. Türkiye'de son yıllarda tasarruf gerekçesiyle yatırım yapılmıyor, yıllardır duruyor. Bu büyük bir eksiklik. Bu baraj öncelikli değilse, Göksu Nehri'nde taşkın önlemleri alınmalıdır. Silifke, Akdeniz'in incisidir. Türkiye'nin bir daha böyle bir olayı yaşamaması lazım. Toroslarda karlar eriyor, büyük bir su zenginliği oluşuyor. Göksu, bu biriken suların tahliye kanallarından biri. Eğer dikkat edilmezse, tabiat affetmez. Mutlaka bir önlem alınmalı. Bir daha Silifke'yi bu durumlara düşürmemeli.'' 
     
     ''DOĞAL DEĞİL, YAPAY BİR AFET'' 

     Baykal, daha sonra Silifke Belediye Başkanı Bayram Ali Öngel'i ziyaret etti. Öngel, Silifke'de büyük bir can pazarı yaşandığını, Gezende Barajı kurulduğundan beri ilçeleri için sorun olduğunu belirterek, ''Bu doğal değil, yapay bir afet. Gerekirse baraj kapatılmalı. Silifke Cumhuriyet Başsavcılığı'na, baraj yetkilileri hakkında suç duyurusunda bulundum. Ayrıca tazminat davası açacağım'' dedi. 
     Baykal, afetzedeleri de ziyaret ederek ''geçmiş olsun'' dileğinde bulundu. 

     
</TEXT>
</DOC>
