<DOC>
<DOCNO> 241223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur09.html </URL>
<DATE> 2004/05/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Belediye Başkanı'na "çete" davası .. 
</HEADLINE>
<TEXT>

     Ankara Cumhuriyet Başsavcılığı, aralarında Trabzon'un Şalpazarı ilçesi Belediye Başkanı Mehmet Muhçu, 3 avukat ve bir ilaç firmasının genel müdürünün de bulunduğu 12 kişi hakkında, yargıyı etkileme vaadiyle dolandırıcılık, rüşvet vermek, rüşvet almak ve cürüm işlemek için teşekkül oluşturmak suçlarından dava açtı. 
     Edinilen bilgiye göre, Ankara Cumhuriyet Başsavcılığı tarafından ağır ceza mahkemesine 2'si tutuklu 12 sanık hakkında açılan davanın iddianamesinde, tutuklu sanık Recep Gemici'nin, Samsun'un Vezirköprü ilçesinde çete oluşturmak, senet yağması ve tefecilik suçlarından tutuklu olan 16 kişilik gruptan bazılarını tahliye ettireceği iddiasıyla teşekkül oluşturduğu ileri sürüldü. 
     İddianamede, Gemici'nin, çete elemanlarından birisini Vezirköprü'ye savcı ve hakimlerle birlikte gönderdiğini ve soruşturmayı yürüten savcılarla görüşmelerini sağlayacaklarını tutuklu yakınlarına aktardığı, ancak bu tür görüşmelerin yaşanmadığı belirtildi. Gemici'nin, tutuklu yakınlarından masraf adı altında 1 milyar 750 milyon lira aldığı öne sürüldü. 
     Gemici'nin, Didem Aldemir adlı müştekiyi, sınav ve mülakat yapılmadan Adalet Bakanlığı'nda işe yerleştireceği vaadiyle 1500 dolar dolandırdığına yer verilen iddianamede, ayrıca, ilaç firması Farmed'in Sağlık Bakanlığı İlaç Eczacılık Genel Müdürlüğü nezdindeki ruhsat işlemlerini Genel Müdür Yardımcısı Nuray Taşçı'nın adını kullanarak komisyon karşılığı sonuca bağlayacağı vaadinde bulunduğu ifade edildi. 
     İddianamede, Ankara Barosu avukatlarından Ali Timurtaş Özmen'in, Niksar Asliye Ceza Mahkemesi tarafından yürütülen soruşturmada bilirkişi olarak belirlenen Ankara Asliye Ceza Mahkemesi'nden, 7.5 milyar lira karşılığında suç unsuru olmadığına yönelik rapor alacağına ilişkin Gemici ile temas kurduğu anlatılan iddianamede, ancak Özmen'in bilirkişilerle herhangi bir temas kurmadığının belirlendiği kaydedildi. 
     İddianamede, Özmen'in, Gemici ile Vezirköprü'deki tutukluların tahliyesini sağlayabileceği yönünde görüşme yaptığı da anlatılarak, bu iş karşılığı avukatın hesabına 350 milyar lira ve 200 bin dolar yatırıldığı, ancak tahliyelerin gerçekleşmemesi üzerine paranın iade edildiği belirtildi. İddianamede, sanığın soruşturmayı yürüten savcı ve hakimlerle herhangi bir görüşmesinin de tespit edilemediğinin altı çizildi. 
     İddianamede, avukat Türkay Uludağ'ın tutukluların tahliyesi konusunda Gemici ile görüştüğü, avukat Hasan Basri Kürüm'ün ise Niksar Asliye Ceza Mahkemesi'nin soruşturmasıyla ilgili olumlu bilirkişi raporu için 9 milyar lira talep ettiği öne sürüldü. 
     Farmed Genel Müdürü Necmettin Genç'in ise Sağlık Bakanlığı İlaç ve Eczacılık Genel Müdürlüğü'ne sundukları ''Adiovan'' ilacının 2 ve 4 miligramlık dosyalarının değiştirilmesi için şirket elemanı İlker Çimenler'i, talep gelmesi halinde görevlilere rüşvet vermesi için görevlendirdiği ifade edilen iddianamede, tutuklu sanık Çimenler ile İlaç ve Eczacılık Genel Müdürlüğü'nde memur olarak çalışan İkbal Demet Kozanoğlu'nun sorguları sonucunda, 4 milyar lira rüşvet verildiğinin belirlendiği savunuldu. 
     İddianamede, Trabzon'un Şalpazarı ilçesi Belediye Başkanı Mehmet Muhçu'nun ise Niksar'daki soruşturmayla ilgili olarak sanıklar yönünden olumlu bilirkişi raporu alınması için Gemici ile irtibat kurduğuna yer verildi. Muhçu'nun, Gemici'yi telefonla arayarak, 15 milyar ya da 15 bin doların hesabına yatırıldığını söylediği ifade edilen iddianamede, Gemici'nin de savunmasında, bu paranın rapor için kaparo olarak alındığını ifade ettiği kaydedildi. 
     Diğer sanıklar Hanifi Ekinci, Murat Yıldırım ve Mahmut Türk'ün, tahliye işlemiyle ilgili olarak çete içinde faaliyet gösterdikleri belirtildi. 
     İddianamede, çetenin lideri olduğu öne sürülen Recep Gemici hakkında, Türk Ceza Kanunu'nun TCK ''dolandırıcılık'', ''dolandırıcılığa eksik teşebbüs'', ''devlet memurlarının adını kullanarak menfaat sağlama'' ve ''cürüm işlemek için teşekkül oluşturma'' suçlarından 4 yıldan 13 yıla kadar ağır hapis cezası talep edildi. 
     Avukat Ali Timurtaş Özmen'in 3 ayrı eyleminden dolayı ''dolandırıcılığa eksik teşebbüs'' ve ''cürüm işlemek için teşekkül oluşturmak'' suçlarından 2 yıl ile 5 yıl arasında değişen ağır hapsi istenen iddianamede, avukat Türkay Uludağ için tutukluların tahliyesi vaadiyle ilgili olaya karıştığı gerekçesiyle TCK'nın 313 1. maddesinde tanımlanan ''cürüm işlemek için teşekkül oluşturmak'' suçundan 1 yıldan 2 yıla kadar ağır hapis cezası ve diğer avukat Hasan Basri Kürüm hakkında, bilirkişi raporuyla ilgili ''dolandırıcılığa eksik teşebbüs'' suçunu işlediği gerekçesiyle 6 ay ile 1.5 yıl arasında ağır hapis cezası talep edildi. 
     İddianamede, Farmed Genel Müdürü Necmettin Genç ve firma çalışanı İlker Çimenler hakkında, TCK'nın ''rüşvet vermek'' başlıklı 213. maddesi uyarınca 12'şer yıla kadar ağır hapis ve memuriyetten ömür boyu men, İlaç ve Eczacılık Genel Müdürlüğü görevlisi İkbal Demet Kozanoğlu hakkında da TCK'nın ''memurun rüşvet alması'' suçunu tanımlayan 212 1. maddesi uyarınca 4 yıldan 12 yıla kadar ağır hapis ve memuriyetten ömür boyu men cezası talep edildi. 
     Şalpazarı Belediye Başkanı Muhçu hakkında ''dolandırıcılığa eksik teşebbüs'' suçundan 6 ay ile 1.5 yıl arasında ağır hapis cezası talep edilen iddianamede, diğer 4 sanık hakkında da 6 ay ile 3.5 yıl arasında değişen hapis cezaları istendi. 
     
</TEXT>
</DOC>
