<DOC>
<DOCNO> 222644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/spor/spo02.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler'e sürpriz 
</HEADLINE>
<TEXT>

      YUSUF KOBAL 

   
   Taktik değişiyor 
   TEKNİK Direktör Christoph Daum, Gençlerbirliği'ni elemek için özel bir taktik geliştiriyor. Normal oyun planlarının dışına çıkarak rakibi şaşırtmayı amaçlayan Alman hocanın, ligdeki maçlardan farklı bir anlayışı tercih edeceği öğrenildi. Fenerbahçe'nin Ankara'da oynadığı savunma ağırlıklı futbolun bu kez tam tersini uygulayarak erken bir golle Gençlerbirliği'nin direncini kırmaya çalışacağı belirtildi. 
   
   Yönetimi övdü 
   SARI - Lacivertliler kupa maçının hazırlıklarını dün tek idmanla sürdürürken FB TV'ye konuşan Daum yönetime övgüler yağdırdı. Hooijdonk ve Nobre'nin transferlerini gerçekleştirmenin çok kolay olmadığını belirten Alman hoca, "Başkan ve yöneticiler gittiler, işi bitirdiler, herkes bu transferleri halledemezdi" diye konuştu. Adana - Gençlerbirliği maçının ertelenmesine bir anlam veremediğini de ifade eden Daum "İşimiz zor. Skorlar bizi aldatmasın" dedi. 
   
   Fenerbahçe şampiyon    Soccerbot ilan etti 
   LİGDE üç puan farkla Beşiktaş'ın önünde yer alan Fenerbahçe'yi "www.soccerbot.com" sitesi şimdiden şampiyon ilan etti. Sarı - Lacivertliler'in sezon sonuna kadar 79 puan toplayacağını hesaplayan site, Siyah - Beyazlılar'ın ise 73 puanda kalacağını belirtti. 
   
   Cim - Bom altıncı 
   YAPILAN tahminde Trabzonspor 71 puanla üçüncü, Denizlispor 60 puanla dördüncü, Gaziantepspor 57 puanla beşinci, Galatasaray ise 56 puanla altıncı sırada yer aldı. Site küme düşecek takımları ise 32 puanla Bursaspor, 25 puanla Elazığspor ve 13 puanla Adanaspor olarak belirledi. 
   
   Serhat'tan mesaj    AYLARDIR sahalardan uzak kalan Serhat Akın gözünü Teknik Direktör Daum'a dikti. Sakatlığı tamamen düzelen ve takımla birlikte çalışmalara başlayan genç yıldız, "Bursaspor maçında kadroya girmek istiyorum. Biraz eksiklerim var ancak bunu da kısa sürede kapatırım. Bu hafta olmasa bile Adana'da mutlaka formama kavuşmayı hedefliyorum" dedi. 
   
   Brezilya seferi    FENERBAHÇE Yönetimi, 5. kez Brezilya seferine hazırlanıyor. Ara transferde alınan Nobre ve Daum'un istediği orta saha oyuncusu Alex için bir kez daha Güney Amerika'nın yolunu tutmayı planlayan Sarı-Lacivertliler, bu hafta yapılacak görev dağılımını bekliyor. Yönetimde belirlenecek isimler iki oyuncunun transferi için ay sonunda Brezilya'ya gidecek. 
   
   Goller boşa    KONYASPOR maçında gol sayısını 19'a çıkaran Van Hooijdonk, Avrupa Gol Krallığı Yarışması'nda 20. sıraya düştü. UEFA kriterlerine göre futbolcuların gol sayıları ülke puanıyla çarpıldığından Hollandalı yıldız, Türkiye'nin katsayısı 1.5 olduğu için gerilerde kaldı. Hooijdonk, Fenerbahçe'de attığı 19 golü üst düzey bir ligde atsaydı, 38 puanla 6. sırada yer alacaktı. 
   
   
</TEXT>
</DOC>
