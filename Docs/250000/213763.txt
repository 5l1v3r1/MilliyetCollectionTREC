<DOC>
<DOCNO> 213763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur08.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Hıdırlıktepe semtinde gerilim yüksek... Polis alarmda... 
</HEADLINE>
<TEXT>

     Altındağ'ın Hıdırlıktepe semtinde önceki gün bir işyerinin silahlı kişiler tarafından basılmasının ardından başlayan olaylar sonucunda başından yaralanan Bülent Atay yaşamını yitirdi. Bölgede gerginlik sürerken polis zırhlı araçlarla geniş güvenlik önlemi aldı. 
     Hıdırlıktepe Çandarlı Mahallesi'nde iki gün önce iki grubun arasında çıkan çatışmada ağır yaralanan Bülent Atay tedavi gördüğü SSK Dışkapı Hastanesi'nde yaşamını yitirdi. Bülent Atay'ın cenazesi polis tarafından Keçiören Adli Tıp morguna kaldırılırken, Ankara Emniyet Müdürlüğü'ne bağlı özel harekat, çevik kuvvet, Altındağ İlçe Emniyet Müdürlüğü ve Asayiş Şube Müdürlüğü'ne bağlı sivil görevliler hem mahallede hem de morg çevresinde geniş önlemler aldı. 
     Özel harekat ve çevik kuvvetten yaklaşık 200 polis Çandarlı mahallesine yerleştirildi. Otomatik silahlarla 3-5'erli gruplar halinde köşeleri tutan polis olayların yeniden çıkmaması için uğraş veriyor. Mahallede ayrıca, 2 panzer ve bir akrep zırhlı araç sürekli devriye geziyor. 
     Mahalleye gazetecilerin girişi Altındağ İlçe Emniyet Müdürü Lütfü Sönmez tarafından yasaklandı. 
     Adli Tıp morgunda Bülent Atay'ın cenazesi otopsiye alındı. Yakınlarının cenazeyi mahalleye getirdikten sonra toprağa verme isteğine polis, olayların yeniden çıkması endişesi nedeniyle izin vermiyor. 
     
     OLAY NASIL BAŞLAMIŞTI... 
     İddiaya göre, önceki gün Çandarlı Mahallesi'nde bulunan Erzurum Toksoy isimli bakkala taksi ile gelen bazı kişilerle dükkanda bulunanlar arasında ''esrar isteme'' yüzünden kavga çıktı. Dükkandan ayrılan kişiler bir süre sonra kalabalık bir grupla gelerek silahla yaylım ateşi açtılar. Olaylarda dükkanın sahibi Burhanettin Toksoy bacağından silahla yaralandı. 
     Gece bu olayların yaşanmasının ardından dün bakkal dükkanına saldırdıkları iddia edilen ''Cihan'' adlı kişinin adamı olduğu bildirilen Bülent Atay silahlı saldırıya uğradı. Başından ağır yaralanan Bülent Atay kaldırıldığı hastanede dün akşam yaşamını yitirdi. Atay'ın ölümünü haber alan yakınları ise bu sefer Erzurum Toksoy bakkalını kundakladılar. 
     Ankara Emniyet Müdürlüğü ekipleri bu gelişmelerin ardından olaylara karışanlarla ilgili dün gece mahallede arama yapmak istedi. Polisin bu girişimi üzerine kimliği belirsiz kişilerin pompalı tüfeklerle havaya ateş ettiği öğrenildi. 
     
</TEXT>
</DOC>
