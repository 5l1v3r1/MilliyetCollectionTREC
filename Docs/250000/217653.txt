<DOC>
<DOCNO> 217653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun12.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmeleri yarına ertelendi... 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetimi lideri Tasos Papadopulos'un, KKTC'nin dün verdiği değişiklikler belgesinin Annan planının çerçevesi dışına çıktığı gerekçesiyle belge üzerinde çalışmak için zaman istediğini ve bu nedenle görüşmelerin yarın devam edeceğini söyledi. 
     Denktaş, ara bölgeye gitmek üzere Cumhurbaşkanlığı'ndan ayrılmasından yaklaşık 10 dakika sonra geri döndü ve basın mensuplarına açıklama yaptı. 
     Annan planına ilişkin öngördükleri değişiklikleri ana hatlarıyla yazılı olarak dün verdiklerini kaydeden Denktaş, ara bölgeye gidişi sırasında BM Genel Sekreteri'nin Kıbrıs Özel Temsilcisi Alvaro De Soto'nun kendilerini telefonla aradığını belirtti. 
     Denktaş, şunları söyledi 
     ''De Soto bize Papadopulos'un kendisine telefon ettiğini ve bu belgenin Annan planının çerçevesi dışına çıktığını, bu nedenle üzerinde çalışmak istediklerini aktardığını bildirdi.'' Denktaş, bugünkü görüşmenin iptal edildiğini ve görüşmelere yarın devam edileceğini belirtti. 
     
</TEXT>
</DOC>
