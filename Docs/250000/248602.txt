<DOC>
<DOCNO> 248602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/siy05.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzük kurultayı için 310 imza 
</HEADLINE>
<TEXT>


EZELHAN ÜSTÜNKAYA Ankara 


Kamuoyunda "30'lar hareketi" olarak bilinen CHP'li muhalif milletvekilleri, tüzük kurultayı yapılması talebiyle topladıkları 460 imzadan 310'unu genel merkeze teslim etti. Tüzük kurultayı için gerekli 260'ı aşarak 460 imza bulan muhalifler, delegelerin bir bölümü için genel merkezin "parti aleyhine çalıştıkları" gerekçesiyle ihraç mekanizmasını çalıştırma olasılığı nedeniyle, imzaların tümünü vermedi. İmzaları Genel Sekreter Yardımcısı Algan Hacaloğlu'na teslim eden muhaliflerden Ahmet Güryüz Ketenci, 3 Temmuz'da güvenoyu gündemli kurultayda tüzük değişikliğinin gündem maddesi olmasını istediklerini, bu olmazsa 45 gün içinde tüzük kurultayı toplanacağını kaydetti. CHP yönetimi, kurultayın yapılacağı salonda Baykal aleyhine görüntülerin oluşması olasılığına karşı, salona sadece delegelerin alınmasına karar verdi. Yönetim, basına da kurultayın kapılarını kapatma kararı alabilecek. 


</TEXT>
</DOC>
