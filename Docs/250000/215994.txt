<DOC>
<DOCNO> 215994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko21.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartında Avrupa'yı 3'e katladık 
</HEADLINE>
<TEXT>

     Türkiye, MasterCard kredi kartıyla geçen yıl yapılan harcamalarda Avrupa'nın 3 katı büyüme gösterdi. 
     MasterCard Avrasya Genel Müdürü Özlem Erçelen İmece, AA muhabirine yaptığı açıklamada, 2003 yılında Türkiye'de 10.3 milyonu MasterCard kredi kartı, 20.6 milyonu Maestro banka kartı olmak üzere toplam 30.9 milyon adet karta ulaştıklarını belirtti. 
     Türkiye'nin, Almanya ve İngiltere'nin ardından Avrupa'nın 3. en büyük kart pazarı konumunda olduğunu söyleyen İmece, Türkiye'de kart kullanımının giderek yaygınlaştığına, geçen yıl 6.2 milyon yeni kart verildiğine dikkat çekti. 
     İmece, ciroda hızlı bir yükseliş yaşadıklarını ifade ederek, şöyle dedi 
     ''Mastercard kredi kartıyla geçen yıl dolar bazında Avrupa'da yüzde 30.6'lık ciro büyümesi söz konusu oldu. Türkiye yüzde 95.6 artışla birinci sırada. Avrupa bölgesi çatısı altında, Avrupa ülkeleri, İsrail, Rusya, Türk cumhuriyetleri, Kıbrıs ile birlikte 35 civarında ülke var. Türkiye, ciro artışında hepsini geçti. Bu korkunç yükselişte, TL'nin değerlenmesinin de etkisi var, ama yine de Avrupa ülkelerinin katbe kat üstünde gelişiyor. İşlem artış oranı da Avrupa yüzde 12.5, Türkiye yüzde 56.4 oldu.'' İmece, Türkiye'de MasterCard kredi kartıyla geçen yıl 12.8 milyar dolarlık, Ekim 2002-Eylül 2003 tarihlerinde bir yıllık döneme bakıldığında banka kartıyla birlikte 26.2 milyar dolarlık ciro yaptıklarını bildirdi. 
     Geçen yıl hem kart adedi, hem ciro hedeflerini revize ettiklerini belirten İmece, ''Ekonominin canlanması ile ciroların, kart ve işlem adetlerinin arttığını görüyoruz'' diye konuştu. 
     
     ''DÜNYADA VE AVRUPA'DA LİGDE ÖN SIRALARA ÇIKTIK'' 
     İmece, dünyadaki konumlarının da yükseldiğini ifade ederek, şunları kaydetti 
     ''Dünyada Mastercard kredi kartıyla 1.27 trilyon dolarlık işlem hacmi gerçekleşti. Türkiye, kredi kartı cirolarında ve işlemlerinde ligde ön sıralara çıktı. 2002 sonunda ciroda dünyada 17. iken, 2003 sonunda 12. sıraya yükseldik. İşlem adedinde 4 sıra yükselerek 5. olduk. Avrupa'da da ciroda 8. sıradan 5. sıraya, işlem adedinde 4. sıradan 3. sıraya geldik.'' İmece, Türkiye'nin tüm Avrupa'da cironun yüzde 4.06'sını gerçekleştirdiğini, işlemlerin yüzde 10.36 ve kartların yüzde 10.23'ünü oluşturduğunu kaydetti. 
     MasterCard Avrasya Genel Müdürü İmece, şunları söyledi 
     ''Kredi kartı cirosu dolar bazında yüzde 95.6, TL bazında yüzde 90 arttı. Bugüne kadar hep bunun tersi olurdu. Biz planlarımızda kurun etkisini çıkarmaya çalışıyoruz. Ama çok kolay olmuyor, yurtdışından bakıldığı zaman hiçbir şekilde anlamıyorlar. Bizim yaptığımız artış, Avrupa'nın da tüm hedeflerini, projelerini etkiliyor. Çıtayı daha yukarıya taşımalarına neden oluyor.'' 
     
     ''EKONOMİYE SON DERECE POZİTİF BAKIYORUZ'' 
     ''Bunlar hiçbir şey değil. Daha yapacak çok şeyimiz var'' diyen İmece, bu yılki çalışmalarında şirket kartlarına, yurtdışındaki şeffaf kartlar gibi teknolojik gelişmeleri getirmeye ağırlık vereceklerini anlattı. 
     1 Ocak 2005 tarihinden itibaren güvenlik amacıyla EMV çipe geçiş olacağını hatırlatan İmece, şu anda 37 ülkede 250 milyondan fazla çipli kartları olduğunu, bu konuda bankalarla çalışmalarının yoğun şekilde devam edeceğini belirtti. 
     Özlem Erçelen İmece, ekonomiye son derece pozitif baktıklarını vurguladı. 
     Enflasyonun düşmesinin kart kullanımını artıracağını dile getiren İmece, ''2003'de parlak bir tablo çizmeme rağmen insanlar gerçekten harcamalarını kıstıkları, biraz daha tutumlu davrandıkları, yarının ne olacağını bilmedikleri bir dönem yaşadılar. Ama, ekonomik beklentileri son derece pozitif. Kendilerini daha güvende hissediyorlar. Gezip eğlenme, sağlık gibi ertelenmiş harcamalarını yapıyorlar. 2004'de daha da fazlasını göreceğiz'' şeklinde konuştu. 
     Bunun kartlı ödeme sistemlerine yansıyacağını vurgulayan İmece, bu yıl ciroda önemli artışlar göreceklerini kaydetti. 
     
</TEXT>
</DOC>
