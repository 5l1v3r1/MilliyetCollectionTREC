<DOC>
<DOCNO> 232113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur29.html </URL>
<DATE> 2004/04/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Merkezi sistemle yağmur duası .. 
</HEADLINE>
<TEXT>

     Ankara'nın Polatlı İlçesi'nde uzun süredir yağmur yağmaması nedeniyle çiftçiler, camilerde bulunan merkezi sistemle yayınlanan yağmur duasına katıldılar. 
     Cuma Namazı'nın hemen öncesinde yapılan dua, Diyanet İşleri Başkanlığı'nın camilere son yıllarda ortak hutbe okunması için kurduğu merkezi sistemle ilçe merkezindeki bütün camilerden yayınlandı. 
     Polatlı Ziraat Odası tarafından hazırlanan yağmur duası, ilçedeki en büyük camilerden biri olan Merkez Çarşı Camii'nde okundu. Büyük bir kalabalığın hep bir ağızdan ''amin'' dediği yağmur duasına, merkezi sistem sayesinde ilçe merkezindeki diğer camilerde bulunan vatandaşlar da katıldı. 
     Çiftçiler, tarlalarındaki buğdayların kurumak üzere olduğunu belirterek bir an önce yağmur yağması için dua etmekten başka çarelerinin olmadığını söylediler. 
     Polatlı'da kuraklık sebebiyle bazı tarlaların kurumaya başladığı bildiriliyor. 
     
</TEXT>
</DOC>
