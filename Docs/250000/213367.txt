<DOC>
<DOCNO> 213367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo39.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Elazığspor maçı hazırlıkları... 
</HEADLINE>
<TEXT>

     Fenerbahçe, Birinci Süper Lig'de 7 Şubat Cumartesi günü deplasmanda Elazığspor ile yapacağı maçın hazırlıklarını tek antrenmanla sürdürdü. 
     Samandıra Tesisleri'nde basına kapalı gerçekleştirilen antrenmanda Teknik Direktör Christoph Daum'un taktik çalışmalar üzerinde durduğu bildirilirken, sarı-lacivertliler önce tam sahada, sonra da dar alanda çift kale maç yaptı. 
     Hazırlıklarını yarın sabah basına kapalı antrenmanla tamamlayacak Fenerbahçe, öğle saatlerinde özel uçakla Elazığ'a gidecek. 
     
     SERHAT DÜZ KOŞULARA BAŞLADI 

     Bir süre önce kasığından ameliyat edilen Serhat, düz koşulara başladı. 
     Tesislerde tedavisine devam edilen Serhat, antrenmanın ardından bireysel futbolcu antrenörü Dr. Gunnar Gerisch yönetiminde sahada bir süre düz koşu yaptı. 
     Kulüp doktoru Ethem Kavukçu, Serhat'ın yakın bir zamanda takımla birlikte çalışmalara başlayacak duruma geleceğini söyledi. 
     
     NOBRE ANTRENMANA KATILMADI 

     Brezilyalı futbolcu Marico Nobre kasığındaki ağrı nedeniyle bugünkü çalışmada yer almadı. 
     Nobre'nin durumunun ağır olmadığını kaydeden doktor Kavukçu, bu futbolcunun büyük bir olasılıkla Elazığspor maçında forma giyecek durumda olacağını ifade etti. 
     Bu arada, Fenerbahçe'nin antrenmanını Teknik Direktör Daum'dan izin alan Bulgaristan'ın FOX Televizyonu görüntüledi. Televizyonun muhabirleri antrenmanın sonunda ise Petkov ile röportaj yaptı. 

     
</TEXT>
</DOC>
