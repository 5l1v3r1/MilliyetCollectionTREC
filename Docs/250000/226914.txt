<DOC>
<DOCNO> 226914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy26.html </URL>
<DATE> 2004/03/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Denizli'de sandığa gitmeyen köy... Vali Birini muhtar atarız 
</HEADLINE>
<TEXT>

     Denizli Valisi Gazi Şimşek, maden ocağının kapatılmamasını protesto ederek 28 Mart seçimlerinde oy kullanmayan Honaz'ın Aşağıdağdere Köyü'ne muhtar ataması yapılacağını, bunun için resmi sonuçların açıklanmasının beklendiğini bildirdi. 
     Şimşek AA muhabirine yaptığı açıklamada, köy tüzel kişiliğinin hak ve menfaatlerinin korunması için buranın muhtarsız bırakılmayacağını söyledi. 
     Mülki amirlerin içtihat oluşturma yetkisine sahip bulunduğunu kaydeden Şimşek, ''Bu konuda oluşmuş içtihatlar var. Seçilme yeterliliğine sahip birisini muhtar olarak atayacağız. Bunun için seçim sonuçlarıyla ilgili resmi açıklamayı bekliyoruz'' dedi. 
     Seçimden 2 gün önce Aşağıdağdere'ye giderek köylülerle konuştuğunu ifade eden Şimşek, şunları söyledi 
     ''Meşhur olmak isteyenler var. Köylülerden sağduyulu davranmalarını, bu tür kişilere yardımcı olmamalarını, İdare Mahkemesi'nden çıkacak sonucu beklemelerini ve yanlış yolda olduklarını söyledim. Ancak onlar demokratik haklarını kullanıp oy kullanmadılar. Ama biz orayı yöneticisiz bırakmayız. Köy, bir tüzel kişiliktir. Hak ve menfaatlerini sonuna kadar koruruz. Ayrıca temsil edilmesi de gerekiyor. Çünkü doğumdan ölüme kadar muhtarların görevleri var. Bunların aksamaması için bir muhtar atayacağız.'' 
     
</TEXT>
</DOC>
