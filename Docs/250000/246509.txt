<DOC>
<DOCNO> 246509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko28.html </URL>
<DATE> 2004/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Maliye Bakanı Unakıtan Kimsenin borcu silinmez 
</HEADLINE>
<TEXT>

     Maliye Bakanı Kemal Unakıtan, belediye borçlarının silinmesinin söz konusu olmadığını belirtti ve belediyelerin de mali disipline riayet etmeleri gerektiğini söyledi. 
     Unakıtan, düzenlediği basın toplantısının ardından gazetecilerin sorularını yanıtladı. 
     İhracattaki KDV iadelerine ilişkin bir soru üzerine, tahminen 10 katrilyon lira civarında bir rakam hedeflediklerine dikkat çeken Unakıtan, ''Şu anda bizim tespitlerimize göre bir anormallik yok. Dolayısıyla yeni bir ek tedbir yok'' dedi. 
     Unakıtan, ihracat taahhütlerinin kapatılmasına ilişkin düzenleme haberleri ile ''Yolsuzlukla Mücadele Tasarısı''na eklenmek istenen bir önergeyle ''hortumculara af'' getirileceği iddialarının hatırlatılması üzerine de şunları kaydetti 
     ''Bilindiği gibi tasarımız henüz daha Meclis'e sunulmadı. Bakanlar Kurulu'nda değerlendiriliyor. Meclis'e sunulduktan sonra bu konuda bir bilgi vermek çok daha doğru olacak. Ancak tabii bizim bu konudaki düşüncelerimiz herhangi bir şekilde vergisini kaçırmış olanları mükafatlandırmak asla değildir.'' 
     
     VERGİ BARIŞI 
     Maliye politikalarının hiçbir zaman ekonomi politikalarına ters düşmemesi gerektiğini belirten Unakıtan, ekonomideki esas amaçlarını ''ekonomik büyümenin sağlanması'' şeklinde açıkladı. 
     Büyümeyi önleyici herhangi bir maliye politikasının gerekçesi ne olursa olsun ters tepeceğini ifade eden Unakıtan, ''Çünkü büyüyen ekonomiden vatandaş, şirketler, kamu sektörü, özel sektör ve maliyede kazançlı çıkar'' dedi. 
     İhracatın önündeki engelleri kaldırmanın kendileri için çok önemli olduğunu vurgulayan Unakıtan, şöyle devam etti 
     ''Şimdi Vergi Barışı'nı da yaparken bize aynı şeyler söylendi. Ama biz, vergi barışı ile ilgili olarak hedeflerimizin üstünde bir gerçekleştirme yaptık. Ama esas iyi olan tarafı, bütün sektöre, insanlara ve vatandaşlarımıza, esnafımıza bir rahatlık geldi. Neden Devleti ile barıştırılıyor. Vergi barışını bunun için getirdik. Çok şükür büyük miktarda da muvaffak olduk ve hedefe fazlasıyla ulaştık. Nisan sonu itibariyle 3.6 katrilyon lira bulduk. Bizim bütün hedefimiz 3.6 katrilyon liraydı.'' 
     
     YOLSUZLUKLARLA MÜCADELE 
     Unakıtan, yolsuzluklarla mücadeleye de dikkat çekerek, yolsuzluklarla mücadelede en iyi performansı gösteren hükümetin kendi hükümetleri olduğunu söyledi. 
     Unakıtan, ''Şimdiye kadar yolsuzluğuna devamlı göz yumulmuş. Birçok kimseleri ortaya çıkaran ve üzerine giden bizim hükümetimiz olmuştur. Banka hortumcularıyla, bankaların içini boşaltanlarla etkili mücadele de bizim hükümetimiz zamanında olmuştur ve olmaktadır. Devam da etmektedir'' dedi. 
     
     BELEDİYELER 
     Maliye Bakanı, mali disiplinle ilgili bir soruyu yanıtlarken de, konsolide bütçenin dışında kalan mahalli idarelerini bütçelerinin de önemli olduğunun altını çizdi. Unakıtan, şöyle devam etti 
     ''Yani sadece devlet veya genel bütçe içine veya konsolide bütçe içine giren kurumlar kendilerini disipline edecekler. Mahalli idareler, kendilerini disipline eder. Böyle bir şey olmaz. Böyle bir anlayış mümkün değildir. Zaten bunun böyle olmadığını da Başbakanımız çeşitli konuşmalarında dile getirmiştir.'' Unakıtan, belediyelerin borçlarının silineceği yolundaki haberler için de şöyle konuştu 
     ''Belediyelerin Borçları ötelenecek, borçları silinecek. Bunların borçları bilmem ne olacak. Hayır. Kimsenin borcu silinmez. Kimsenin borcu Sen ne alırsan al şeklinde olmaz. Dolayısıyla mahalli idareler de Türkiye'nin mali idareleridir. Buradaki bütçe disiplinine de riayet edilmesi fevkalade şarttır. 
     Belediyelerin sınırsız, hesapsız borçlanacaklar, hesapsız, kitapsız iş yapacaklar. Biz bunlara biz müsaade etmeyiz. Ben Maliye Bakanı olarak elimden gelen her şeyi yaparım. Ama burada o esaslara riayet edileceğine ben inanıyorum. TBMM'nin ona izin vereceğini ben zannetmiyorum. Ama yanlış anlamadan kaynaklanan başka bir uygulama varsa bilemem.'' Unakıtan, belediyelerin borçlanmalarıyla ilgili düzenlemeye ilişkin bir başka soru üzerine de, bu kuruluşların hesapsız kitapsız borçlanamayacağını, ilgili düzenlemenin de belediyelerin mevcut fonksiyonlarını daha iyi yapabilmesi için getirildiğini ifade etti. Unakıtan, ''Hükümetimiz öyle çalakalem bir şey getirmiş değildir. Onun üzerinde bütün arkadaşlar çalıştılar'' diye konuştu. 
     
     GELİR İDARESİ 
     Maliye Bakanı, Gelir İdaresi'nin yeniden yapılandırılmasıyla ilgili bir soru üzerine de, maliye müfettişleri ve hesap uzmanlarının yerlerini koruduğunu, diğer denetim elemanların da mevcut özlük haklarıyla yeni bir yapılanma içine alındığını anlattı. 
     Maliyeyi bir ''aile'' olarak niteleyen Unakıtan, bu ailede sıkıntı ve dert olmadığını vurguladı ve ''Biz, Maliye ve gelirler idaresi olarak bir tek yürek olarak atmak istiyoruz. Gayet disiplinli bir şekilde etkin bir idareyi kurmanın gayreti içindeyiz. Orada herkes hakkettiği yeri alacaktır'' dedi. 
     
</TEXT>
</DOC>
