<DOC>
<DOCNO> 219865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur30.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, CHP'ye bugün de 'bereketsiz' dedi... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Bu ülkede biz sosyal barışı, iç barışı, birliği, beraberliği sağlamaya mecburuz. Birileri aramıza ayrılık tohumları atmaya gayret ediyor, asla bu oyunlara gelmeyin'' dedi. 
     Başbakan Erdoğan, partisince Afyon hükümet meydanında düzenlenen açık hava toplantısında halka hitap etti. 
     ''Türkiye seninle gurur duyuyor'' sloganları arasında konuşmasına başlayan Erdoğan, ''Biz sizlerle gurur duyuyoruz'' diye karşılık verdi. 
     ''Biz sessizlerin sesiyiz, kimsesizlerin kimsesiyiz'' diyerek yola çıktıklarını belirten Erdoğan, 3 Kasım seçimleri öncesiyle bugünkü duruma ilişkin gelişmeleri anlattı. 
     3 Kasım öncesinde devletin yüzde 69 faizle, bu hafta başı ise yüzde 25 faiz ile borçlandığını ifade eden Erdoğan, ''Ama hala kulağı olup duymayanlar, gözü olup görmeyenler, dili olup doğruyu, gerçeği söylemeyenler var'' dedi. Şubat ayı enflasyon oranının dün açıklandığını ve 30 yıl aradan sonra enflasyonun tek haneli rakamlara düştüğünü kaydeden Erdoğan, ''Hamd olsun bunu da gördük. Şimdi buna ne diyorlar Bu sanaldır diyorlar. Siz yapsaydınız da sanalını yapsaydınız'' diye konuştu. 
     Vatandaşların ''kıskananlar çatlasın'' diye slogan atmaları üzerine Erdoğan, ''Çatlamasınlar, onlar da lazım olacak, onların da oylarını alacağız. Bunlar tilki kurnazlığı ile bu işi götürmek istiyorlar. Yetişemedikleri üzüme koruk diyorlar. Bunların mahareti bu. Bu ülkede doğru, güzel, iyilikler varsa, olumlu gelişmeler oluyorsa kalk bunu tebrik et, takdir et de millet de seni takdir etsin. Ama bunlarda bu yok. Niye Bu da bir maharet ister de onun için'' karşılığını verdi. 
     
     ''BEREKETSİZ, BUNLAR KURUTUR'' 
     İstanbul'da 4.5 yıl Büyükşehir Belediye Başkanlığı yaptığını ve belediyeciliği iyi bildiklerini belirten Erdoğan, sözlerini söyle sürdürdü 
     ''Biz suyu akmayan İstanbul'u kimden devraldık CHP'den, bu zihniyetten. Bunların olduğu yerde su bir bereket değil mi Bereket. O bile gitti. Bereketsiz, bunlar kurutur. Yürütemediler, yürütemeyince, bizim dönemimizde farklı hale gelince bu defa da şu anda milletvekili olan o zaman devraldığım belediye başkanı dedi ki yukarıdakiyle arası iyi... Secaat arz ederken sirkatin söylüyor. Allah'ı da bir yere kiracı yaptı. Yok öyle bir şey. Allah her yerde var, sadece yukarıda olur mu Her yerde hazır ve nazır.'' Hiçbir zaman halkı enflasyon canavarına ezdirmeyeceklerini belirten Erdoğan, eğitim ve sağlıkta önemi adımlar attıklarını ve atmaya devam edeceklerini söyledi. Erdoğan, ''Şunu bilmenizi istiyorum Kaynaklarımız iyileştikçe, güçlendikçe biz bu kaynağı sizlere aktarırız. Bundan hiç endişeniz olmasın'' dedi. 
     İthal ilaçta fiyatların düştüğünü ve KDV'nin indiğini hatırlatan Erdoğan, ''Ama bunlar çıkıyor televizyona, bunları konuşmuyor. Niye Kıskanıyorlar. Çünkü bunların yapmak isteyip de yapamadıkları değil, bunların hayal bile edemediklerini biz gerçekleştiriyoruz da onun için'' diye konuştu. 
     ''Biz ülkemizde bir gerilim olsun istemiyoruz'' diyen Erdoğan, toplumsal mutabakat içerisinde sıkıntıların aşılmasını istediklerini söyledi. 
     
     MESLEK LİSELERİ 
     Erdoğan, meydanda ''meslek liseleri üvey evlat'' şeklinde bir pankart açılması üzerine, ''Meslek liseleri üvey evlat olur mu Yok öyle bir şey, indir, indir, yok öyle bir şey'' dedi. Erdoğan, şöyle konuştu 
     ''Meslek liselerindeki katsayı problemini soruyorsunuz, biliyorum. Meslek liselerinin önündeki bu katsayı problemini çözeceğiz. Bu konuda biz gücümüzün yettiği neyse bunun gereğini yerine getireceğiz. Şu ana kadar bu konuda da sabırlıyız, sabırla bekliyoruz. Milli Eğitim Bakanlığı ve YÖK komisyonları beraberce çalışmalarını sürdürüyorlar. İstiyoruz ki bir an önce neticelensin ve bu ayıp ortadan kaksın. 
     Meslek liseleri denilince akla imam hatip liseleri geliyor. Bu ülkede imam hatip mezununu kalkıp da adeta bu ülkenin evladı değilmiş gibi göstermenin gayreti içerisine de girmeyelim. Ben de imam hatip mezunuyum. Ama beni üniversiteye sokmadılar. Ben ülkeme hizmet aşkıyla yanacağım, sen önümü keseceksin, olmaz böyle şey. Bu ülkede biz sosyal barışı, iç barışı, birliği, beraberliği sağlamaya mecburuz. Bunun için birileri aramıza ayrılık tohumları atmaya gayret ediyor, asla bu oyunlara gelmeyin. İnanıyorum ki 28 Mart aynı zamanda sandıklarda bu bütünleşmenin de adresi olacaktır.'' 
     
     ''ASLA AŞIRILIKLARLA İŞİMİZ YOK'' 
     Erdoğan, ''AK Parti, merkez sağda, merkezde'' gibi tartışmalar yapıldığını ve adreslerini öğrenemeyenlerin olduğunu ifade etti. Erdoğan, ''muhafazakar demokrat'' kimlik taşıdıklarını ve Türkiye siyasetinin merkezinde oturduklarını söyledi. 
     Sağın ve solun merkeze yakın olanlarını bu adreste topladıklarını ve toplamaya devam ettiklerini kaydeden Erdoğan, ''Asla aşırılıklarla işimiz yok. Ne sağda, ne solda... Çünkü biz en hayırlı olanın orta yol olduğunu bilenlerdeniz'' dedi. 
     Pancar konusunda vatandaşların kota ile ilgili serzenişte bulunmaları üzerine, ''Pancarla ilgili bir sıkıntı yok, kota mota yok'' diyen Erdoğan, konuşmasına şöyle devam etti. 
     ''Bazı şeylerde hemen en ufak bir şeyiniz olduğu zaman öyle feryat ediyorsunuz ki, hiç olumlu olanları görmüyorsunuz. 2003 yılında toplam destekleme olarak Afyonlu çiftçilerimize 62 trilyon ödediğimizi biliyor musunuz 29 trilyon lira çiftçi borcu, 13 trilyon liraya düşürüldü. Devletin bu iyiliğini unutmayın. Onun için durmadan kota, kota diye bağırmayın. Yapılan ve yapılmayan neyse bunu her zaman sizin lehinize kullanıyoruz ve kullanacağız.'' 
     
     ''OLDU OLACAK, YEMEĞİ AĞZINIZA BİZ KOYALIM'' 
     Erdoğan, bir kadının, mazotun pahalı olduğunu söylemesi üzerine, ''Şimdi bacım geçen yıl çiftçiye yüzde 35 mazotta indirim yaptık mı E mübarek, mazotta yüzde 35 indirim yapıyoruz, oldu olacak bedava verelim. Enerjide indirim yaptık, borçlanmanız vardı, bunları indirdik. Şimdi ne istiyorsunuz ki Enerjiyi bağlayalım, suyu bağlayalım, mazotu bedava verelim, oldu olacak yemeği de ağzınıza biz koyalım'' dedi. 
     Vatandaşlardan, partisinin Afyon belediye başkan adayı Abdullah Kaptan'a destek olmalarını isteyen Erdoğan il, ilçe ve belde belediye başkan adaylarıyla el ele tutuşarak vatandaşları selamladı. 
     Erdoğan'a, AK Parti İl Başkanı Burhanettin Çoban tarafından ''söz bohçası'' hediye edildi. 
     Açık hava toplantısına, Çalışma ve Sosyal Güvenlik Bakanı Murat Başesgioğlu da katıldı. 
     Başbakan Erdoğan, daha sonra valiliğe geçerek, Vali Muzaffer Dilek'den brifing aldı. Erdoğan, brifingin ardından Eskişehir'e hareket etti. 
     
</TEXT>
</DOC>
