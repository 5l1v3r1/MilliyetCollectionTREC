<DOC>
<DOCNO> 243297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy13.html </URL>
<DATE> 2004/05/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'li Doğan'ın istifası... Topuz "O istifayı yapılmamış kabul ediyorum" 
</HEADLINE>
<TEXT>

     CHP Grup Başkanvekili Ali Topuz, Mardin Milletvekili Muharrem Doğan'ın kızgınlıkla verdiği istifayı hiç yapılmamış kabul ettiğini söyledi. 
     Topuz, TBMM'de düzenlediği basın toplantısının ardından AA muhabirinin sorusu üzerine dün olağanüstü grup toplantısında istifasını sunan Muharrem Doğan'ın çok heyecanlı biri olduğunu belirtti. Doğan'ın dünkü grup toplantısında kendisine söz verilemediği için kızdığını kaydeden Ali Topuz, ''Kendisiyle görüşüyorum. Şu anda da odamda beni bekliyor. Ben o istifanın yapılmamış olduğunu kabul ediyorum'' dedi. 
     Doğan da AA muhabirine, AK Parti'ye geçeceği yolundaki iddialarla ilgili olarak ''Öyle bir şey olamaz'' dedi. Doğan, istifasının geçerli olup olmadığı yolundaki sorular üzerine, ''Şimdilik bunlara yanıt vermeyeceğim'' diye konuştu. 
     
</TEXT>
</DOC>
