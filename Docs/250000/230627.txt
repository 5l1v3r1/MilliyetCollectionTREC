<DOC>
<DOCNO> 230627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko16.html </URL>
<DATE> 2004/04/12/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Enflasyonda dünya ile uçurum kapanıyor 
</HEADLINE>
<TEXT>

     Türkiye'nin enflasyonla mücadelede son iki yılda elde ettiği başarı nedeniyle, yıllık enflasyon oranlarında diğer OECD ülkeleriyle aradaki uçurum kapanmaya başladı. Ancak Türkiye, hala OECD'nin en yüksek enflasyonlu ülkesi olmaya devam ediyor. 
     Türkiye'nin, iki yıl önceki yüzde 60'lı düzeylerden bu yıl mart sonunda yüzde 11.8'e kadar inen yıllık tüketici enflasyonunda OECD ülkeleri içinde en yakın takipçisi olan Slovakya ile arasındaki fark 3.3 puana kadar indi. 
     Slovakya'da mart sonu itibariyle yıllık TÜFE artışı yüzde 8.5 düzeyinde gerçekleşti. Türkiye ve Slovakya ile birlikte OECD'nin en yüksek enflasyonlu üç ülkesinden biri olan Macaristan'daki yıllık TÜFE artışı da yüzde 7.1 düzeyinde gerçekleşti. Bu ülkeleri de yüzde 4.5'lik yıllık enflasyonla Macaristan izledi. 
     Ekonomide geçiş süreci yaşayan eski sosyalist ülkeler Slovakya ve Macaristan ile Meksika dışındaki ülkelerde ise çok düşük, sıfır ya da negatif enflasyon yaşandığı dikkati çekti. 
     Mart sonu itibariyle Güney Kore'de yüzde 3.1 olan yıllık tüketici enflasyonu, AB ülkeleri içinde İngiltere ve Yunanistan'da yüzde 2.5'le en yüksek düzeyde çıktı. 
     Yıllık TÜFE artışı Avustralya'da yüzde 2.4, İtalya'da yüzde 2.3, Çek Cumhuriyeti'nde yüzde 2.2, İspanya ve Portekiz'de yüzde 2.1, Fransa, Lüksemburg ve İzlanda'da yüzde 1.8, ABD, İrlanda ve Polonya'da yüzde 1.7, Yeni Zelanda'da yüzde 1.6, Avusturya'da yüzde 1.4, Hollanda'da yüzde 1.2 düzeyinde gerçekleşti. 
     Almanya ve Danimarka'da yüzde 0.9, Kanada'da yüzde 0.7, Finlandiya'da yüzde 0.1 çıkan yıllık enflasyonun, Japonya'da "sıfır" olduğu belirlendi. Yıllık enflasyon Norveç, İsveç ve İsviçre'de ise negatif değerlerde oluştu. 
     Son bir yılda tüketici fiyatlarının Norveç'te yüzde 1.7, İsveç'te yüzde 0.4, İsviçre'de yüzde 0.1 oranında gerilediği belirlendi. 

     
</TEXT>
</DOC>
