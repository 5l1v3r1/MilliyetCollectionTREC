<DOC>
<DOCNO> 223778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy03.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Büyükşehir Belediye Başkanı adayları neler vadediyor 
</HEADLINE>
<TEXT>

     TBMM'de yer alan partilerin İzmir Büyükşehir Belediye Başkanı adayları, Ege Genç İşadamları Derneği'nin EGİAD düzenlediği ''55'inci Ege Toplantısı''nda biraraya gelerek projelerini anlattı. 
     İzmir Hilton Oteli'nde düzenlenen yemekli toplantı öncesi salona kurulan düzenekten NTV'de yayınlanan ve Tarhan Erdem'in organize ettiği yerel seçim anketleri izlendi. 
     CHP adayı Ahmet Piriştina, yaptığı konuşmada İzmir'i fuarlar-kongreler şehri ve kültür-sanat merkezi yapmak için çalıştıklarını, bu amaçla başladıkları projelere yeni dönemde devam etmek istediklerini belirtti. Aliağa-Cumaovası demiryolu hattını modernize ederek ve mevcut metroyu Üçkuyular'a uzatarak ulaşım problemini büyük oranda çözmeyi planladıklarını kaydeden Piriştina, kentin turizm potansiyelini de ortaya çıkaracaklarını kaydetti. 
     Piriştina, ankette ortaya çıkandan daha yüksek bir destek beklediğini belirterek, ''Anket sonuçları bize gelen verilere benziyor ancak biraz daha yüksek bir oran bekliyordum. Anketin yapıldığı dönemden bu yana desteğin daha da yükseldiğini zannediyorum'' dedi. 
     Ak Parti adayı Taha Aksoy ise belediye yönetiminde projelerin değil, anlayışın önemli olduğunu belirterek ''İzmir'de yönetim anlayışını, belediyeciliğe bakış açısını değiştiremezsek, ne kadar çok belediye başkanlığı yapsak da ilk seçim bildirgemize döner onları yapacağımızı vaad ederiz'' dedi. 
     Aksoy, CHP adayı Piriştina'nın önde göründüğü anketin 11 gün önce yapıldığını dile getirerek, ''1 aylık kampanya içinde bu süre oldukça uzundur. Şu anda böyle bir farkın olması mümkün değil. Düzenlediğimiz kampanya ile tanınmışlık sorununu büyük ölçüde aştık. Ben, 29 Mart'ta Tarhan Erdem'in anketin tekzibini yayınlayacağının sözünü veriyorum'' dedi. 
     DYP adayı Yüksel Yalova, İzmir'de belediyecilik sistemini, oluşturulacak kurumlarla köklü bir şekilde değiştireceğini söyledi. Yalova, anket sonuçları ile ilgili değerlendirme yapmadı. 

     
</TEXT>
</DOC>
