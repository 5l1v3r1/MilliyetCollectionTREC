<DOC>
<DOCNO> 211423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun14.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Rusya ile soğuk savaş döneminde bile barış içindeydik" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 500 yıllık ilişkiye sahip Türkiye ve Rusya'nın soğuk savaş döneminde bile barış içinde yan yana yaşadıklarını, bu dönemin sona ermesiyle ortaya çıkan değişim rüzgarı ve yeni dinamiklerin ikili ilişkilerde yeni ufuklar açtığını belirtti. 
     Gül, Rus-Türk İşadamları Birliği'nin RTİB yayın organı Pusula Kompas Dergisi'ne verdiği özel demeçte, iki ülke ilişkilerindeki son durumu değerlendirdi. 
     ''İki ülke soğuk savaş döneminde farklı kamplarda yer almakla birlikte barış içinde yan yana yaşamıştır'' diyen Gül, ''Soğuk savaş döneminin sona ermesiyle ortaya çıkan değişim rüzgarı ve yeni dinamikler iki ülke ilişkilerinde yeni ufuklar açtı. Karşılıklı temas ve etkileşimin her alanda artmasıyla, önyargılar ve yanlış algılamalar, yerini giderek karşılıklı güven ve dostluk ortamına bıraktı'' dedi. 
     İlişkilerin bugün ulaştığı düzeyin memnuniyet verici olduğunu kaydeden Gül, şunları söyledi 
     ''Siyasi planda temas ve diyaloğumuz içerik ve düzenli bir nitelik kazanmış, güven zemini güçlendirilmiştir. Bu diyalog yalnızca ikili konularla sınırlı kalmamakta, güncel uluslararası ve bölgesel sorunları da kapsamaktadır. İkili ilişkilerde işbirliğinin Avrasya bölgesini de kapsayacak çok boyutlu bir ortaklık düzeyine taşınması aşamasına gelinmiş ve bu hedef doğrultusunda somut adımlar atılmaya başlanmıştır. 
     
     EKONOMİK İLİŞKİLER 
     Ekonomik ilişkilerimizde gelinen nokta da sevindiricidir. Bugün başta müteahhitlik olmak üzere, çeşitli alanlarda faaliyet gösteren Türk müteşebbislerinin gerçekleştirdikleri başarılı projelerle Rus pazarında etkin ve yaygın bir mevcudiyet sağladıklarını ve saygın bir yer edindiklerini memnuniyetle gözlemliyoruz.'' ''İkili ticaret 1989'da bir-iki yüzmilyon dolarla ifade edilirken bugün milyarlarca dolarla ölçüldüğünü'' kaydeden Gül, ''8 milyar doları aşan ticaret hacmimizle Rusya komşularımız içinde en büyük ticaret ortağımız konumundadır. Hali hazırda Türkiye de Rusya'nın Almanya'dan sonra en büyük ikinci ticaret ortağıdır'' dedi. 
     Enerji alanında karşılıklı uzun vadeli bağlantılar geliştirildiğini, Rusya'nın Türkiye'nin belli başlı enerji tedarikçilerinden biri haline geldiğini belirten Gül, daha sonra şunları kaydetti 
     ''Türkiye'nin de Avrupa'da Rus doğalgazının üçüncü büyük müşterisi konumuna ulaştı. Bu bağlamda, Rusya Federasyonu'ndan ülkemize Karadeniz üzerinden doğalgaz sevkıyatını sağlayan Mavi Akım gibi evrensel boyutta bir proje de hayata geçirilmiştir. Turizm sektörümüzde de Rusya çok önemli bir pazar teşkil etmekte olup, geçen yıl Rusya'dan ülkemize gelen turist sayısı 1 milyon 250 bini bulmuş, Rusya Almanya'dan sonra ülkemize en fazla turistin geldiği ülke olmuştur.'' 
     
     KARŞILIKLI ZİYARETLER 
     Gül, ''İki ülke arasında devlet başkanları düzeyinde bugüne dek resmi bir ziyaret yapılmadı. Yakın gelecekte bu yönde bir adım bekleniyor mu '' sorusuna şu yanıtı verdi 
     ''Rusya ile Türkiye arasında devlet başkanı düzeyindeki ziyaretler bu zamana kadar çeşitli uluslararası toplantılar vesilesiyle gerçekleşmiştir. Bu çerçevede, Haziran 1992'de ve Kasım 1999'da dönemin Rusya Devlet Başkanı Sayın Boris Yeltsin sırasıyla Karadeniz Ekonomik İşbirliği KEİ ve Avrupa Güvenlik ve İşbirliği Teşkilatı AGİT zirveleri vesilesiyle Türkiye'ye gelmiş, Ekim 1996'da ise 9. Cumhurbaşkanı Sayın Süleyman Demirel KEİ zirvesi münasebetiyle Rusya'yı ziyaret etmiştir. 
     Sayın Cumhurbaşkanımız Ahmet Necdet Sezer ile Rusya Devlet Başkanı Vladimir Putin arasında BM Binyıl Zirvesi münasebetiyle 2000 yılında New York'ta, Asya'da İşbirliği ve Güven Artırıcı Önlemler Konferansı vesilesiyle Haziran 2002'de Almatı'da ve son olarak da Ekim 2003'de Kuala Lumpur'da yapılan 10. İKÖ zirvesi münasebetiyle ikili görüşmeler gerçekleşmiştir. Başka bir ifadeyle iki ülke devlet başkanları düzeyinde karşılıklı temas ve diyalog esasen sürdürülmektedir.'' Devlet başkanı düzeyinde yapılacak resmi bir ziyaretin, iki ülke arasındaki dostluk ve işbirliğinin ulaştığı ileri seviyeyi simgeleyeceğini ve pekiştireceğini söyleyen Gül, ''Sayın Cumhurbaşkanımız tarafından Başkan Putin'e Türkiye'yi ziyareti hususunda davette bulunulmuş ve bu davet Sayın Putin tarafından memnuniyetle kabul edilmiştir. İki tarafça da uygun görülecek bir tarihte bu ziyaretin gerçekleştirilmesi öngörülmektedir'' dedi. 
     Türkiye ve Rusya ilişkilerinin geleceğine ümitle baktığını belirten Gül, ''Asya ve Avrupa kıtasının kesişme noktasında bulunmalarının yanı sıra birbirini tamamlayan ekonomik yapılara, iyi yetişmiş genç nüfuslara, dinamik müteşebbislere ve girişimcilik alanında engin bir tecrübeye, dünya ticareti ve enerji kaynakları açısından stratejik konumlara sahip olmak gibi önemli özelliklere sahip olan iki ülkenin, ilişkilerini önümüzdeki dönemde çok boyutlu bir ortaklık düzeyine taşımaları için gerekli koşul ve imkanların mevcut olduğuna inanıyoruz'' dedi. 
     Ekonomik ve ticari alandaki işbirliği potansiyelinin azami düzeyde kullanılmasına da önem verdiklerini kaydeden Gül, bu çerçevede, Rus firmalarının Türkiye'de yeni yatırımlar yapmalarını arzu ettiklerini söyledi. 
     Gül, sözlerini şöyle sürdürdü 
     ''Türk işadamlarının Rusya'daki faaliyetlerini kolaylaştıracak ve yaygınlaştıracak tedbirlerin alınmasını, ikili ticaretteki dengesizliğin giderilerek daha dengeli bir yapıya kavuşturulmasını, orta vadede ikili ticaret hacmimizin 10 milyar doların üzerine çıkarılmasını, enerji alanında mevcut işbirliğinin daha da geliştirilmesini ümit ediyoruz. 
     İkili alanlardaki işbirliğine ilaveten, Rusya'nın dünya ekonomisiyle entegrasyonunun güçlenmesi ve Avrupa-Atlantik kurumlarıyla işbirliğinin artması gibi Türkiye tarafından da teşvik edilen süreçlerin iki ülkeyi birbirine daha da yakınlaştıracağına inanıyoruz.'' 
     
</TEXT>
</DOC>
