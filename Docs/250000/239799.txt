<DOC>
<DOCNO> 239799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur34.html </URL>
<DATE> 2004/05/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
49 öğrenci sudan zehirlendi 
</HEADLINE>
<TEXT>

     Kırşehir'in Çiçekdağı İlçesi'nde 49 öğrenci, içtikleri sudan zehirlendi. 
     AA muhabirinin aldığı bilgiye göre, ilçeye bağlı Boğa zevci Beldesi'ndeki Boğa zevci İlköğretim Okulu'nda okuyan 49 öğrenci, okul yakınındaki parkta bulunan sudan içti. 
     Baş dönmesi, mide bulantısı ve kusma belirtileri görülen öğrenciler, Yozgat'ın Yerköy İlçesi'ndeki Devlet Hastanesi'nde tedavi altına alındılar. 
     Kırşehir Sağlık Müdürü Dr. Bekir Demirbaş, zehirlenmeye neden olduğu iddia edilen çeşmeden numune su alındığı, incelemenin sürdüğünü belirtti. 
     Boğa zevci Belediyesi yetkilileri de çeşmeyi besleyen şebeke hattında dün arıza meydana geldiğini, arızanın daha sonra giderilerek şebekeye su verildiğini, klorlama işleminin yapıldığını kaydettiler. 
     Öğrencilerin tedavilerini yapan Dr. Osman Yılmaz, AA muhabirine yaptığı açıklamada, zehirlenme nedeninin henüz tam olarak belirlenemediğini söyledi. Dr. Yılmaz ''Baş dönmesi, ateşlenme ve mide bulantısı şikayetiyle gelen öğrencilerin 9 dışında kalanların durumları iyiydi. Müdahale ettiğimiz 9 öğrenci de kendilerini toparladı. Şu an için korkulacak bir durum yok. Zehirlenmenin sudan kaynaklandığı ileri sürülüyor. Meyve suyundan da olabileceği iddia ediliyor. Bu konu, numunelerin incelenmesinden sonra kesinleşecektir'' dedi. 
     Yerköy Devlet Hastanesi Başhekimi Dr. Ömer Kurt ise, zehirlenme nedeninin henüz kesin olarak belirlenemediği kaydederek, şunları söyledi 
     ''Kullanılan su şebekesinde dün arıza meydana gelmiş. Arıza sonrası şebekeye aşırı klor verilmiş olabilir, şebeke içerisine zehirli bir madde veya kanalizasyon suyu karışmış olabilir. Çeşmeden alınan su numuneleri Ankara Hıfzısıhha Enstitüsü'ne gönderildi. Öğrencilerin durumu iyiye gidiyor.'' 
     
</TEXT>
</DOC>
