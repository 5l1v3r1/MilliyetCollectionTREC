<DOC>
<DOCNO> 224037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy10.html </URL>
<DATE> 2004/03/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
USADEM, Erdem'in anketini abartılı buldu... 
</HEADLINE>
<TEXT>

     Uluslararası Stratejik Araştırma Danışma ve Eğim Merkezi Platformu USADEM Araştırma Koordinatörü Prof. Dr. İbrahim Armağan, Tarhan Erdem'in yerel seçimler için yaptığı kamuoyu araştırmasında ''zamanlama'' hatası yapıldığını ve sonuçların abartılı olduğunu ileri sürdü. 
     Prof. Dr. Armağan, düzenlediği basın toplantısında, USADEM olarak İzmir'de 5 bin 398 denek üzerinde bir araştırma yaptıklarını, buna göre, CHP'den büyükşehir belediye başkanı adayı olan Ahmet Piriştina'nın yüzde 37.20'lik oy oranıyla ''önde gittiğini'' söyledi. 
     Prof. Dr. Armağan, AK Parti adayı Taha Aksoy'un, söz konusu araştırmaya göre yüzde 22.28 ile ikinci sırada bulunduğunu, kararsızların oranın ise yüzde 12 olduğunu ifade etti. 
     Basın mensuplarının sorusu üzerine, Tarhan Erdem'in yerel seçimlere ilişkin yaptığı kamuoyu araştırmasını değerlendiren Prof. Dr. Armağan, araştırmanın 6 Mart 2004 tarihinde yapıldığına dikkat çekerek, şöyle konuştu 
     ''Zamanlaması kötü seçilmiş. O dönemde seçmen, henüz adayları tanımıyordu. Örneğin bazı adaylar, CHP'den SHP'ye geçti. Aday belirleme yöntemleri birçok partide tepkiyle karşılandı. Sonuçları da İzmir ve Ankara için abartılı buldum. Eğer bir kamuoyu araştırması yapıyorsanız, o anın fotoğrafını çekiyorsunuz demektir. Bu nedenle anketin yapılacağı tarih çok önemli.'' Türkiye'de yapılan kamuoyu araştırmalarının ancak yüzde 30'unun uluslararası kurumlar tarafından bilimsel bulunarak dikkate alındığını söyleyen Armağan, araştırmanın yapılacağı bölgenin demografik yapısının çok iyi bilinmesi ve dikkate alınması gerektiğini de kaydetti. 

     
</TEXT>
</DOC>
