<DOC>
<DOCNO> 214048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko06.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖYK, Tüpraş özelleştirmesini onayladı... 
</HEADLINE>
<TEXT>

     Maliye Bakanı Kemal Unakıtan, Özelleştirme Yüksek Kurulu'nun ÖYK , Türkiye Petrol Rafinerileri A.Ş'nin TÜPRAŞ , Efremov Kautschuk GMBH grubuna satışını onayladığını açıkladı. 
     Unakıtan, yaptığı yazılı açıklamada, TÜPRAŞ'ın yüzde 65.76'sına tekabül eden 'A Grubu İdare hissesinin'' blok satış yoluyla özelleştirilmesi için 7 Haziran 2003 tarihinde ilana çıkıldığını ve son teklif verme süresinin 24 Ekim 2003 tarihinde sona erdiğini hatırlattı. 
     Söz konusu ihaleye Efremov Kautschuk GMBH ve Anadolu Ortak Girişim Grubu'nun teklif verdiğini ve teklif sahipleri ile görüşmelerin 13 Ocak 2004 tarihinde sonuçlandırıldığını kaydeden Unakıtan, açıklamasına şöyle devam etti 
     ''Bu çerçevede, teklif veren firmalar ile yapılan nihai görüşmeler neticesinde, Efremov Kautschuk GMBH 1 milyar 302 milyon ABD Doları tutarındaki nihai teklifleri Özelleştirme İdaresi Başkanlığı İhale Komisyonu'na vermişler ve ihale sonuçlandırılmıştır. 
     Özelleştirme İdaresi Başkanlığı ihale sonucu ile ilgili olarak Rekabet Kurulu'nun iznini aldıktan sonra kararı Özelleştirme Yüksek Kurulu'nun onayına sunmuş, Kurul da kararı onaylamıştır.'' Unakıtan, kararın Resmi Gazete'de yayımlanmasının ardından alıcı firma Efremov Kautschuk GMBH ile sözleşme görüşmelerine başlanacağını da açıklamasına ekledi. 

     
</TEXT>
</DOC>
