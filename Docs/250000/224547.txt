<DOC>
<DOCNO> 224547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo10.html </URL>
<DATE> 2004/03/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'ı düşünüyor... 
</HEADLINE>
<TEXT>

     Sahasında konuk ettiği Samsunspor'u 1-0 yenerek puanını 45'e çıkartarak 5. sıraya yükselen Gaziantepspor, deplasmanda karşılaşacağı güçlü rakibi Beşiktaş maçına galibiyet parolası ile hazırlanıyor. 
     Yeniden UEFA Kupası'na katılarak Türk futbolunu Avrupa'da temsil edebilmenin hesaplarını yapan kırmızı-siyahlı ekip, kalan maçlarını da kazanıp, hedefe ulaşmak istiyor. 
     Teknik direktör Nurullah Sağlam, AA muhabirine yaptığı açıklamada, Samsunspor maçı galibiyetinin verdiği yüksek moralle Beşiktaş maçına galibiyet için hazırlandıklarını söyledi. 
     İstanbul'da karşılaşacakları Beşiktaş maçının çok zorlu geçeceğini ifade eden Sağlam, şöyle konuştu 
     ''Ligin bitimine 8 maç kaldı. Bizim hedefimiz, tüm maçları kazanarak, UEFA Kupası'na katılabilmek. Tabi ki kalan maçlarımız içerisinde, Beşiktaş maçı en zorlusu. Bu maç bizim için bir dönüm maçı olacak. Bu maçı kazanmak için yoğun bir hazırlık döneminden geçiyoruz. Futbolcularım, hırslı ve istekli çalışıyor. 
     Beşiktaş'ın gücünü biliyoruz, son haftalarda başarısız sonuçlar almasına karşın, çok güçlü bir takım ve sahaya da galibiyet için çıkacak. Zorlu bir karşılaşmaya hazırlanıyoruz. Hedefimiz, Beşiktaş'tan 3 puan alabilmek. Tüm hesaplarımız galibiyete yönelik.'' Cezalı olan Jaziri'nin Beşiktaş maçında forma giyemeyeceğini ifade eden Sağlam, Sakat olan İlhan ve Hakan Bayraktar'ın da tedavileri sürdüğünü sözlerine ekledi. 
     
</TEXT>
</DOC>
