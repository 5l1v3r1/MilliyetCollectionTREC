<DOC>
<DOCNO> 237589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo33.html </URL>
<DATE> 2004/05/05/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İnce Şahsi kanaatim, ligde teşvik primi ve şike olduğu yolunda... 
</HEADLINE>
<TEXT>

     Samsunspor Kulübü Basın Sözcüsü Ercan İnce, teşvik pirimi ve şike iddialarıyla ilgili değerlendirmede, ''Benim şahsi kanaatim, ligde teşvik pirimi ve şike olduğu yolunda'' dedi. 
     Nuri Asan Tesisleri'nde basın toplantısı düzenleyen Tarık İnce, sezon sonu yaklaştıkça spekülasyonların arttığını belirterek, ligin son 2 maçında oynayacakları takımların düşme hattında olması nedeniyle bundan büyük rahatsızlık duyduklarını kaydetti. 
     Bu hafta Çaykur Rizespor, gelecek hafta da Bursaspor ile karşılaşacaklarını belirten İnce, Samsunspor'dan hiç kimsenin kuşkusu olmaması gerektiğini ifade ederek, bu maçlarda kazanmak için ellerinden geleni yapacaklarını söyledi. 
     Saha dışında kimin ne yaptığını bilemeyeceklerini ve Samsunspor olarak bunların kendilerini ilgilendirmediğini vurgulayan İnce, daha sonra şunları söyledi 
     ''Teşvik primi ve şike iddiaları ligde yoğun şekilde yerini aldı. Ligin altı iyice karıştı. Bizim de ligde düşme potasında olan takımlarla karşılaşmamız olduğu için bu durum bizi de endişelendirmektedir. Samsunspor geçmişte olduğu gibi saha içinde ve dışında futbolu lekeleyecek hiçbirşey yapmamıştır, yapmayacaktır. Bu bizim servetimiz. Mücevher gibi değerli bir sıfattır. Kulübümüze bir leke gelmesine izin vermeyeceğiz.'' Spekülasyonlar nedeniyle futbolcuların da büyük rahatsızlık duyduğunu belirten İnce, ''Benim şahsi kanaatim, ligde teşvik pirimi ve şike olduğu yolundadır. Yaşanan olaylar bunu anımsatıyor bana'' diye konuştu. 
     İnce, Bursaspor ve Çaykur Rizespor karşılaşmaları için gerekli güvenlik önlemlerinin alınması için endişelerini ilgili birimlere ileteceklerini de sözlerine ekledi. 
     
</TEXT>
</DOC>
