<DOC>
<DOCNO> 246895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo11.html </URL>
<DATE> 2004/06/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gökdeniz ve Fatih sözleşmelerini uzattı... 
</HEADLINE>
<TEXT>

     Trabzonspor, dün prensipte anlaştığı yıldız futbolcuları Fatih Tekke ve Gökdeniz Karadeniz'in sözleşmelerini uzattı. 
     Mehmet Ali Yılmaz Tesisleri'ndeki kulüp binasında, Kulüp Başkanı Atay Aktuğ ve bazı yönetim kurulu üyelerinin hazır bulunduğu imza töreninde, gelecek sezon sonu sözleşmeleri sona erecek olan futbolculardan kaptan Fatih Tekke 2, Gökdeniz ise 4 yıllık daha sözleşme imzaladı. 
     
     ''ÇOCUKLAR FEDAKARLIK YAPARAK BOŞ SÖZLEŞMEYİ İMZALADILAR" 

     Trabzonspor Kulübü Başkanı Atay Aktuğ, Fatih ve Gökdeniz'in fedakarlık yaparak boş sözleşmeye imza attıklarını ve fiyat konusunda kararı kendisinin vereceğini söyledi. 
     Aktuğ, iki futbolcunun imza töreninde yaptığı açıklamada, basında futbolcuların alacakları konusunda çıkan haberlerin gerçeği yansıtmadığını belirterek, ''Yazdıklarınız gibi şu kadar paralar, bu kadar dolarlar yok. Bizim o kadar vereceğimiz paralar da yok. Çocuklar fedakarlık yaparak boş sözleşmeye imza attılar. Sonra yetkiyi bana bıraktılar. Ne takdir edilecekse, yönetim kuruluyla, birlikte kabul edeceklerini söylediler. Onun için kendilerine teşekkür ediyorum'' dedi. 
     Fatih ve Gökdeniz'in istenilen hedefler doğrultusunda takımda her şeyi yaptıklarını ve bundan sonra da yapacaklarına inandıklarını ifade eden Aktuğ, ''Kendilerini bırakmak isteğimiz yok. Onların da gitmek isteği yok. Yeni takviyelerle Fatih ve Gökdeniz büyük Trabzonspor'u hak ettiği yerlere taşıyacak, inşallah şampiyon yapacaklardır'' diye konuştu. 
     Trabzonspor'un büyük bir kulüp olduğunu kaydeden Aktuğ, ''Trabzonspor'un Türkiye'de diğer kulüpler kadar güçlü olduğu, atılan 2 imza ile bir kez daha ortaya konmuştur. Aylarca bu oyuncuların gidecek mi, kalacak mı diye dedikodusu yapıldı. Sağ olsun iki çocuğumuz da konuşulanların boş olduğunu, yalan olduğu ortaya koydular'' dedi. 
     Kendisinin hiç imza törenlerine katılmadığını ve ilk kez imza törenine katıldığını kaydeden Aktuğ, ''Yalan haber, uyduruk haber yazan herkese bu bir mesajdır'' diye konuştu. 
     Aktuğ, yurtdışından bazı oyuncularla anlaştıklarını, ancak bunların kulüpleriyle görüşmeler olduğunu ve transferlerinin gelecek hafta sonuçlanabileceğini de kaydetti. 
     
     FATİH ''MUTLUYUM'' 

     Trabzonspor'un takım kaptanı Fatih Tekke, bordo-mavili takımla sözleşme uzatmaktan dolayı mutlu olduğunu söyledi. 
     Fatih, hem Gökdeniz hem de kendi adına bu konuda önceden konuştuğunu dile getirerek, ''Trabzonspor'dan ayrılmayacağımı, takımda oynamaktan gurur ve onur duyduğumu söylüyordum. Bugün de bunun göstergesi oldu. Toprağımda ve yuvamda kaldığım için mutluyum. Herkese hayırlı uğurlu olsun'' dedi. 
     
     GÖKDENİZ'İN AÇIKLAMALARI 

     Gökdeniz ise Kulüp Başkanı Atay Aktuğ ve yönetim kuruluna teşekkür ederek, ''Hem benim, hem kaptanımızın attığı imzalar sizin düşüncelerinize, yazılanlara aykırı oldu. Biz bunu zamanından beri söylüyoruz. Ama kimse ciddiye almadı. Benim 5, kaptanımızın 3 yıllık imzaları bize yapılan eleştirilere yanıt olmuştur. Biz Trabzonlu ve Trabzonsporluyuz. Bunu herkes böyle bilsin'' diye konuştu. 
     Sözleşmesinin 5 yıllık olmasının hem kendi hem de yönetimin isteği olduğunu belirten Gökdeniz, ''Boş mukaveleye imza attım. Basında çıkan fiyat haberleri, çok abartılı. Ben hiçbir zaman Trabzonspor'dan ayrılacağımı söylememiştim. Sözleşmemin sürdüğünü, aceleci olmayacağımı söylemiştim. Problem olsa, 1 yıllık imza atardım'' dedi. 
     Bu arada, saat 11.30'da başlaması gereken imza töreni 1 saat 15 dakika geç başladı. Fatih Tekke'nin çocuğunun rahatsızlandığı ve bu nedenle imza törenine geç geldiği bildirildi. 
     
</TEXT>
</DOC>
