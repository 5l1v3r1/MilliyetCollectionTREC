<DOC>
<DOCNO> 234667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo09.html </URL>
<DATE> 2004/04/25/ </DATE>
<TIME> 12.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Sağlam İstanbulspor maçında iyi oynayarak 3 puan almasını bildik... 
</HEADLINE>
<TEXT>

     Sıkıntılı bir dönemden geçen Gaziantepspor, deplasmanda yaptığı İstanbulspor maçını kazanarak, büyük bir başarıya daha imza atmayı başardı. 
     Küme düşme hattında bulunan ve şiddetle puana ihtiyacı olan İstanbulspor'u 1-0 yenmeyi başaran kırmızı-siyahlı ekip, yönetim, teknik heyet ve taraftarı sevindirip, bir anlamda hatasını da telafi etmiş oldu. 
     Teknik direktör Nurullah Sağlam, AA muhabirine yaptığı açıklamada, mutlak galibiyet için hazırlandıkları İstanbulspor maçında iyi mücadele ederek, 3 puanı almasını bildiklerini söyledi. 
     Gaziantepspor'un her maçına güzel futbol ve mutlak galibiyet için hazırlandığını ifade eden Sağlam, şöyle konuştu 
     ''İstanbulspor maçının çok zorlu geçeceğini biliyorduk. Rakibimiz alt sıralardan kurtulmak için, biz ise sıkıntılı bir dönemden kurtulmak için sahaya mutlak galibiyet amacıyla çıktık. Maça iyi başlayan taraf biz olduk. Maç boyunca futbolcularım en iyi şekilde mücadele ettiler. 
     Defans güvenliğini sağlayarak geliştirdiğimiz ataklarla, rakip kalede gol arayışına girdik. Sonuçta, bu ataklarımızdan birini gole çevirmeyi başardık. Bu arada, özellikle başarılı defans elemanlarımız, rakibe gol fırsatı vermediler. Bu zorlu maçta, iyi mücadele edip, çok önemli bir zafer kazanan tüm futbolcularımı kutluyorum.'' Gaziantepspor'un, Türk futbolunu başarı ile temsil etmiş güçlü bir takım olduğuna dikkat çeken Sağlam, ''İstanbulspor maçından önce, değişik spekülasyonlar yapıldı. Malatyaspor maçında genç futbolculara şans tanımamız, yanlış anlaşılmalara sebep oldu. Ancak, Gaziantepspor, her maçta olduğu gibi İstanbulspor maçında da güzel futbol ve mutlak galibiyet parolası ile sahaya çıktı ve kendisine yakışan futbolu sahaya yansıtarak, zorlu maçtan galibiyetle ayrılmayı başardı'' diye konuştu. 
     Sağlam, İstanbulspor maçını unuttuklarını, bu hafta sahalarında konuk edecekleri Trabzonspor maçını düşünmeye başladıklarını ve hedeflerinin yeni bir başarıya daha imza atmak olduğunu da sözlerine ekledi. 
     
</TEXT>
</DOC>
