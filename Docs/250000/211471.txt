<DOC>
<DOCNO> 211471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko32.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolları Genel Müdürlüğü İstanbul'da büyük bir ekiple çalıştık 
</HEADLINE>
<TEXT>

     Karayolları Genel Müdürlüğü, İstanbul'da hayatı felç eden kar yağışında, büyük bir ekiple hizmet verildiğini bildirdi. 
     Basın ve Halkla İlişkiler Şube Müdürlüğü kanalıyla açıklama yapan Karayolları Genel Müdürlüğü, 1. ve 17. bölge müdürlüklerinin İstanbul ili sınırları dahilinde 1243 kilometrelik yol güzergahından sorumlu olduğu, 2003-2004 yılı kış programı kapsamında 24 saat esasına göre kar ve buzla mücadele çalışmalarının sürdürülmekte olduğu kaydedildi. 
     Bu çalışmalarda, 360 personelin yanı sıra 46 ekipmanlı kamyon kar bıçaklı, tuz serici , 10 greyder, 1 dozer, 9 yükleyici, 7 kurtarıcı, 5 arazoz Haliç ve Boğaz köprülerine üre tatbiki için , 27 adet trafik ve hizmet aracının kar ve buzlanmaya karşı kullanıldığı ifade edilen açıklamada, şöyle denildi 
     ''Kış programı kapsamında gerçekleştirilen kar ve buz mücadelesi çalışmalarındaki esas amaç ulaşımda emniyetli ve güvenli bir trafik hizmetinin sağlanması, herhangi bir nedene bağlı olarak trafik güvenliğinin sağlanamadığı güzergahlarda ise can ve mal emniyeti açısından gerekli tedbirleri alıp, idari makamları da bilgilendirerek yolu trafiğe kapatmaktır. 
     20 Ocak 2004 tarihinde İstanbul Valiliği aracılığı ile Meteoroloji Bölge Müdürlüğü'nden verilen bilgide, yoğun kar yağışı ve fırtına beklendiği bildirildiğinden ekiplerimiz tam kapasite ile hazır hale getirilmiştir. 
     22-24 Ocak 2004 tarihlerinde bölgede yoğun kar yağışı ve fırtına devam ettiğinden ekiplerimiz 24 saat çift vardiya esasına göre sorumlu olduğu yol güzergahlarında kar ve buz mücadelesi çalışmalarını gerçekleştirmiştir.'' 
     Son 30 yılın en yoğun kar ve tipi yağışına maruz kalan İstanbul'da bazı sıkıntıların yaşanmasında mevsim şartlarının olumsuz etkisinin yanında yol ve araçlar üzerinde alınacak tedbirlerle sürücülerin davranışları etkili olduğu bildirilen açıklamada, ''Bu nedenle, ulaşımda sağlıklı hizmetin verilebilmesi yol, araç ve sürücüden oluşan tüm bu etkenlerin zamanında ve eksiksiz alacakları tedbirlerle mümkün olabilecektir'' denildi. 
     
</TEXT>
</DOC>
