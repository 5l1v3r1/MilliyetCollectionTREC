<DOC>
<DOCNO> 238040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun05.html </URL>
<DATE> 2004/05/07/ </DATE>
<TIME> 01.05 </TIME>
<AUTHOR>  </AUTHOR>
<HEADLINE>
Asil Nadir'in Kıbrıs gazetesinin bahçesinde 3 bomba patladı 
</HEADLINE>
<TEXT>

     İşadamı Asil Nadir'e ait Kıbrıs Medya Grubu binasının bahçesinde bu gece 3 ses bombası patladı. Patlamada can ve mal kaybı olmadı. 
     Kıbrıs Gazetesi çalışanlarından alınan bilgiye göre, saat 23.40 dolaylarında arka arkaya üç patlama sesi duyuldu. 
     Bombalardan birinin gazete dağıtım bölümünün olduğu tarafta, birinin kafeteryanın bulunduğu kısımda, diğerinin de Yazı İşleri Müdürü Başaran Düzgün'ün odasının bulunduğu bölümün yakınında patladığı belirtildi. 
     Patlamanın ardından polis ekipleri olay yerinde inceleme başlattı. 
     Asil Nadir'e ait olan Kıbrıs Medya Grubu bünyesinde Kıbrıs Gazetesi, Kıbrıs TV, Kıbrıs FM ve İngilizce yayın yapan bir gazete var. Kıbrıs Medya Grubu, referandum öncesi Annan Planı'nın kabul edilmesine destek veriyordu. 
     
     ASİL NADİR KINIYORUM 

     İşadamı Asil Nadir, kendisine ait Kıbrıs Medya Grubu binasına 3 ses bombasının atılması ile ilgili olarak, ''Bu güzel halka bu saldırıyı yapanları kınıyorum'' dedi. 
     Nadir, Kıbrıs Medya Grubu binasının bahçesinde 3 ses bombasının patlamasının ardından, medya binasına gelerek bilgi aldı. 
     Asil Nadir, gazetecilere yaptığı açıklamada, ''Bu güzel halka bu çirkinliği yapanları kınıyorum. Bu mücadeleden, bu halkın vazgeçeceği yoktur'' dedi. 
     Kıbrıs Medya Grubu binasının bahçesinde saat 23.40 dolaylarında arka arkaya 3 ses bombası patlamış, patlamada can ve mal kaybı olmamıştı. Patlamanın ardından bomba uzmanı polislerin olay yerinde başlattığı inceleme sürüyor. 
     
     REFERANDUMDA 'EVET' ÇAĞRISI YAPMIŞTI 

     Kıbrıs Gazetesi'nin Yazı işleri Müdürü Başaran Düzgün, 24 Nisan referandumunda ''evet'' çağrısı yaptıklarını belirterek, bombalı saldırının bu tür yayınlarına yönelik olabileceğini söyledi. 
     Başaran Düzgün, Kıbrıs Medya Grubu binası bahçesinde 3 ses bombasının patlamasıyla ilgili olarak A.A muhabirine yaptığı açıklamada, ''Kıbrıs Gazetesi'nin bir tavrı vardı, referandumda 'evet' oyu çağrısı yaptık, bununla ilgili yayımlarımız oldu, sanırım bombalama olayı bununla ilgili'' dedi. 
     Saldırının amacının korku ve panik yaratmak olduğunu ifade eden Düzgün, ''Peş peşe 3 tane bomba ülkemizde ilk kez oluyor, genelde bir tek bomba patlıyordu. Örgütlü ama korku ve panik yaratmaya yönelik olay. Umarım polis en kısa sürede faillerini ortaya çıkarır'' diye konuştu. 
     Halkın istekleri doğrultusunda yayın yaptıklarını, halkın yüzde 65'inin de referandumda ''evet'' dediğini, tavırlarının da ''evet'' yönünde olduğunu kaydeden Başaran Düzgün, bu yöndeki yayınlarına devam edeceklerini belirtti. 
     Başaran Düzgün, Kıbrıs Rum kesiminde, referandumda ''evet'' kampanyası yürüten Rum ana muhalefet Demokratik Seferberlik Partisi DİSİ Başkanı Nikos Anastasiadis'in evine geçtiğimiz günlerde bomba atılmasının anımsatılması üzerine şunları söyledi 
     ''Hem Rum tarafında, hem Türk tarafında marjinal gruplar tehlikeli bir şekilde tırmanıyor. Aslında referandumdan sonra özellikle Kuzey'de büyük bir rahatlama ve bir sukünet vardı, Rum iç cephesi karışıktı. Sanırım maksat biraz kaos yaratmaktır. Kıbrıs Türkleri'ne dünyanın sempatiyle baktığı bir dönemden geçiyoruz. Dünyanın büyük güçleri, Avrupa Birliği, ABD, BM, Kıbrıs Türkleri'ni ödüllendireceğini söyledi. Referandumda da olgun ve saygı duyulan bir süreçten geçtik. Bu saldırı sanırım bunu zedelemeye yönelik.'' Bu arada gazete çalışanları, 26 Nisan'da Kıbrıs Gazetesi'nin birinci sayfadan Cumhurbaşkanı Rauf Denktaş'ı istifaya davet eden yayınının ardından gazeteye yönelik tehditler gelmeye başladığını belirtti. 
     
</TEXT>
</DOC>
