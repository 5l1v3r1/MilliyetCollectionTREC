<DOC>
<DOCNO> 206488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/spo02.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den son hamle 
</HEADLINE>
<TEXT>

   Sarı - Lacivertli yönetim, kesenin ağzını açtı, süper solak Brezilyalı yıldız Alex'i ara transferde bırakması için kulübü Cruzeiro'ya 1.5 yıl için 5.5 trilyon teklif etti 
   MEHMET ÇİFTÇİ 

   
   Perrela açıkladı 
   BREZİLYALI Alex'ten umudunu kesmeyen Fenerbahçe yönetimi, Sambacı'nın transferini bir an önce gerçekleştirmek için fiyat artırımına gitti. Yapılan yoğun temasların olumlu sonuç vermemesi üzerine Sarı - Lacivertliler kesenin ağzını açmak durumunda kaldılar. Cruzeiro Başkan Yardımcısı Zeze Perrella, "Fenerbahçe oldukça ısrarlı. 4 milyon dolara kadar çıktılar. Ancak bizim düşüncemiz değişmedi" açıklamasını yaptı. 
   
   Geri adım atmadılar 
   PERRELLA, 18 Aralık'ta Alex ile sözleşme yenilediklerinin altını çizerek, kendisine Libertadores Kupası'nda forma giydirmek istediklerini, bu nedenle Brezilyalı yıldızı bırakmaya sıcak bakmadıklarını ifade etti. Ancak Alex için Cruzeiro'nun 1.5 yıllığına 5 milyon dolar istediği iddia edildi. Öte yandan Brezilya kulübünün, Alex'in altı aylık bonservisini 750 bin dolar karşılığında aldığı bildirildi. 
   
   REBROV Ada'yı istiyor    EDİP ADANIR 

      Teklifini iletti 
   FENERBAHÇE'NİN geçen sezon Tottenham'dan 1.5 yıllığına kiraladığı Sergei Rebrov'un, eski takımına dönüş hazırlıkları yaptığı öğrenildi. Ukraynalı yıldız, Noel tatilini geçirmek için gittiği Londra'da Tottenham Hotspurs'un tesislerini mesken tuttu. Oldukça sıcak karşılanan Rebrov'un, menajeri Sandor Varga ile birlikte İngiliz ekibine dönmek isteğini ilettiği ifade edildi. 
   
   Tottenham hazır 
   REBROV'UN, sorun yaşadığı Hoddle'ın görevine son verilmesi nedeniyle dönüşe yeşil ışık yaktığı bildirildi. Tottenham'ın da, yıldız golcüsü Kanoute'nın, Mali Milli Takımı ile 24 Ocak'ta başlayacak Afrika Kupası'na katılacak olması nedeniyle Ukraynalı yıldıza kapıyı açtığı kaydedildi. İngiliz kulübü, bu süre içinde forvetteki açığı Rebrov ile doldurmayı düşünüyor. 
   
   Daum sıkıntılı    ARA transferde daha geniş bir kadro bekleyen Fenerbahçe'nin hocası umduğunu bulamadı. Yusuf, Erhan, Hakan ve Alper'in ayrılmasıyla seçeneği azalan, sakat Servet, Kemal ve Fatih'in durumlarının belirsizliği nedeniyle zor durumda kalan Daum'un, istediği yaratıcı orta saha oyuncusunun da alınamamış olmasından dolayı dertli olduğu bildirildi. 
   
   Ve tatil sona erdi    FENERBAHÇE, bugün Samandıra Tesisleri'nde toplanarak, ikinci yarı hazırlıkları için start verecek. Sarı - Lacivertliler, çarşamba günü de Antalya'ya geçerek, kampa girecekler. Ancak bu bölgedeki yağışların devam etmesi ve diğer takımların yaşadığı sıkıntılar göz korkuttu. Yönetimin, otel yetkilileriyle yapacağı görüşmeler kampın kaderini belirleyecek. 
   
   Geniş içerik    16 Ocak'ta sosyal tesislerin açılışını vererek, yayına başlayacak olan FBTV'nin program akışı şekillenmeye başladı. Collina'nın kritik pozisyonları yorumlayacağı TV'de Alman hoca "Daum ile geçen hafta" programında soruları yanıtlayacak, Aziz Yıldırım da canlı yayına çıkacak. Tüm amatör maçlar ekrana getirilecek, sağlıklı yaşam ve basında Fenerbahçe bölümleri de yer alacak. 
   
   Ortega kayıp    YUSUF KOBAL 

   BAŞKAN Aziz Yıldırım ve Daum ile Madrid'de yaptığı görüşmede 5 Ocak'ta İstanbul'a döneceğini bildiren Arjantinli yıldıza bir türlü ulaşılamıyor. Ülkesinde Ledasma kasabasındaki evini boşaltıp, Bounes Aires'e geçen Ortega'nın geliş konusu bilmeyece dönüştü. Yönetim kendisini umutla beklerken, ünlü yıldızdan düne kadar ses çıkmaması endişe yarattı. Bu arada kulübe 11 milyon dolar borcu bulunan Ortega'nın, söz verip, zaman kazandığı da ileri sürüldü. 
   
   
   
</TEXT>
</DOC>
