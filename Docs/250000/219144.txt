<DOC>
<DOCNO> 219144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yazar/tamer.html </URL>
<DATE> 2004/03/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AB üyeliğimize Viyana'dan bakıldığında... 
</HEADLINE>
<TEXT>

   Son Viyana kuşatması 1 Mayıs'ta. AB'ye tam üye olacak 10 ülkeden 4'ü ile sınırı olan Avusturya, "Türklerin istilasına" karşı savunmada 
   
   Avusturya - Türk İşadamları ve Sanayicileri Derneği ATİS'in davetlisi olarak bir konuşma yapmak üzere gittiğim Viyana'dan, size anlatacaklarım var. 
   Toplantıda izleyicilerden gelen sorularla, ATİS üyelerinin yanı sıra, orada yaşayan değişik çevrelerden Türklerle yaptığımız sohbetleri ve Avusturya basınında gözüme çarpan yazıları altalta koyduğumda, Türkiye'nin AB için ne kadar zor yutulabilecek bir lokma olduğunu bir kez daha idrak ettim. Geçmiş hükümetlerin aksine, AKP'nin iktidara geldiği günden beri AB üyeliğine başkoymuş olması da, AB ülkelerini hayli sıkıştırıyor. KKTC Başkanı Rauf Denktaş, Annan Planı'nın görüşülmesini reddetseydi, biraz rahat nefes alabilirlerdi belki. Ama şimdi... 
   Kişi başına milli geliri 32 bin dolar olan 8.2 milyon nüfuslu Avusturya, 15 AB üyesi arasında Türkiye'nin üyeliğine en sert karşı çıkanlardan. Aslında Avusturya sadece Türkiye'nin üyeliğine değil, AB'nin 3 ay sonraki 10 üyeli genişlemesine de karşı. Kendine göre haklı nedenleri var. Zira yeni girecek 10 ülkenin 4'ü Çek Cumhuriyeti, Slovakya, Macaristan, Slovenya Avusturya'nın komşusu. 
   
   Erdoğan söz versin 
   Türkiye'den Avusturya'ya ilk gidenlerden 1957 ve ilk gıda ithalatını yapmış olan ATİS Onursal Başkanı Ömer Ürkün, yeni girecek 10 ülkenin Avusturya ve Almanya'ya 7'şer yıl, Fransa'ya 5 yıl, İskandinav ülkelerine 3 - 4 yıl işçi göndermeyecekleri konusunda taahhüt verdiklerini hatırlatarak şu tavsiyede bulundu "Başbakan Erdoğan da, tam üyelikten sonra 10 yıl süreyle işçi göndermeyeceğini, ve ekonomik yardımlarda esnek davranacağını net bir biçimde ifade etmeli. Buradaki basın bunu duymalı. Rahmetli Özal bunu yapmış ve Avusturya basınında hava hemen yumuşamıştı." 
   1 Mart'ta tezkerenin TBMM'de reddinden sonra Avrupa basınının Türkiye'ye bakış açısında ciddi bir değişiklik olduğunu, olumlu yazı ve haber oranının gözle görülür biçimde arttığını biliyoruz. AKP hükümetinin AB üyeliği yönündeki samimi çabaları ve işadamlarımızın sıkı lobi faaliyetlerinin de katkısıyla, kimi AB ülkesinde Türkiye ile ilgili olumlu - olumsuz haber oranının 40 - 60'lara olumsuz geldiği belirtiliyor. Ama Avusturya basınında olumsuz yazı ve haberlerin oranı maalesef hala 80 - 85. 
   
   Tam üyelik eksi 
   Örneğin cumartesi günkü Die Presse gazetesinde yer alan bir yorumda, Avusturya Başbakanı Wolfgang Schüssel, Türkiye'ye tarih verilmesi konusunda sessiz kaldığı için kıyasıya eleştiriliyor. Schüssel'in, Avrupa Birliği Komisyonu Başkanı Romano Prodi'nin yerine seçilmek istediği için Türkiye konusunda sessiz kaldığını savunan Die Presse, Avusturya Başbakanı'nın ağzından "Türkiye'ye tam üyelik eksi statüsü verilmesi" ifadesinin çıkmış olmasını da talihsizlik olarak niteliyor "Tam üyelik eksi" statüsü, işçilerin serbest dolaşımı ve tarım sübvansiyonlarını dışarıda bırakan çözüm. Yazıda Avusturya Başbakanı Schüssel'e, Alman hristiyan demokratları CDU ve CSU'nun, Türkiye'yi AB dışında bırakan "özel statü" önerisine itibar etmesi telkin ediliyor. 
   2 yıl önce şilinden euroya geçişin sıkıntılarını yaşayan Viyana'daki vatandaşlarımızın, TL'den 6 sıfır atılmasıyla ilgili endişe ve uyarılarına yarın değineceğim. 
   
      
   
</TEXT>
</DOC>
