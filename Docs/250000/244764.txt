<DOC>
<DOCNO> 244764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo07.html </URL>
<DATE> 2004/06/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alpay, İlhan'a rakip oldu Japonya'nın Urawa Red Diamonds takımında... 
</HEADLINE>
<TEXT>

     Milli Futbolcu Alpay Özalan, Güney Kore'nin Inchon takımından, Japonya'nın Urawa Red Diamonds takımına transfer oldu. 
     Futbolcunun basın danışmanı Cüneyt Yalınkılıç'tan alınan bilgiye göre Alpay, Japonya Ligi'nde halen ikinci durumda bulunan Urawa takımıyla sözleşme imzaladı. 
     Urawa takımının, Inchon'a bu transfer nedeniyle bonservis bedeli ödediği öğrenilirken, Alpay'ın Temmuz ayında idmanlara çıkıp, maçlarda oynamaya başlayacağı öğrenildi. 
     Alpay, Japonya'da Vissel Kobe takımında oynayan İlhan Mansız'a rakip olduğunu, bundan da sevinç duyduğunu söyledi. Inchon'da mutlu olduğunu ancak, Güney Kore'de profesyonelliğin tam olarak gelişmediğini kaydeden Alpay, ''Bundan yaklaşık 1 ay önce Urawa takımından çok iyi bir teklif geldi. Sözleşme imzaladık, kulübüm de kazandı, ben de mutluyum'' dedi. 
     Alpay, milli takımdan teklif gelmesi halinde seve seve göreve koşacağını, gelmemesi halinde ise dışardan desteklemeye devam edeceğini sözlerine ekledi. 

     
</TEXT>
</DOC>
