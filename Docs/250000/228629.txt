<DOC>
<DOCNO> 228629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun54.html </URL>
<DATE> 2004/04/05/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Çeviköz "Türk-Ermeni sınırının açılmasını beklemek doğru değil" 
</HEADLINE>
<TEXT>

     Türkiye'nin Bakü Büyükelçisi Ünal Çeviköz, Ankara'nın, Ermenistan ile sınır açma konusunda bilinen tutumunu sürdürdüğünü belirterek, sınırın açılmasını beklemenin doğru olmadığını bildirdi. 
     Çeviköz, Azerbaycan'ın ANS televizyonuna yaptığı açıklamada, Türkiye'nin tutumunun Başbakan Recep Tayyip Erdoğan ve Dışişleri Bakanı Abdullah Gül tarafından daha önce de açık bir şekilde ortaya konulduğunu anımsattı. 
     Sınırların açılmasında iki önemli sorunun bulunduğunu ifade eden Çeviköz, bunların ilkinin Ankara-Erivan ikili ilişkileri açısından Ermenistan'ın iyi komşuluk istediğine ilişkin adım atması, ikicisinin ise işgal altında tuttuğu Yukarı Karabağ ile ilgili sorun olduğuna işaret ederek, bu konularda herhangi bir ilerleme bulunmadığını, dolayısıyla sınırların açılmasıyla ilgili bir gelişme beklenmemesi gerektiğini vurguladı. 
     
     SAVUNMA BAKANI ABİYEV, TÜMGENERAL AKŞİT'İ KABUL ETTİ 
     Azerbaycan Savunma Bakanı Sefer Abiyev, Genelkurmay Eğitim Dairesi Başkanı Tümgeneral Cihangir Akşit'i kabul etti. 
     Bakanlıktan yapılan açıklamaya göre, Tümgeneral Akşit, görüşmede, ordunun yapılanmasında Türkiye'nin Azerbaycan'a gerekli her yardımı yapmaya hazır olduğunu söyledi. 
     Açıklamada, görüşmede ayrıca iki ülke arasındaki askeri işbirliği konularının ele alındığı kaydedildi. 
     
     AF BEKLENTİSİ 
     Azerbaycan Cumhurbaşkanlığı bünyesindeki Af Komisyonu üyesi Azay Guliyev, mayıs ayında mahkumlar için yeni bir af çıkabileceğini söyledi. 
     Guliyev, açıklamasında, komisyonda af talebine yönelik çok sayıda dilekçe bulunduğunu belirtirken, olası affın eski Cumhurbaşkanı Haydar Aliyev'in doğum günü arifesi olan 10 Mayıs'ta, ikinci bir affın ise 28 Mayıs Cumhuriyet Günü nedeniyle yapılabileceğini kaydetti. 
     Yetkililer tarafından daha önce yapılan açıklamalarda, yakın zamanda çıkması beklenen af uygulamasından 15-16 Ekim tutuklularının da faydalanabilecekleri bildirilmişti. 
     
</TEXT>
</DOC>
