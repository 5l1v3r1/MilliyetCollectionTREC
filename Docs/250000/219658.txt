<DOC>
<DOCNO> 219658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/siy20.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Çiçek Eski alışkanlıkların Türkiye'ye faydası yok 
   Adalet Bakanı ve Hükümet Sözcüsü Cemil Çiçek, hilafetin kaldırılmasının yıldönümü nedeniyle yapılan ve komuta kademesinin tam kadro katıldığı toplantı ile Hükümet arasında bağlantı kurmanın eski bir alışkanlık olduğunu belirterek, "Bu alışkanlıkların Türkiye'ye faydası olmadı" dedi. Çiçek, Bakanlar Kurulu toplantısı sonrasında toplantının Hükümet'te rahatsızlık yarattığı yorumlarının hatırlatılması üzerine "Bu toplantı başladığı sürede biz de Bakanlar Kurulu toplantısındaydık. İçeride dinleyici aletleriniz mi var ki, hemen içeriden bizim rahatsız olduğumuzu duvarların öbür tarafından farkedebildiniz, bunu anlamak mümkün değil" diyerek tepki gösterdi. 
   
   'Dayan Denktaş' yürüyüşü 
   İşçi Partisi'nin Türk ve KKTC bayraklarıyla başlattığı Ankara yürüyüşünün dünkü bölümü, panelin yapıldığı binanın önünde devam etti. Ellerinde bayraklarla sokağa dizilen İP'li gençler, "Dayan Denktaş - Uyan Türkiye" ve "Hükümet istifa - Tayyip Amerika'ya" sloganları attılar. Komutanların araçları da, İP'li gençlerin arasından geçti. 
   
   CHP kadar taş düşsün 
   CHP Genel Başkanı Deniz Baykal, Başbakan Recep Tayyip Erdoğan'ın "CHP'nin kökü bereketsiz" sözüne karşılık, "CHP kadar kafana taş düşsün demek geçiyor içimden" dedi. Baykal Erdoğan'a "Talibancı'nın dizinin dibinde çektirdiğin fotoğrafların hesabını ver" diye konuştu. 
   
   Sirmen, kadınlardan destek istedi 
   CHP İstanbul Büyükşehir Belediye Başkan Adayı Sefa Sirmen, partisinin kadın kollarından destek istedi. Sirmen, "Sizler komşularınız, akrabalarınız ve sokaktaki kadınlarla konuşup benim projelerimi anlatacaksınız. İstanbul'u böyle kazanacağız" dedi. Sirmen, işsizlik sorununa önem verdiğini belirterek, öğrencilere toplu taşıma araçlarından ücretsiz yararlanma ve burs vaadinde bulundu depreme dayanıklı konutlar inşa edeceklerini vurguladı. 
   
   Alp Önce ameliyat, sonra akupunktur 
   DYP İstanbul Büyükşehir Belediye Başkan Adayı Prof. Dr. Ahmet Vefik Alp, İstanbul'a radikal çözümler gerektiğini belirterek, "Bilim ve teknolojiyle İstanbul'u ameliyat etmek istiyoruz. Ardından akupunktur yapacağız. Çöp kutusundan kaldırımına kadar yeniden düzenleyeceğiz" dedi. Alp ve DYP'nin Eminönü Belediye Başkan Adayı Vedat Bayram, Turizm Açısından İlçenin Sorunları ve Haliç Otopark Projeleri ile ilgili basın toplantısı yaptı. 
   
   Yargıtay, Gürtuna'nın cezasını erteledi 
   YargItay Ceza Genel Kurulu YCGK , belediye başkan adaylarına uyarı niteliğinde bir karara imza attı. İstanbul Büyükşehir Belediye Başkanı Ali Müfit Gürtuna hakkında yargı kararlarına uymamaktan verilen mahk miyet kararını onayan YCGK, Gürtuna'nın cezaevine girmesini de önledi ve para cezasına dönüştürülen hapis cezasının ertelenmesine onay verdi. Gürtuna'nın 1 milyar 542 milyon 137 bin lira para ve 2.5 ay memuriyetten yoksun bırakma cezası ertelendi. 
   
   
   
</TEXT>
</DOC>
