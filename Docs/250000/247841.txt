<DOC>
<DOCNO> 247841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo26.html </URL>
<DATE> 2004/06/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
UEFA'nın doğum gününde 20 bin balon uçurulacak... 
</HEADLINE>
<TEXT>

     Avrupa Futbol Federasyonları Birliği'nin UEFA 50. kuruluş yıldönümü nedeniyle yapılacak kutlamalarda 20 bin balon uçurulacak. 
     15 Haziran tarihinin 12. Avrupa Futbol Şampiyonası finallerine denk gelmesi nedeniyle bu yıldönümü Portekiz'deki statlarda yapılacak 2 maçta kutlanacak. 
     Merkezi Nyon'da bulunan UEFA, üye ülke federasyonlarını Avrupa'nın başka yerlerinde de kutlamaları yönünde teşvik ediyor. Bu amaçla üye federasyonlara uçurulmak üzere 50 özel balon gönderen UEFA, 15 Haziran'da Avrupa kıtası üzerinde 20 bin civarında UEFA Jübile Balonu uçurulmasını planlıyor. 
     Balonlarla birlikte balonlara eklenmek üzere 50 adet şerit ve kart gönderen UEFA, bu kartları bulan kişilere 50. yıl jübile hediyeleri vereceğini açıkladı. 
     UEFA'dan yapılan açıklamaya göre, kartları bulan kişiler arasında yapılacak çekiliş sonucu 2 kişi gelecek sezon İstanbul' da yapılacak Avrupa Şampiyonlar Ligi final maçına 2 adet ücretsiz bilet kazanacak. 
     Futbol Federasyonu, 50 adet UEFA jübile balonunu federasyonun bölge müdürlükleri ve temsilciliklerinin bulunduğu yerlerden 15 Haziran Salı günü uçurmayı kararlaştırdı. 
     Ankara'da yapılacak etkinlik ise Türkiye Spor Yazarları Derneği Ankara Şubesi önünde 14.00-15.00 saatleri arasında yapılacak. 
     
</TEXT>
</DOC>
