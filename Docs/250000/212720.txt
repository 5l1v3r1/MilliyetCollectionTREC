<DOC>
<DOCNO> 212720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko12.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, GAP için en gözde pazar... 
</HEADLINE>
<TEXT>

     GAP Bölgesi'nden en fazla ihracat yapılan ülkeler sıralamasında Irak birinci sıraya yükseldi. Irak'a geçen yıl yapılan ihracat, bir önceki yıla göre yüzde 158 arttı. 
     Güneydoğu Anadolu İhracatçı Birlikleri Genel Sekreterliği verilerine göre, bölge illerinden Irak'a geçen yıl 99 milyon dolarlık ihracat gerçekleştirildi. 
     Bölge illerinden Irak'a 2002 yılında 38 milyon 300 bin dolarlık ihracat yapılmış, Irak en fazla ihracat yapılan ülkeler sıralamasında İtalya, Almanya ve Suudi Arabistan'ın ardından dördüncü sırada yer almıştı. 
     Savaş sonrasında yeniden yapılandırılmaya ve imar edilmeye çalışılan, Birleşmiş Milletler'in yıllardır uyguladığı ambargodan kurtulan Irak, GAP bölgesindeki ihracatçılar için yeniden gözde pazar oldu. 
     Bölge illerinden Irak'a pamuk ipliği, makine halısı, nohut ve diğer bakliyat ürünleri, buğday unu, sıvı ve katı yağ, küp şeker ve bisküvi başta olmak üzere çok çeşitli gıda ve temizlik maddeleri ihraç ediliyor. 
     
     UN VE ÇİMENTO İHRACATINDA PATLAMA 
     GAP bölgesinden geçen yıl gerçekleştirilen un ihracatı, Irak'a yapılan dışsatım sayesinde rekor düzeyde artış gösterdi. 2003 yılında bölge illerinden yapılan un ihracatı bir önceki yıla oranla yüzde 1.068 artarak 1 milyon 687 bin dolardan 19 milyon 710 bin dolara ulaştı. 
     Irak'a gıda ve temizlik maddesi yanında kombine ihracat kapsamında çimento başta olmak üzere çok miktarda kimyevi madde, elektrik-elektronik ürünleri ve diğer maddeler ihraç ediliyor. 
     Irak'a yapılan çimento dışsatımı sayesinde, bölge illerinden geçen yıl gerçekleştirilen çimento ihracatı bir önceki yıla göre yüzde 1.326 arttı. 2002 yılında 722 bin dolarlık çimento ihraç edilebilen Irak'a geçen yıl 10 milyon 297 bin dolarlık çimento dışsatımı yapıldı. 
     Irak'ın ihtiyaç duyduğu her türlü ürünü en ekonomik fiyatlarla ve en kısa sürede bölge illerinden temin edebileceğine dikkati çeken ihracatçılar, bu ülkeye gerçekleştirdikleri ihracatın artarak devam etmesini beklediklerini kaydettiler. 
     
</TEXT>
</DOC>
