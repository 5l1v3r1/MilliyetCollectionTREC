<DOC>
<DOCNO> 246983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas23.html </URL>
<DATE> 2004/06/10/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Caretta Carettalar Alanya sahiline yumurta bıraktılar 
</HEADLINE>
<TEXT>

     Antalya'nın Alanya İlçesi'nde, caretta carettalar, Kleopatra Plajı'na 100 civarında yumurta bıraktı. 
     Caretta carettaların yumurtlama bölgeleri arasında yer almayan Alanya sahillerinde, bir sürprizle karşılaşıldı. Halkın denize yoğun olarak girdiği Kleopatra Plajı'na caretta carettalar 100 civarında yumurta bıraktılar. 
     Caretta carettaların yumurta bıraktığı alan, TEMA Alanya Gönüllü Temsilcisi Engin Özdemir, Alanya Çevre Eğitim ve Mavi Bayrak Derneği ALÇED Başkanı Şerefnur Kayhan, Başkan Yardımcısı Emel Yetkin ve İlçe Tarım Müdürlüğü'ne bağlı Su Ürünleri Mühendisliği görevlileri tarafından koruma altına alındı. 
     Vatandaşların koruma alanını ziyaret edebileceklerini belirten ALÇED Başkanı Şerefnur Kayhan, caretta carettaların yumurtalarının korunması konusunda herkesin yardımcı olmasını istedi. 
     Yumurtaların çiğnenmemesi için alanı çevrelediklerini ifade eden Kayhan, ''Güvenlik şeridine alınan ve tabelalarla dikkatli olunması konusunda uyarılar yer alan 3 metrekarelik alanda 100'e yakın caretta caretta yumurtası bulunuyor. Türü tehlike altında olan bu canlıların üremesi çok önemli'' diye konuştu. 
     
</TEXT>
</DOC>
