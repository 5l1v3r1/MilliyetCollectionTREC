<DOC>
<DOCNO> 214820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur11.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den uyarı Havalimanını gelmeden önce arayın... 
</HEADLINE>
<TEXT>

     Türk Hava Yolları'nca THY , İstanbul'dan başlayarak ülkeyi etkisi altına alması beklenen kötü hava şartları ve yoğun kar yağışının uçak seferlerinde iptal ve tehirlere yol açabileceği uyarısında bulunularak, yolcuların havalimanına gelmeden uçuşlarını kontrol etmesi istendi. 
     THY'den yapılan yazılı açıklamada, kötü hava şartları ve yoğun kar yağışı ihtimali üzerine uçuş trafiğinde bir dizi önlem alındığı belirtildi. 
     Yapılan düzenlemelerin, koşullara bağlı olarak bazı uçak seferlerinin iptalini de içerdiği vurgulanan açıklamada, THY'nin 65 uçağı ile günde yaklaşık olarak 300 sefer düzenlediği hatırlatıldı. 
     Bu seferlerin 100 kadarının İstanbul'dan, 100 kadarının yurt içindeki diğer şehirlerden ve diğer 100 kadarının yurtdışından gerçekleştiği belirtilen açıklamada, şöyle denildi 
     ''İstanbul Atatürk Havalimanı'nın pistlerinden normal şartlarda saatte yaklaşık 30 iniş kalkış yapılabilirken, kötü hava şartlarında bu sayının çok altına iniliyor. 
     Bayram öncesi yaşanılan yoğun kar yağışı nedeniyle havalimanı alt yapısının bir saatte ancak 5-10 adet iniş-kalkışa izin verdiği görülmüştü. Yoğun kar yağışı, aşırı rüzgar ve görüş mesafesinin düşmesi nedeniyle yarım saat ile 2 saat arasında pistler iniş-kalkışa kapatılmıştı. Bu nedenle de seferlerin bir kısmı iptal edilmek zorunda kalınmış, bir kısmı ise birleştirilerek gecikmeli olarak yapılabilmişti. 
     Bu gibi durumlarda uçağın uçuşa hazırlık süreleri buzlanmaya karşı uçak gövdesinin alkolle yıkanması vs. oldukça uzun sürmekte ve kalkış öncesi uçak içerisinde bekleme süreleri de oldukça artmaktadır. 
     THY yönetimi, tüm bu unsurları da dikkate alarak kriz kontrol merkezinin yeniden harekete geçirilmesi ve şartlara göre uçuş trafiğinin yeniden düzenlenmesi kararını aldı. 
     Bu durumda kötü hava şartları ve kar yağışının yoğunluğuna bağlı olarak birçok sefer iptal edilebilecek ve tehirler yaşanabilecek. İptaller, özellikle seyrüsefer cihazları açısından altyapısı yetersiz olan Anadolu'daki küçük şehirlere yapılacak olan seferlerde yaşanacak.'' 
     
</TEXT>
</DOC>
