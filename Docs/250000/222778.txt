<DOC>
<DOCNO> 222778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko19.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'dan maaş alanlarda vergi iadesi 5 olarak devam edecek 
</HEADLINE>
<TEXT>

     Sosyal güvenlik kurumlarından maaş alanlarda Vergi iade nispeti, yüzde 5 olarak uygulanmaya devam edecek. 
     Emekli Sandığı, SSK ve Bağkur emeklilerine üçer aylık dönemler itibarıyla verilen avansta ise iade nispeti, bugünden geçerli olmak üzere yüzde 4 olarak belirlendi. 
     Maliye Bakanlığı'nın ''Vergi İadesi Genel Tebliği''nde değişiklik yapan tebliği, Resmi Gazete'nin bugünkü sayısında yayımlandı. 
     Buna göre, sosyal güvenlik kurumlarından maaş alan hak sahiplerinin yıllık olarak verecekleri vergi iade bildiriminde yer alan tutara, yüzde 5 iade oranı uygulanarak, yıllık iade tutarı hesaplanacak. 
     Emeklilerde ise yıl içinde üçer aylık dönemler itibariyle yüzde 4 nispetinde verilen avans, bu tutardan mahsup edilecek. 
     Vergi iadesi alan bir hak sahibinin ölümü halinde, avans olarak yapılan ödeme geri alınmayacak. 
     Bu arada 5035 sayılı kanunda yapılan değişiklikler, vergi iade nispetinin azaltılması konusunda herhangi bir kuruma veya kuruluşa, yetki vermezken, vergi iadesi nispeti eskiden olduğu gibi yüzde 5 uygulanmaya devam edilecek. 
     Vergi İadesi Hakkındaki Kanun'da, vergi iadesinden mahsup edilmek üzere avans olarak ödeme yaptırma ve vergi iade nisbetini geçmemek üzere, iade nispetinden ayrı olarak avans oranı belirleme konusunda, Maliye Bakanlığı yetkili olacak. 
     Mücbir sebepler dolayısıyla, hak sahiplerine iadeye konu harcamalara İlişkin belgelerin verilememesi veya hak sahiplerinin ölümü halinde, daha önce avans olarak ödenmiş vergi iadeleriyle ilgili olarak herhangi bir işlem yapılmayacak. Bir başka deyişle hak sahiplerinin vefatı halinde, daha önce avans olarak ödenmiş vergi iadesininin geri alınması yoluna gidilmeyecek. 
     
</TEXT>
</DOC>
