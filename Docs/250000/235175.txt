<DOC>
<DOCNO> 235175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun28.html </URL>
<DATE> 2004/04/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Aşırı sağcı lider Tudor, toplama kampına 'hacca' gidiyor .. 
</HEADLINE>
<TEXT>

     Romanya'daki aşırı sağcı Romania Mare partisinin PRM lideri Senatör Corneliu Vadim Tudor'un, gelecek ay başında Polonya'nın güneyinde bulunan eski ünlü Nazi toplama kampı Auschwitz'e, ''hacca'' gideceği bildirildi. 
     Tudor'un basın sözcüsü, bu ''anma gezisinin'' 5-8 Mayıs tarihlerinde öngörüldüğünü, partiye üye yüz kadar gençle birlikte yola çıkacak olan Tudor'un, ''Yahudi soykırımı kurbanlarına saygı'' için toplama kampına gideceğini belirtti. 
     Romanya'nın soykırımdaki sorumluluğunu birçok kez reddeden Tudor, son zamanlarda Nazi yanlısı Mareşal Ion Antonescu rejiminin İkinci Dünya Savaşı'nda 400 bin Rumen Yahudiyi ölüme gönderdiğini kabul etmişti. 
     Aşırı sağcı lider, 2000 yılında şimdiki Cumhurbaşkanı Ion Iliescu'ya karşı girdiği devlet başkanlığı seçiminde büyük bir sürpriz yaparak oyların yüzde 30'unu almıştı. Tudor, bu yıl 28 Kasım'da yapılacak seçimde de aday olduğunu açıklamıştı. 
     Yabancı ve Yahudi düşmanlığıyla suçlanan Tudor, son zamanlarda ''yahudi dostu'' olduğu yönünde beyanatlar veriyor. 
     
</TEXT>
</DOC>
