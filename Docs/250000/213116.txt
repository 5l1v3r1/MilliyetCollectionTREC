<DOC>
<DOCNO> 213116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur02.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Arama-Kurtarma'yı en çok endişelendiren şey "soğuk hava"... 
</HEADLINE>
<TEXT>

     Konya'da dün çöken binanın enkazında çalışmalarını sürdüren Türkiye Dağcılık Federasyonu Arama-Kurtarma Ekip Sorumlusu Murat Salim Seren, kendilerini şu anda düşündüren en önemli şeyin soğuk hava olduğunu belirterek, ''Eğer içeride bulunan kişilerin vücudu soğuk bir cisme temas ediyorsa, vücut ısıları hızla düşerek ölümü çabuklaştırabilir'' dedi. 
     Seren, AA muhabirine yaptığı açıklamada, halen yaptıklarının enkaz kaldırma çalışması olmadığını belirterek, arama-kurtarmanın daha hızlı yürütülebilmesi için çalışmayı önleyen bazı beton bloklar gibi engelleri bölgeden uzaklaştırdıklarını kaydetti. 
     İçeride ne kadar kişinin olabileceğini bilmenin çok zor olduğunu ifade eden Seren, şunları söyledi 
     ''Adapazarı'nda yaşanan depremde enkaz altından 11-12 gün sonra bile sağ çıkanlar oldu. Ancak orada yaz şartları vardı. Bugün ise maalesef soğuk bir hava var. Bizi de şu anda düşündüren en önemli şey havanın çok soğuk olması. İçerdekilerin üzerlerinde giysi olarak ne bulunduğunu, vücutlarının soğuk maddeye temas edip etmediğini bilmiyoruz. Eğer içeride bulunan kişilerin vücudu soğuk bir cisme temas ediyorsa, vücut ısıları hızla düşerek ölümü çabuklaştırabilir.'' 
     
     ''PARASI OLAN MÜTEAHHİTLİK YAPIYOR'' 
     Konya Mimarlar Odası Başkanı Abdullah Naltekin ise Türkiye'de yapı müteahhidi kavramının gelişmediğini, parası olan herkesin müteahhitlik yapabildiğini belirtti. 
     Binanın fenni mesuliyetinin Vedat Kaya'ya ait olduğunu vurgulayan Naltekin, ''Ancak suçun tamamen bu kişide olduğunu söylemek çok zor. Sorun, yasaların herkese müteahhitlik yapma hakkını vermesinden kaynaklanıyor. Bu yasa ve ilgili mevzuatlar mutlaka değiştirilmelidir'' dedi. 
     Konya'da uzman yapım müteahhitlerinin görev yapmaması nedeniyle çok sayıda binanın aynı durumda olduğunu belirten Naltekin, şöyle devam etti 
     ''Ancak bu binanın yıkılmasıyla ilgili çok önemli iki tespitimiz var. Bu binanın yıkılmasını sadece kalitesiz malzeme kullanılmasına bağlamak doğru olmaz. Binaların fiziki durumlarında değişiklik yapılamaz. Hatta mimarın izni olmadan bir mimari eser olan binaların boyasına bile dokunulamaz. Binanın yıkılmasına usulsüz tadilat yapılması neden olabilir. Bu birinci tespitimiz. İkincisi ise benzer binalarda daha ekonomik olması için yeraltı suyu kullanılıyor. Bunun için de binanın bodrumuna sondaj vurularak su çekilmeye başlanıyor. Suyun çekilmesi nedeniyle oluşan boşluk ani bina çökmelerine yol açabiliyor. Bu binada böyle bir yıkılma ortaya çıkmış olabilir.'' 
     
</TEXT>
</DOC>
