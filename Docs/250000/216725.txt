<DOC>
<DOCNO> 216725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun08.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran seçimleri... Taczade yenilgiyi kabul etti... 
</HEADLINE>
<TEXT>

     İslami İran Katılım Cephesi'nin İİKC önde gelen isimlerinden Mustafa Taczade, İran'da dün yapılan ve muhafazakarların önde gittiği meclis seçiminde yenilgiye uğradıklarını kabul etti. 
     Taczade yaptığı açıklamada, ''Muhafazakarlar mecliste çoğunluğa sahip olacaklar, reformcular 60 ila 100 milletvekiliyle azınlıkta kalacaklar. Eğer seçim özgürce yapılsaydı reformcular mecliste 200 sandalye kazanırdı'' dedi. 
     Muhafazakarların halk desteğinin yüzde 15 olduğunu belirten Taczade, başkent Tahran'da seçime katılım oranının yüzde 30'un altında kaldığını, ülke genelinde de büyük bir ihtimalle yüzde 50 olduğunu kaydetti. 
     
     SEÇİME KATILIM 
     İran'da muhafazakarlar, dün yapılan genel seçimlere yüksek oranda katılan seçmenlerin muhaliflere darbe vurduğunu iddiasındalar, ancak kısmi sonuçlar, reform yanlılarının boykotunun etkisi olduğunu gösteriyor. 
     Anayasayı Koruyucular Konseyi, 2000 seçimindekinden daha faz oy kullanıldığını bildirdi, ancak herhangi bir rakam vermedi. 2000'de katılım oranı yüzde 67.2 olmuştu. 
     Reform yanlısı İslami Katılım Cephesi'den Recep Ali Mazruli ise katılımın yüzde 30 ila yüzde 40 olduğunu söyledi. Ancak Mazruli, muhafazakarların parlamentoda çoğunluğu sağlayacaklarını belirtti. 
     Adının açıklanmasını istemeyen bir İçişleri Bakanlığı yetkilisi de Associated Press'e açıklamasında, önde gelen muhafazakarların, reformcuların kalesi Tahran da dahil, ülkede büyük destek aldığının görüldüğünü söyledi. 
     
     SEÇİM SONUÇLARI 
     Bu arada İran resmi haber ajansı İRNA, 207 seçim bölgesinin 125'inde yapılan oy sayımı sonucu yaklaşık 10 milyon 500 bin kişinin oy kullandığını bildirdi. 
     İran Öğrenci Haber Ajansı İSNA da oy sayımı yapılan 125 seçim bölgesinden 17'sinde ikinci tur seçim yapılacağını açıkladı. 
     Öte yandan Asuri ve Keldanilerin bir milletvekiliyle Kuzey Ermenilerinin bir milletvekili belli oldu. 
     Anayasa tarafından tanınan dini azınlıklardan Kuzey ve Güney Ermenileri 2, Yahudiler 1, Zerdüştler 1, Asuriler ve Keldaniler 1 olmak üzere toplam 5 milletvekilini, kendi aralarında yaptıkları oylamayla seçerek meclise gönderiyor. 
     
</TEXT>
</DOC>
