<DOC>
<DOCNO> 247445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/aeko.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
101 ülkeden turist yağdı 
</HEADLINE>
<TEXT>


Milas - Bodrum havalimanına inen turist sayısı ilk beş ayda yüzde 80 artarak 136 bine ulaştı. 101 ülkeden gelen turistlerle bölgedeki tesislerin doluluk oranı yüzde 90'ı buldu 

YAŞAR ANTER - MUSTAFA SARIİPEK Muğla DHA 

Milas - Bodrum havalimanına yaz mevsiminin ilk aylarında rekor oranda uçak iniş yaptı. Geçen yılın ilk beş ayında havaalanına iniş yapan uçaklardan toplam 81 bin 548 turist gelirken bu yıl bu sayı yüzde 80 oranında artarak 136 bin 45'e yükseldi. 
Havalimanına sadece mayıs ve haziran aylarında günde iniş yapan ortalama uçak sayısı 45 - 60'ı buldu. Bu rakamla havaalanı yedi yıldan bu yana en yoğun sezonunu bu yazın ilk aylarında yaşamış oldu. 2003'ün sadece mayıs ayında 64 bin 860 yabancı turist havalimanına gelirken, bu yılın mayıs ayında da rakam yüzde 90 artışla 109 bin 293'e yükseldi. 
Mayıs ayında Milas - Bodrum Havalimanı'na giriş yapan turistler arasında İngilizler 34 bin 555 turistle birinci oldu. Hollandalılar 29 bin 562 ile ikinci sıraya yerleşirken, 14 bin 221 turistle Almanlar üçüncü sırada geldi. 

Kenya'dan bile turist 
101 ülkeden turistin giriş yaptığı havaalanına Zimbabwe, Tonga, Surinam, Nambiya, Maritus, Kongo, Kenya ve Fiji gibi ülkelerden bile turistlerin gelmesi dikkat çekti. 
Bu arada, Antalya'da temaslarda bulunan Kültür ve Turizm Bakanı Erkan Mumcu, Türkiye'nin bu yıl turizmde dünya rekoru kıracağını iddia etti. Mumcu, İçişleri Bakanlığı tarafından gündeme getirilen 'Konaklama Vergisi' konusunda ise, bilgisi olmadığını, TBMM'ye gönderilen tasarının orijinalinde böyle bir konunun bulunmadığını açıkladı. 

Marmaris'e de yaradı Bodrum - Milas havalanına inen uçaklar haziran ayını boş geçiren Marmaris'teki tesislerin doluluk oranlarını da etkileyerek yüzde 85 - 90'a çıkarttı. Alışveriş merkezleri dolarken ilçeye gelen turistlerin büyük çoğunluğunu Hollanda, Belçika ve Rus turistlerin oluşturduğu gözlendi. Güney Ege Turistik Otelciler ve İşletmeciler Birliği GETOB Başkanı ve Martı Otel Genel Müdürü Tayfun Başkurt rezervasyonlarda Yunanistan, İspanya ve İtalya gibi ülkelerle boy ölçüşmeye başladığımızı belirtti. 


</TEXT>
</DOC>
