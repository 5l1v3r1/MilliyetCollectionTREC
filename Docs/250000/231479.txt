<DOC>
<DOCNO> 231479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas31.html </URL>
<DATE> 2004/04/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Doğu Karadeniz'de don uyarısı... 
</HEADLINE>
<TEXT>

     Doğu Karadeniz yöresinde yarın ve cuma gecesi ''don'' olayının görüleceği bildirildi. 
     Meteoroloji Bölge Müdürlüğü yetkililerinden alınan bilgiye göre, üreticilerin don olayından zarar görmemeleri için gerekli tedbirlerin alınması gerektiği belirtildi. 
     Özellikle, seracılık yapan üreticilerin, sera içerisinde soba yakması veya farklı ısıtıcılar kullanılmak suretiyle, seradaki ısının yükseltilmesi gerektiği belirtildi. 
     Açık tarlalarda fide veya sebze yetiştiren üreticilerin ise dona maruz kalabilecek alanları plastik örtülerle kaplamaları, daha büyük bahçelerde sap, saman veya eski lastik parçaları yakmak suretiyle sis tabakası oluşturmaları gerektiğine dikkat çekildi. 
     
</TEXT>
</DOC>
