<DOC>
<DOCNO> 228433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko18.html </URL>
<DATE> 2004/04/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bakkallar ve bayiler, AB uyum yasaları konusunda bilgilendirildi... 
</HEADLINE>
<TEXT>

     Tekirdağ İl Milli Eğitim Müdür Vekili Ali Osman Budak, sigara ve içki satışı konusuna hassas olunması gerektiğini belirterek, 18 yaşını bitirmemiş gençlere kesinlikle satış yapılmaması gerektiğini söyledi. 
     Bakkallar ve Kahveciler Odası tarafından Tekirdağ'da faaliyet gösteren 503 bakkal ve TEKEL bayii, Belediye Kültür Merkezi salonunda yapılan toplantı ile Avrupa Birliği AB uyum yasaları konusunda bilgilendirildi. 
     Milli Eğitim Müdür Vekili Budak, konuşmasında, geçmiş dönemle günümüz arasında ortaya çıkan davranış ve yaşayış biçimlerinde önemli değişimler olduğunu ifade ederek, bu farklılığı ortadan kaldırmak için okulların olduğu kadar anne ve babaların da büyük sorumlulukları olduğunu söyledi. 
     İnsanların, arkadaş, toplum ve basın-yayın organlarından etkilendiğini belirten Budak, şunları kaydetti 
     ''Televizyonlardaki yayınlar, özellikle çocuklar üzerinde oluşan bazı olumsuzlukların ana kaynağıdır. Doğru bilgileri okullarla birlikte, veliler çocuklarına iyi anlatırsa, etkilenme konusunda pozitif durumlar oluşur ve şikayete yol açan konular en aza iner. Bizler, anne-baba olarak, suçun azalmasında önemli sorumluluğu olan kişi ve kuruluşlar olarak üzerimize düşeni yapmada hassasiyetimizi korumalıyız.'' Bakkal ve bayilerin faaliyet gösterdiği mahallerde çocuklarla iletişim kurmanın önemli olduğunu ifade eden Budak, ''Bakkal ve bayiler, sigara ve içki satışı konusuna hassas olmalı ve çocuklara, 18 yaşının bitirmemiş gençlere kesinlikle satış yapmamalıdır'' dedi. 
     Emniyet Müdür yardımcısı Ömer Yıldız da, Avrupa Uyum Yasaları gereği, polisin bazı konularda müdahale etmesinin sınırlandığını belirterek, insanların eğitiminin daha fazla önem kazandığını kaydetti. İnsanların olası suçlara karşı hazırlıklı olmalarına işaret eden Yıldız, bakkalların da bu nedenle hırsızlıklara karşı alarmlı, uyarıcı tedbirlerle polise yardımcı olmaları gerektiğini kaydetti. 
     Toplantıda, ayrıca Sağlık, BAĞ-KUR, SSK, Belediye Zabıta, Defterdarlık ve Bakkallar Kahveciler Odası yetkilileri, Avrupa Uyum Yasaları ile ilgili kendi konumlarını anlattılar. 
     
</TEXT>
</DOC>
