<DOC>
<DOCNO> 225028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/spor/bnba.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan mı, melek mi 
</HEADLINE>
<TEXT>

   Detriot Pistons'ta, Mehmet Okur'u 6. adamlığa iten Rasheed Wallace, değişen yüzü ile dikkat çekiyor. Pistons'u en istikrarlı takımlardan biri yapan Wallace, gerçek gücünü Play-Off'a saklıyor 
      NBA'e yakın plan METE AKTAŞ 

   
   Bundan bir ay önce NBA'in en problemli oyuncusu olarak gösterilen Rasheed Wallace'ın, başarı elde etmek için "olmazsa olmaz" oyuncularından biri olarak anılmaya başlayacağını kim tahmin ederdi 
   Detroit Pistons, takasla Atlanta Hawks'dan Rasheed Wallace'ı kadrosuna dahil ettiğinde en istikrarsız takımların başında geliyordu. 15 maçın 13'ünde galip geldikleri seriden sonra 9 maçın 7'sini kaybetmişlerdi. Ardından arka arkaya 13 maç kazandılar, ama bu seriyi de 9 maçın 8'ini kaybettikleri bir başka seri takip etti. Rasheed Wallace, bu son yenilgi serisinin sonuna doğru Detroit'e dahil oldu. Ve Pistons, Wallace'ın "Motor City"e gelişinden bugüne kadar oynadığı 15 maçın 12'sini kazanmayı başarırken, maç başına 79 sayı yedi. 
   
   İsviçre çakısı 
   Rasheed Wallace, Pistons'ın Grant Hill'in takımdan ayrıldığı 2000'den beri özlemini duyduğu go - to - guy olmayı başardı. Pistons'ın, hücumda ve savunmada sıkıştığı anlarda, artık kurtarıcı rolüne soyunabilecek yeni ve çok kıymetli bir silahı var. Wallace hücumda ne kadar yetenekli bir oyuncu olduğunu, 11 sezonda 2 kez All - Star seçilerek ve 16 kariyer sayı ortalaması elde ederek ispatlamıştı. Post - up oyunuyla pota altında etkili olabilen Wallace, orta ve uzun mesafeli şutlarıyla da, rakip savunmaları dışarı çekerek hücumda çok yönlü oyun stilini sergiliyor. Ama Wallace'ın hücumda şaşırtan tarafı şahsilikten uzak, takım oyununu ön plana çıkartan bir oyun sergilemesi. Eskiden 2 - 3 pozisyon üst üste hücumda aktif olarak kullanılmadığında, takım arkadaşlarına öfke kusan agresif Wallace'ın yerinde yeller esiyor. 
   
   Duble Wallace 
   Rakibin en iyi alçak - post skorerini tutma görevi verilen 2.11 boyundaki Wallace 2.20'lik kol uzunluğunun yanı sıra çabukluğu ve atletik özellikleri ile pota altında hem blok tehdidi oluşturuyor hem de ribaundlarda Ben Wallace'a destek oluyor. Ayrıca uzun boyuna rağmen çok hızlı ayaklara sahip olması, dışarı çıkıp dış savunmacılara yardım edebilmesini sağlıyor. 
   Wallace'ın gelişinden Pistons'da olumsuz etkilenen tek kişi ilk beşteki yerini kaybeden Mehmet Okur'du, ama o da eski rolü olan 6.adamlığa "takımın selameti" için mecburen de olsa alışmaya başladı. 
   
   Bu mutluluk sürer mi 
   Merkez Grubu şampiyonluğunu Indiana'nın kazanacağının neredeyse kesin olduğunu düşünürsek Pistons'ın, play - off'a 3. sırada gireceğini söyleyebiliriz. Rasheed Wallace'ın değerini belli edecek, hem kendisinin hem de dolaylı olarak Mehmet Okur'un, Detroit'deki geleceğini belirleyecek faktör ise play - off'da göstereceği performansı olacak. Kariyerinde 50 play - off maçında yer alan ve 17.3 sayı ile oynayan Wallace, istikrarını korumayı ve antikalıklarla dolu kişiliğini kontrol altında tutmayı başarırsa, Pistons'ın kaderini değiştiren adam olabilir. Ama Wallace'ın Ay'ın diğer yüzü kadar karanlık olan tarafı gerilime dayanamayıp, hortlarsa işte o zaman Detroit en güvendiği silah ile kendisini ayağından vurabilir. 
   
   Çin işi    Ming coştu 
   NBA Batı Konferansı'nda Play - Off'a kalma savaşı veren Houston Rockets, Pasifik Grubu'nda üçüncü sırada bulunan Portland'ı rakip sahada uzatmada 93 - 85 yenerek umudunu arttırdı. Normal süresi 83 - 83 kapanan karşılaşmada Houston'ın Çinli dev pivotu Yao Ming, 28 sayı, 13 ribaund, 2 asist ve 5 blokla mükemmel bir oyun ortaya koydu. 
   
   Diğer sonuçlar 
   Philadelphia - Dallas 107 - 98 
   New York - Atlanta 96 - 84 
   Indiana - Chicago 101 - 77 
   Denver - LA Clippers 102 - 80 
   
   HAFTANIN TAKIMI 
   DETROIT PISTONS 
   SON 13 maçın 12'sini kazanan Detroit Pistons, geçen hafta oynadığı 3 maçta da gülen taraf oldu ve galibiyet serisini 8 maça çıkardı. Pistons önce New Jersey'i deplasmanda 89 - 71 ile mağlup ederken ardından sahasında Batı'da play - off hesapları yapan Denver'ı 94 - 75 yendi ve son olarak da LeBron James'li Cleveland'ı deplasmanda 96 - 76 devirerek haftayı kayıpsız kapattı. 
   
   HAFTANIN BEŞİ 
   Kwame Brown Washington 
   Vince Carter Toronto 
   Shaquille O'Neal L.A. Lakers 
   Chauncey Billups Detroit 
   Kobe Bryant L.A. Lakers 
   
   HAFTANIN OLAYI 
   5 maç rakiplerini 70 sayının altında tutup bir NBA rekoru kıran Detroit Pistons'ın 6. maçta bir rakibinden 71 sayı yemesi. 
   
   HAFTANIN OYUNCUSU 
   SHAQUILLE O'NEAL LA Lakers 
   32 yaşına gelse de, yaşadığı sakatlılardan ve aldığı kilolardan ötürü eskisi kadar hızlı hareket edemese de Shaquille O'Neal, kim ne derse desin h l ligin en dominant oyuncusu. 2.16'lık dev pivot, geçen hafta sergilediği performansla bunu bir kez daha ispat etti. O'Neal, Lakers'ın 4 maçta 4 galibiyet kazandığı haftada 24.5 sayı 68.5 şut isabeti 17.5 ribaund 4.5 blok ve 3.3 asist ortalamaları ile oynadı. O'Neal, Lakers'ın Milwaukee'yi uzatmada 104-103 yendiği maçta 31 sayı, 26 ribaund, 7 blokluk inanılmaz bir oyun sergiledi ve kariyerinde ilk defa aynı maçta 30 sayı, 25 ribaund'un üzerine çıktı. 
   
   NE DEDİN NE DEDİN 
   "Rasheed Wallace'ın son bir ay içinde yaşadığı, gerçekten çok şaşırtıcı ve yürekleri ısıtan bir süreç. Detroit'te güzel başlayan bu hikayenin mutlu son ile bitmesi için gereken tek şey Rasheed'in tarihe damgasını vuran oyuncular sınıfına yükselmesi, kendisini dünya barışına adaması ve Abraham Lincoln ile Rahibe Teresa'yı kendisine rol modeli olarak belirlemesi olabilir." Portland Trail Blazers'da oynadığı dönemlerde ligin en yetenekli ancak en aksi lanet, başbelası oyuncularından biri olarak anılan Rasheed Wallace'ın Detroit Pistons'a geldiği günden beri gösterdiği kişisel değişime en çok şaşıranlardan biri de eski bir Portland efsanesi olan basketbol yorumcusu Bill Walton. 
   
   BU MAÇ KAÇMAZ 
   LOS ANGELES LAKERS- SACRAMENTO KINGS Bugün 
   NBA'İN en önemli rekabeti haline gelen Lakers-Kings rekabetinde 3. randevu Los Angeles'da. Kings daha önce oynanan iki maçta da 103 - 83 ve 103 - 101'lik skorlarla gülen taraf olmuştu. 
   
   SAYILARLA GEÇEN HAFTA 
   57.000 Dolar. Indiana Pacers'ın agresifliği ile nam salmış swingman'i Ron Artest, takımının Portland'ı yendiği maçta rakip guard Derek Anderson'ın yüzüne dirsek attığı için NBA tarafından 1 maç - parasız - uzaklaştırma cezası aldı. Böylece bu ceza Artest'e 57.000 dolara patlamış oldu. 
   6.213 Geçtiğimiz cuma gecesi Detroit'in salonu The Palace'da Dünya rekoru kırıldı. Detroit - Denver maçını izlemek için salona gelen yaklaşık 18000 Pistons taraftarı arasında 6213 kişi kafalarına maçtan önce dağıtılan perukları takarak, "kapalı bir mekanda en çok peruk takmış insan topluluğu" kategorisinde Guinnness Rekorlar Kitabı'na girme hakkını kazandı. Eski rekor 7 Eylül 2003'de New South Wales, Avustralya'da oynanan bir rugby maçında 5574 seyircinin peruk takmasyla elde edilmişti. 
   10 1992 - 1996 arasında Phoenix Suns forması giyen ve Lig MVP'si ödülünü kazandığı 1992 - 93 sezonunda Suns'ı, NBA Finaline ulaştıran "Sir" Charles Barkley'nin 34 numaralı forması Suns kulübü tarafından "temsili olarak" emekliye ayrıldı. 
   5 Detroit Pistons'ın rakiplerini 70 sayı altında tutma serisi 5 maç sürdükten sonra New Jersey maçında sona erdi. Detroit, New Jersey'i deplasmanda 89 - 71 yendiği maçta son saniyelerde Nets'li Aaron Williams'ın basketine mani olamayınca seri bozulmuş oldu. 
   
   
</TEXT>
</DOC>
