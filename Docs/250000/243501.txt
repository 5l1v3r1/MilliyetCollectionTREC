<DOC>
<DOCNO> 243501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun26.html </URL>
<DATE> 2004/05/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Metin Kaplan Köln'de... 
</HEADLINE>
<TEXT>

     Almanya'da, İslami Cemiyet ve Cemaatleri Birliği İCCB yöneticisi Metin Kaplan'ın avukatı Ingeborg Naumann, Kaplan'ın Köln kentinde olduğunu söyledi. 
     Naumann, Alman Haber Ajansı'na DPA yaptığı açıklamada, Metin Kaplan'ın, kendisine daha önce getirilen şartlara uyarak gelecek hafta başında polise başvuruda bulunacağını belirtti. 
     Naumann, prostat kanseri olan Kaplan'ın, ya bizzat polise gideceğini, ya da bir doktor raporu göndereceğini söyledi. 
     Kaplan hakkında 26 Mayıs'ta sınırdışı edilmek üzere tutuklama kararı çıkartılmış, ancak Metin Kaplan evinde bulunamamış, dün ise Köln İdare Mahkemesi tarafından 2 ay süreyle sınırdışı edilmemesi kararı verilince, hakkındaki tutuklama kararı kaldırılmıştı. 
     Kaplan, daha önce de alınan bir mahkeme kararıyla sınırdışı edilmemiş, ancak Köln kenti sınırları dışına çıkması yasaklanmıştı. Bu nedenle Kaplan'ın belirli süreler içinde polise başvuruda bulunması gerekiyor. 
     
</TEXT>
</DOC>
