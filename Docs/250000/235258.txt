<DOC>
<DOCNO> 235258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy12.html </URL>
<DATE> 2004/04/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çelik Üniversiteye girişte katsayı eşitliği bu yıla yetişebilir 
</HEADLINE>
<TEXT>

     Milli Eğitim Bakanı Hüseyin Çelik, üniversiteye girişte meslek liseleri ile düz liseler arasındaki katsayı farklılığını ortadan kaldırmaya yönelik düzenleminin bu yıla yetişmemesi için bir neden olmadığını söyledi. 
     Çelik, TBMM'de gazetecilerin sorularını yanıtlarken, konunun, ''imam hatiplilerin önü açılıyor'' şeklinde gündeme getirilmesinin doğru olmadığını kaydetti. Bütün meslek liseleri için geçerli olan farklılığın giderileceğini belirten Çelik, ABD eğitim sisteminde, üniversiteye girişte öğrencinin lise kökenine bakılmadığını, papaz okullarından mezun olanların bile diğerleriyle aynı koşullarda üniversiteye girdiğini söyledi. 
     ''70 milyon insan 70 bin imam hatipliden niye korkacak '' diyen Çelik, önümüzdeki günlerde öğrenci sayısı azaldığı için 15-20 imam hatip lisesinin kapanacağını da bildirdi. 
     Çelik, katsayı farklılığını gideren tasarının bu yılki üniversite sınavına yetişip yetişmeyeceğine ilişkin bir soruya da, ''yetişmemesi için bir neden yok'' karşılığını verdi. 
     
</TEXT>
</DOC>
