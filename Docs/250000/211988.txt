<DOC>
<DOCNO> 211988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo20.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye... Cimbom'da Avrupa stresi başladı... 
</HEADLINE>
<TEXT>

     Birinci Süper Futbol Ligi'nde kötü sonuçlar alan ve Türkiye Kupası'na da 5-0'lık Çaykur Rizespor yenilgisiyle veda eden Galatasaray, gelecek sezon kutlayacağı 100. yılında Avrupa kupalarına katılamama tehlikesiyle karşı karşıya. 
     Ligde 18. hafta maçları sonunda lider Beşiktaş'ın 13, ikinci sıradaki Fenerbahçe'nin 8, üçüncü durumdaki Trabzonspor'un da 4 puan gerisinde 30 puan ve averajla 6. sırada yer alan sarı-kırmızılılar, gelecek sezon Avrupa kupalarına katılabilmek için bu sezon ligi ilk 3 takım içinde tamamlamak zorunda. 
     Avrupa Şampiyonlar Ligi'ne ligi ilk 2 sırada bitiren ekiplerin, UEFA Kupası'na ise Türkiye Kupası sahibi ve lig üçüncüsünün katılma hakkı kazanması nedeniyle Galatasaray'ı kalan haftalarda oldukça zorlu günler bekliyor. 
     
     13 SEZON SONRA AYNI TEHLİKE 

     En son 1989-90 sezonunda Alman çalıştırıcı Sigfried Held yönetiminde kötü bir performans sergileyen ve ligi 4. sırada tamamlayarak 1990-91 sezonunda hiçbir UEFA organizasyonunda yer alamayan sarı-kırmızılı takım, 13 sezon sonra yine aynı sıkıntıyla yüzleşmek zorunda kaldı. 
     Gelecek sezona 100. kuruluş yılı olması nedeniyle büyük önem gösterilen Galatasaray'da, olası Avrupa kupaları dışında kalma tehlikesi hem yönetimi hem de teknik heyeti oldukça sıkıntıya sokuyor. 
     Galatasaray, son 13 sezonda 9 kez Şampiyonlar Ligi, 2 kez UEFA Kupası, 2 kez de Kupa Galipleri Kupası'nda Avrupa macerasına başladı ve birer kez UEFA Kupası ile Süper Kupa'yı kazandı. 
     
</TEXT>
</DOC>
