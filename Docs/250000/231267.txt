<DOC>
<DOCNO> 231267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko05.html </URL>
<DATE> 2004/04/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye Yoksul ama mutlu 
</HEADLINE>
<TEXT>

     Türkiye halkının dörtte birinin yoksulluk sınırının altında, buna karşın nüfusun yüzde 60'a yakın bir bölümünün "mutlu" olduğu belirlendi. 
     Devlet Bakanı Beşir Atalay, DİE'nin yeni çalışmaları olan "Yoksulluk Profili" ve "Yaşam Memnuniyeti" araştırmalarının sonuçlarını açıkladı. 9 bin 600 haneyi kapsayan 2002 yılı hane halkı tüketim ve gelir anketine göre oluşturulan yoksulluk profili araştırmasında, nüfusun yüzde 27'sini oluşturan 18 milyon 441 bin kişinin, dört kişilik hane geliri bazında aylık 310 milyon lira düzeyinin altında kaldı. Yoksulluk sınırının altındaki bu kesim içinde yer alan 926 bin kişinin aylık hane halkı gelirinin ise 133 milyon liradan da az olduğu belirlendi. Buna göre yaklaşık 1 milyona yakın kişi açlık sınırının altında kaldı. Söz konusu kesim nüfusun yüzde 1.4'ünü oluşturdu. 
     
     MUTLULUK DÜZEYİ 

     DİE'nin 2003 yılına ilişkin Yaşam Memnuniyeti Araştırması'na göre ise bireylerin yüzde 46.6'sı mutlu, yüzde 12'si "çok mutlu" olduğunu ifade etti. Bireylerin yüzde 33.2'si mutluluk düzeyini "orta" olarak ifade ederken, yüzde 5.6'sı mutsuz, yüzde 1.7'si ise çok mutsuz olduğunu bildirdi. 
     Kadınlarda yüzde 61'e ulaşan mutlu ve çok mutlu bireylerin oranı, erkeklerde yüzde 58.1 düzeyinde gerçekleşti. Evli kadınların yüzde 65.9'u, bekarların yüzde 46.1'i evli erkeklerin yüzde 62'si, bekar erkeklerin yüzde 46.6'sı mutlu olduğunu ifade etti. Evlilerde mutluluk 
     kaynağı olarak eşini görenlerin oranı, çocuklara göre daha yüksek çıktı. Evli olmayanlarda mutluluk kaynağı olarak anne-babayı görenler en büyük grubu oluşturdu. Mutluluk düzeyinin eğitim ve gelir düzeyiyle doğru orantılı biçimde arttığı, orta yaş grubunda ve sosyal güvenlik kapsamındakilerde mutluluk oranının daha yüksek olduğu belirlendi. İşinden memnun olanların oranı yüzde 36, çok memnunların oranı yüzde 9.1, memnuniyetinin orta derecede olduğunu bildirenler yüzde 34.8 çıktı. Yüzde 13.5'lik kesim işinden memnun olmadığını, yüzde 6.8'lik kesim ise hiç memnun olmadığını bildirdi. Ancak kazancından memnun olanların oranı ise yüzde 16.7'de kaldı. Yüzde 39.3'lük kesim orta, yüzde 2.3'lük bir kesim de üst düzeyde memnuniyet ifade ederken, yüzde 25.8'lik bir kesim kazancından memnun olmadığını bildirdi. Bireylerin yüzde 15.9'u ise kazancından "hiç" memnun olmadığını dile getirdi. Yevmiyelilerde yüzde 11.5'le en düşük düzeyde bulunan kazancından memnunların oranı, kendi hesabına çalışanlarda yüzde 14.5, ücretlilerde yüzde 21.1, işverenlerde yüzde 43.6'ya ulaşıyor. Evlilerin yüzde 60.3'ünün evlilikten memnun, yüzde 29.9'unun ise çok memnun olduğu belirlendi. Evlilikten memnun olanların oranı kadınlarda yüzde 58.5, erkeklerde yüzde 62 çıktı. Sosyal güvenlik kurumlarının verdiği hizmetlerden memnun ya da çok memnun olanların oranının yüzde 40'a yaklaştığı dikkati çekti. SSK'da yüzde 31.1 olan memnuniyet oranı, Bağ-Kur'd ayüzde 50.5'e, Emekli Sandığı'nda yüzde 57.2'ye yükseliyor. Genel olarak sağlık hizmetlerinden memnuniyet oranı yüzde 35.8, çok memnunların oranı yüzde 3.7 çıktı. Memnuniyet oranı SSK hastanelerinde yüzde 30.5, sağlık ocaklarında yüzde 39.4, devlet hastanelerinde yüzde 41, özel muayenehanede yüzde 46.7, ünivirsite hastanelerinde yüzde 46.8, özel hastanelerde yüzde 49.3 olarak belirlendi. 
     
     CEP TELEFONU DA ENFLASYON ENDEKSİNE GİRİYOR 

     Bu arada Bakan Atalay, 2005 yılından itibaren sonuçları açıklanmaya başlanacak 2003 bazlı yeni TEFE ve TÜFE endeksleri hakkında da bilgi verdi. 26 bin hanede gerçekleştirilen 2003 yılı hane halkı gelir ve tüketim harcaması anketine göre oluşturulan yeni enflasyon sepetine yönelik çalışmaların sürdüğünü söyleyen Atalay, 1994 bazlı mevcut endeksler kapsamında 410 olan mal ve hizmet sayısının yenilerinde 665'e, fiyat derlenen işyeri sayısının 6 bin 393'ten 15 bine, kiraların derlendiği yerleşim birimi sayısının da 74'ten 150'ye çıkarılacağını bildirdi. 
     Atalay, toplumun tüketim alışkanlıklarındaki değişim paralelinde mevcut endeksler kapsamında yer almayan cep telefonu, sim kart, kasko, bilgisayar, paket tur, araç LPG'si, PVC, patates cipsi, kağıt havlu, kontakt lens, metro ücreti, internet cafe ücreti, boş CD gibi bir çok kalemin, kapsama alınacağını kaydetti. 
     
</TEXT>
</DOC>
