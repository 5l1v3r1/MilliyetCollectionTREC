<DOC>
<DOCNO> 230552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/sazak.html </URL>
<DATE> 2004/04/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sakıp Ağa 
</HEADLINE>
<TEXT>

   
   Sabancı Holding Yönetim Kurulu Başkanı Sakıp Sabancı bugün devlet töreniyle son yolculuğuna uğurlanacak. 
   Anadolu'nun 20. yüzyılın ikinci yarısında hızlanan kapitalistleşme ve sanayileşme serüveninin 'post - modern ağası' olan Sakıp Bey'in ölümü, Türkiye'nin en zengin adamının kaybının yol açtığı yas kadar, 71 yıllık yaşamında kazandığı dostlukların oluşturduğu kitlesel sevgi açısından da dikkat çekicidir. 
   Demek ki Sakıp Bey en önemli yatırımını 'insan'a yapmış 
   Yalnız iş dünyası değil, işçiler, sendikacılar, siyasetçiler, sanatçılar ve sıradan vatandaşlar Sabancı'nın kaybından duydukları üzüntüyü dile getiriyorlar. Aydın Doğan, Sakıp Bey'in yerinin doldurulamayacağını söylerken, Koç, Sabancı ve Eczacıbaşı ailelerinin bugün 'Anadolu kaplanları' diye anılan kişilerin 'uç beyleri' olduğunu belirtmiş. 
   Ali Gevgilili'nin çağdaş Türkiye'nin değişim sürecini ve 1945 sonrası siyasal tarihini anlatan 'Yükseliş ve Düşüş' adlı yapıtında ilginç bir bölüm var 
   Ozan Fazıl Hüsnü Dağlarca, bir zamanların Anadolu'suna bakıp, 'Uyandırmasan, uyanacak değil' diye haykırmış 
   Yüzyılların kuytuluğunda durgun ve sessiz Anadolu'nun portresini şöyle çizmiş, Dağlarca 
   "Öyle dalmışlardır ki karanlığa Su akmaz, Öyle yitirmişlerdir ki Durur inancı Uykusu düştü karanın..." 
   Anadolu'nun yeniden uyanışında, Gevgilili'nin deyimiyle Rönesans'ında sanayileşmenin payı büyük. 
   Sakıp Sabancı bu misyonerlerden biriydi. 
   Babası Hacı Ömer'in Adana'da pamuk balyalarını taşıdığı günlerde hayata atılmış, çiftçilikten sanayiciliğe giden yolda durup dinlenmeden çalışmıştı. Sabancı Holding bugün 39 bin çalışanı, 60'ın üzerinde şirketi, 15.6 katrilyon cirosu ve 1.7 milyar karıyla Türkiye'nin en büyüklerinden biri olmanın ötesinde dünya devleriyle yarışacak güçte. 
   Sakıp Ağa, Anadolu sermayesini Sabancı Holding üzerinden dışa açmayı başarmış bir işadamı. 1980'lerde küresel şirketlerle ittifak arayışı politikasını Japon ortaklarla somutlaştırıyor. 
   Suikasta kurban giden kardeşi Özdemir Sabancı'nın girişimiyle Japonya'nın güçlü otomotiv şirketi Toyota'yı Türkiye'ye getiriyor. 
   Çalışma standartları, teknoloji ve işçiliğe verdiği önem nedeniyle Sabancı Holding şirketlerinin Avrupa Kalite Ödülü alması da emeklerin boşa gitmediğinin kanıtı oluyor. 
   Sabancı'nın kültür ve sanata verdiği değeri, Güler Sabancı yönetiminde '21'inci yüzyılın ideal üniversitesini kurma' hedefiyle Sabancı Üniversitesi ile taçlandırması ölümsüz bir eserdir. 
   Sakıp Ağa'yı güler yüzlü ve tükenmeyen enerjisiyle anımsayacağız. 
   Ailesine ve Sabancı Topluluğu'na baş sağlığı diliyoruz. 
   Anadolu uyandı ağam. Rahat uyu .. 
   
      
   
   
</TEXT>
</DOC>
