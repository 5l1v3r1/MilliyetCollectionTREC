<DOC>
<DOCNO> 208476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/siy04.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Faturayı medyaya kesti 
</HEADLINE>
<TEXT>

   TBMM'deki Atatürk'ün mareşal üniformalı resminin kaldırılmasını isteyen AKP'li Hüsrev Kutlu, savunmasında, "Söylediklerimde suç unsuru yok" dedi 
      ABDULLAH KARAKUŞ Ankara 

   
   TBMM kulisindeki Atatürk'ün mareşal üniformalı resminin kaldırılmasını istediği için başta Genelkurmay Başkanlığı olmak üzere birçok kesimden tepki alan AKP Adıyaman Milletvekili Fehmi Hüsrev Kutlu, AKP'ye verdiği savunmasında geri adım atmayarak, "Söylediklerim de suç unsuru yok" dedi. 
   
   'Meclis içinde kışla var' 
   AKP Disiplin Kurulu'na verdiği iki sayfalık savunmasında üniversiteleri ve medyayı suçlayan Kutlu, şunları kaydetti 
   "Mesai saatleri içinde Meclis içinde bir kışla var. Mesai saatleri dışında ise kışla içinde Meclis oluyor. Bütün kurumların özel güvenlik teşkilatları var. Meclisin de olmalı. Atatürk'ün mareşal üniforması resmine sahip çıkıyorlar. Kurtuluş savaşını temsil ediyor, doğrudur. Ancak, Atatürk'ün cumhurbaşkanlığı kıyafeti de demokrasi, cumhuriyet ve devrimleri temsil ediyor. Birine sahip çıkarken neden ötekine sahip çıkmıyorlar. Buna sahip çıkılmaması çelişkidir. Üniversiteler ve medya yaptığı linç girişimi ile tarihe kara bir leke olarak geçecektir. Düşünce özgürlüğü açısından iyi sınav veremediler." 
   Suç işleyecek bir şey yapmadığını dile getiren Kutlu, sözlerinden pişmanlık duymadığı kaydederek, "Tüzüğe göre ihracım söz konusu olamaz" diye konuştu. 
   
   
</TEXT>
</DOC>
