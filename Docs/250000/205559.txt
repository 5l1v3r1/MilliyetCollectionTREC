<DOC>
<DOCNO> 205559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yazar/zbirand.html </URL>
<DATE> 2003/01/01/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
2003 çok ilginç geçecek 
</HEADLINE>
<TEXT>

     Bugün sizlerle fal açmak istiyorum. 
     Yılın ilk gününde, geri kalan 364 günün nasıl geçebileceğine bakalım, ne dersiniz 
     Siz ne bekliyorsunuz bilemiyorum ancak ben, Türkiye'nin 2003 yılını biraz sıkıntılı olsa dahi, genelinde başka ülkelere göre daha rahat geçireceğine inanıyorum. Tabii bu falcılığın bir koşulu var. O da, Türkiye'yi yöneten kişilerin illa rahatlarını bozmaya kalkmamaları... Bu dip notunu verdikten sonra falcılığa devam edelim... 
     
     EKONOMİ 
     EKONOMİ, Irak savaşıyla birlikte durgunlaşacak, faizler ve döviz fiyatları artacak. Ancak bu durgunluk, savaş süresiyle doğru orantılı kalacak. Savaş kısa sürüp biterse, Türkiye da durgunluğu hissetmeyecek. Faiz ve döviz fiyatları tekrar normale dönecek. 
     Saddam Hüseyin direnir ve savaş uzarsa, durum kötüleşir ve ekonomi için felaket senaryoları yazılmaya başlanır. Ancak ne olursa olsun, Türk ekonomisi Irak savaşında, ileri sürüldüğü gibi derin kayıplara uğramayacak. Daha doğrusu, ABD Türkiye'nin iflas noktasına gelmesine izin vermeyecek. 
     Merak edenlere bir ipucu daha Türkiye, AKP'nin tüm çırpınmalarına rağmen, IMF programını sürdürecek. 
     
     SİYASET 
     SİYASET, tahminlerin ötesinde sakin geçeceğe benziyor. Daha önce de altını çizdiğim gibi, AKP'nin bazı kadroları illaki rahatlarını bozmak isterler, laik kadrolar da bir "hesaplaşma" baskını yapmaya kalkarsa bilemem, ancak genel beklenti, ne AKP ne de karşıt görüştekilerin önceliklerini din konularına yaymamaları şeklinde. 
     
     KIBRIS 
     KIBRIS, konusunda ise süprizler yaşanacak gibi görülüyor. Ya gerçekten bir çözüm ile karşılaşacağız veya Kıbrıs birbirine girecek. Eski düzen bozulacak ve kamuoyunda önemli kaynaşma başlayacak. Rauf Denktaş eski gücünü kaybedecek. 
     
     AVRUPA BİRLİĞİ 
     AVRUPA BİRLİĞİ'nin Türkiye'ye yakınlaşması artarak sürecek. Türkiye'nin AB tarafından kandırıldığını ve hiçbir zaman müzakerelerin başlamayacağını ileri sürenler şaşıracaklar. AKP'nin uyum yasalarını çıkarması yanı sıra, AB Türkiye'nin isteği üzerine yeni bir "eksikler listesi" yapacak. Ancak bu defaki, son derece somut olacak. Türkiye'de bu listedeki yasaları çıkaracak. 
     
     AMERİKA İLE İLİŞKİLER 
     ABD ile ilişkiler 2003'e damgasını vuracak. Ankara ile Washington arasındaki ilişkiler, tahminlerin ötesinde yakınlaşacak. Bunun gerçekleşmesi, Irak savaşının çok uzamaması, çatışmaların Türkiye'ye sıçramaması ve ABD'nin, Türkiye'yi 90 bin askeri için bir üs gibi kullanmaya kalkmamasına bağlı. 
     Bizim dilimizden düşürmediğimiz "stratejik ortaklık" ilk defa gerçekten işletilebilinecek. 
     Irak savaşının, tahminlerin ötesinde kontrolden çıkması tabii ki bütün varsayımları değiştirecek... 
     Özetle, ben Türkiye'nin falını böyle görüyorum ve karamsar değilim... 
     
     
     
2003 ABD'NİN YILI OLACAK...      Kimsenin yanılmayacağı tek falcılık, 2003'ün Amerika yılı olacağıdır. 
     Eğer Washington, Irak operasyonunu kısa sürede tamamlar, fazla kayıplar vermeden Saddam Hüseyin rejimini devirirse bir daha durdurulamaz. Bush yönetiminin kendine öylesine güveni artacaktır ki, artık durdurabilmek imkansızlaşacaktır. Washington, artacak olan etkinliğini, geçmişe oranla daha fazla kullancak, dünya'nın tek jandarması konumuna girecek. 
     Eğer Washington Irak operasyonunu yüzüne gözüne bulaştırır, önemli kayıplar verir, Saddam'ı deviremez ve Irak bataklığına batarsa, bütün dengeler bozulacak. 
     Bu olasılıkta en büyük darbeyi Bush yönetimi yiyecek. 2 inci dönemde tekrar Başkan seçilme şansı azalacak. ABD büyük prestij kaybına uğrayacak ve AB ve İslam dünyası ile ilişkilerinin şekli değişecek. 
     Sizin anlayacağınız risklerle dolu masum insanların hayatlarını kaybedecekleri bir savaşı daha bütün dünya şimdiden izlemeye hazırlanıyor. 
     
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







İlk gün 


Komşumuz İsviçre olsaydı... 


Yılbaşı ve yeni yıl... 


YÖK ve Mumcu 


İlk gün 


Ahmed’in göbeği 


İki arada bir derede 


2003 nasıl iyi geçer 


İlk yumruk 


Dünya küçük bir köy olsaydı eğer... 


Kalem ve silgi 


İrticaa siyasal teşvik 


Bilin bakalım, 2003’te ne olacak 


Komşumuz İsviçre olsaydı... 


Yılbaşı ve yeni yıl... 


Kaygıları kahkahayla yok edin 


Biz böyleyiz 


1 Ocak Çarşamba 


</TEXT>
</DOC>
