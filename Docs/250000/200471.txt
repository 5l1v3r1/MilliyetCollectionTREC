<DOC>
<DOCNO> 200471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko08.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Batıklara Deutsche Bank talip 
</HEADLINE>
<TEXT>

   Deutsche Bank, 20.5 katrilyonluk batık kredi alacakları ile diğer varlıklarını satın almak amacıyla şirket kurdu 
   ANKARA ANKA 
   
   Deutsche Bank, ekonomik krizle birlikte bankacılık sisteminin en önemli sorunu haline gelen ve 20.5 katrilyon liraya ulaşan batık kredi alacakları ve diğer varlıkları satın almak amacıyla Türkiye'de bir varlık yönetim şirketi kurdu. Şirket, bankalarla özel finans kurumlarının alacaklarıyla varlıklarını satın alıp tahsil edecek, nakde dönüştürecek. 
   Edinilen bilgiye göre, Deutsche Bank'ın İngiltere'de faaliyet gösteren beş yan kuruluşu aracılığıyla kurduğu "Bebek Varlık Yönetim AŞ"nin sermayesi 10 trilyon lira olarak belirlendi. Şirkette, DB Overseas Holding Limited 9 trilyon 676 milyar lirayla hisselerin büyük bir bölümüne sahip oldu. Kalan hisseler, DB International Investment Limited, Deutsche International Holdings UK Limited, DBUK Holdings Limited ve DB Investments GB Limited arasında paylaşıldı. Deutsche Bank, bir süre önce Türkiye'de varlık yönetim şirketi kurmak amacıyla BDDK'dan izin almıştı. 
   Bebek Varlık Yönetimi, bankaların, özel finans kurumu ve diğer mali kurumların alacakları ile diğer varlıklarını satın alacak ve satacak. Şirket, satın aldığı alacakları borçlusundan tahsil edecek, varlıklarını nakde çevirecek, bunları yeniden yapılandırarak satacak. 
   Şirket ayrıca, bankaların, özel finans kurumu ve diğer mali kurumların alacakları ile diğer varlıklarının yeniden yapılandırılması ya da üçüncü kişilere satışında danışmanlık da yapacak bu tür işler için aracılık hizmeti verebilecek. 
   
   TMSF'nin alacağı yüksek 
   Tasarruf Mevduatı Sigorta Fonu TMSF tarafından devralınanlarla birlikte halen sistemde toplam 20 katrilyon 570 trilyon liralık bir batık kredi portföyü bulunuyor. Batık kredilerin 8 katrilyon 869 trilyonu bankalara, 11 katrilyon 700 trilyon lirası ise TMSF'ye ait bulunuyor. 
   Şirketin yönetim kurulunda, Deutsche Bank'ın Genel Müdürü Fatma Dilek Yardım'ın da aralarında bulunduğu bankanın Türkiye'deki yöneticileri görev aldı. Yardım dışında yönetim kurulu Cihat Tokgöz, Özlem Erten, Ahmet Arınç, Dalınç Arıburnu, Hamit Sedat Eratalar'dan oluştu. 
   
   
</TEXT>
</DOC>
