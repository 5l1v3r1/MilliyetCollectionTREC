<DOC>
<DOCNO> 245046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy13.html </URL>
<DATE> 2004/06/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tarıma da yeni düzenleme geliyor... CHP'den itiraz... 
</HEADLINE>
<TEXT>

     TBMM Tarım, Orman ve Köyişleri Komisyonu, Tarımsal Üretici Birlikleri Kanunu Tasarısı'nı alt komisyona gönderdi. 
     Tarım ve Köyişleri Bakanı Sami Güçlü'nün en geç 15 Haziran'da Genel Kurul'da görüşmek zorundayız sözleri üzerine alt komisyona iki haftalık bir çalışma süresi tanındı. 
     Tarım ve Köyişleri Bakanı Güçlü, komisyonda yaptığı sunuş konuşmasında, tasarının üretimden pazarlamaya kadar ürün, ürün grubu ve üretici bazında kooperatiflerden daha esnek bağımsız bir örgütlenme modeli öngördüğünü söyledi. Üretici Birlikleri düzenlemesinin Türk tarımı için önemli bir adım olacağını savunan Güçlü, Türk çiftçisinin böylece teknolojik gelişmeleri daha rahat takip edebileceğini, ürün kalitesinin artacağını ve üretim planlamasının daha rahatlıkla yapılabileceğini ifade etti. 
     Söz alan AK Parti milletvekilleri de mevcut tarımsal örgütlenmelerde sorunlar olduğunu, yeni bir düzenlemeye, üretici birliklerine ihtiyaç bulunduğunu ancak tasarının pek çok eksik ve yanlış unsurlar içerdiğini, bu nedenle konunun alt komisyonda şekillendirilmesinde yarar olduğunu ifade ettiler. 
     AK Parti Manisa Milletvekili de Mehmet Çerçi ise kooperatifçiliğin artık eskimiş bir model olduğunu, Türk çiftçisinin sahipsiz olduğunu, yeni bir örgütlenme modeline ihtiyaç bulunduğunu söyledi. Çerçi, bugün artık kooperatifçiliği savunmanın ideolojik bir yaklaşım olduğunu kaydetti. 
     Komisyon üyesi olmayan ancak toplantıda hazır bulunarak görüşlerini açıklayan CHP Muğla Milletvekili Gürol Ergin ise tasarı ile ne getirilmek istendiğini anlayamadığını söyledi. Bu tasarı ile kooperatiflerden farklı nasıl bir örgütlenme modeli oluşturulmak istendiğinin tam belli olmadığını ifade eden Ergin, sözlerini şöyle sürdürdü 
     ''Kooperatifçiliği güçlendirmek varken neden yeni bir örgütlenmeden söz ediliyor Bir yandan özerklikten söz ediliyor diğer yandan vali denetleyecek deniyor. Böyle bir şey olur mu Hiç örgütlenme olmayan bir düzenleme. Türk tarımına getireceği hiç bir yarar yok. Bakanlık bu tasarıyı geri çeksin.'' Gürol Ergin, AK Parti'li Çerçi'nin ideolojik yaklaşım iddiasına da tepki göstererek, ''Bizimki ideolojik oluyor da sizinki neden ideolojik olmuyor Asıl sizin bu yaklaşımınız ideolojik'' dedi. 
     Tarım ve Köyişleri Bakanı Güçlü de eleştirileri yanıtlarken, ''Mevcut yapıda sorunlar olduğu açık. Bu, sizin gibi gelişmekte olan ülkeler için çok doğaldır. Sorun olmayan yer mi var '' dedi. 
     Tarım sektörünün, üzerinde politikanın çok yapıldığı bir yer olduğunu ifade eden Güçlü, ''Ben tarım kesimini siyasi hareket alanı olarak bakmıyorum, bakmayacağım. İşte tek çözüm yolu budur, diğerlerini de kapatalım demiyoruz. Bu düzenleme bazı sektörlere canlanma getirecektir. Lütfen siz de meseleye teknik bakın'' dedi. 
     
</TEXT>
</DOC>
