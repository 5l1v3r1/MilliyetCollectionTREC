<DOC>
<DOCNO> 245457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/axgun01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demokrasinin bulanıklığa tahammülü yoktur' 
</HEADLINE>
<TEXT>


Doğan Holding Yönetim Kurulu Başkanı Aydın Doğan, basının mülkiyet yapısında bulanıklık olduğunu belirterek, "Açıklık rejimi olan demokrasinin buna tahammülü yoktur" dedi 

ANKARA Milliyet 

Doğan Holding Yönetim Kurulu Başkanı Aydın Doğan, Türk basınının yaşadığı en önemli sorunun, mülkiyet yapısındaki bulanıklık olduğunu belirterek, "Açıklık rejimi olan demokrasinin bulanıklığa tahammülü yoktur" dedi. 
Aydın Doğan Vakfı ile Gazeteciler Cemiyeti'nin ortaklaşa oluşturduğu sanat galerisi ile "Ölümsüz Ustaların Objektifinden" konulu fotoğraf sergisi dün törenle açıldı. Törende konuşan Doğan, medya sektörünün son yıllarda hiç hak etmediği kadar yıprandığını, yıpratıldığını kaydetti. Batık banka sahiplerinin tümünün elinde gazete ve TV bulunduğunu anımsatan Doğan, "Bunları, istemedikleri sesleri susturmaya yönelik bir silah gibi kullanmaktan çekinmediler" dedi. Basındaki bulanıklığın çok yönlü olduğunu söyleyen Doğan, şunları söyledi 
"Birincisi, çok sayıda gazete ve televizyonun yolsuzluklar nedeniyle TMSF'nin elinde olmasından kaynaklanmaktadır. İkincisi, TMSF ile yapılan kira sözleşmelerinin kamu çıkarı gözetilerek açık, şeffaf şekilde ihale edilmemiş olmasıdır. Kapalı kapılar ardında tek taraflı düzenlemelere gidilmektedir. Nihayetinde pek çok gazetenin, televizyon kanalının künyeleri gerçek mülkiyet halini yansıtmamaktadır. Basında mülkiyete bu ölçüde bir bulanıklığın h kim olması, o ülkede büyük bir gölgedir. Bir açıklık rejimi olan demokrasinin bu bulanıklığa tahammülü yoktur. Türk demokrasisinin selameti için bu bulanıklığa son verilmesi zorunludur." 
Hükümetin basın sektöründen çekilmesi gerektiğini, TMSF'nin elindeki basın ve yayın kuruluşlarını bir an önce şeffaf biçimde satması gerektiğini söyleyen Doğan, açıklamalarından yanlış anlam çıkarılmamasını isteyerek, "Kesinlikle tekel olmak gibi bir niyetimiz yok. Ama kamu zararına çalışıp, haksız rekabet yaratmak isteyen kötü niyetliler, hep bu bahane arkasına sığınarak bizi suçlamaktadırlar" diye konuştu. 

"Her şey istismar edildi" 
Başbakan Yardımcısı Mehmet Ali Şahin, Türkiye'de istismar edilmeyen hiçbir şeyin kalmadığını kaydederek, "Din de istismar edildi, Atatürk da istismar edildi. Tabii basının da istismar edilmesi herkesçe bilinen bir gerçektir" şeklinde konuştu. Şahin, medya kuruluşlarının hızlı şekilde satılacağını söyledi. 
Aydın Doğan, Mehmet Ali Şahin, DYP Genel Başkanı Mehmet Ağar ile ATO Başkanı Sinan Aygün'ün açılış kurdelesini kestiği törene, İçişleri Bakanı Abdülkadir Aksu, Tarım Bakanı Sami Güçlü, SHP Genel Başkanı Murat Karayalçın, eski bakanlar, milletvekilleri ve üst düzey bürokratlar da katıldı. 


</TEXT>
</DOC>
