<DOC>
<DOCNO> 207043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko27.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki mobilya fiyatları, Avrupa'nın çok altında... 
</HEADLINE>
<TEXT>

     Avrupa'da satın alma gücü paritesine göre, mobilya sektöründe en pahalı ülke İngiltere, yer döşemeleri, diğer mobilya ve mefruşatta Norveç, zücaciyede ise İsveç oldu. 
     Türkiye'deki mobilya, yer döşemeleri, diğer mobilya ve mefruşat ile zücaciye fiyatlarının düzeyi Avrupa ortalamasının oldukça altında kaldı. 
     Verilere göre, Türkiye'deki mobilya fiyatları Avrupa ortalamasının yüzde 50, yer döşemeleri, diğer mobilya ve mefruşatta yüzde 59, zücaciyede ise yüzde 52 altında bulunuyor Devlet İstatistik Enstitüsü DİE ''satın alma gücü paritesi Avrupa karşılaştırma programı mobilya, yer döşemeleri ve zücaciye grubu 2002 fiyat düzeyleri''ni açıkladı. 
     AB üyesi ve aday ülke konumunda olan 31 ülke arasında yapılan anketin sonuçlarına göre, İngiltere'de mobilya ürünlerinin fiyatı AB ortalamasının yüzde 22, Norveç'te yer döşemeleri, diğer mobilya ve mefruşatta yüzde 33, zücaciyede yüzde 71 üzerinde bulunuyor. 
     AB ortalamasının üzerinde bulunan mobilya ürünlerinin fiyatları sıralamasında, İngiltere'yi yüzde 15 ile İzlanda yüzde 14 ile Malta izlerken Romanya yüzde 58 ile Topluluk ortalamasının en fazla altında olan ülke oldu. 
     Yer döşemeleri, diğer mobilya ve mefruşat grubunda en pahalı ülke konumunda olan Norveç'i, fiyat düzeyi AB ortalamasının yüzde 26 üzerinde olan İsveç ve İzlanda, yüzde 14 ile İsviçre oldu. Bu grupta Avrupa ortalamasının en altında fiyatlara sahip ülke ise yüzde 59 ile Türkiye yer aldı. 
     Zücaciye grubunda en pahalı ülke konumunda olan İsveç'i yüzde 56 ile Danimarka, yüzde 50 ile Norveç, yüzde 42 ile İzlanda izlerken, Avrupa ortalamasının en altındaki ülke yüzde 68 ile Romanya oldu. 
     Avrupa Birliği İstatistik Ofisi ile OECD'nin ortaklaşa gerçekleştirdiği program kapsamında hane halkı ve hizmetlerinin fiyatlandırılmasına yönelik anket çalışması ulusal istatistik grupları tarafından dönemsel olarak düzenleniyor. 
     Ülkelerin tüketim yapılarını yansıtacak sayıda fiyatlandırılan 300'den fazla karşılaştırılabilir maddeyi içeren ankette, AB ortalamasına göre ülkelerin satın alma gücü paritelerinin döviz kuruna bölünmesiyle hesaplanan fiyat düzeyi endeksleri veriliyor. 
     
</TEXT>
</DOC>
