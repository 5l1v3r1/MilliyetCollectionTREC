<DOC>
<DOCNO> 240534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo34.html </URL>
<DATE> 2004/05/16/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Göztepe'nin ligden düşmesi ile ilgili Kulüp Başkanı Tuğsuz konuştu... 
</HEADLINE>
<TEXT>

     İkinci Futbol Ligi A Kategorisi'nde 33 puanla 17. sırada yer alan ligden düşen Göztepe'de, kulüp başkanı İskender Tuğsuz, ''İzmir'i satanlar utansın'' dedi. 
     İskender Tuğsuz, Kocaelispor ile yaptıkları son maçın ardından yaptığı açıklamada, takımlarını destekleyen sarı-kırmızılı taraftarlara teşekkür etti. 
     Tuğsuz, şöyle konuştu 
     ''Amatör kümeye de düşse biz Göztepeli'yiz. Göztepe, 8 ay sonra bulunduğu yere yine çıkacaktır. Biz Göztepe'yi Birinci Süper Lig'e de çıkaracağız. Bizim için yeni oluşum önemli. İzmir'i satanlar utansın. Bundan böyle Göztepe kendi yolunu çizecektir.'' Tuğsuz, yarından itibaren Göztepe A.Ş.'yi devralmaya hazırlanan Burak İkizoğlu ile çalışmalara başlayacaklarını bildirdi. 
     
     TANJU ÇOLAK 
     Sarı-kırmızılı kulüple prensipte anlaşan teknik direktör Tanju Çolak, İzmirspor ve Göztepe'nin düşmesi nedeniyle üzüntülerini dile getirdi. 
     Göztepe'nin son 3 haftada 9 puan topladığını kaydeden Çolak, ''Futbolcularımız onurlarıyla mücadele ettiler. Son 3 haftada 9 puan topladılar. Bizim için gurur verici olan budur. Göztepe taraftarlarının 90. dakikaya kadar takımlarını desteklemelerini alkışlıyorum.'' 
     
     BASIN MENSUPLARINA TEPKİ 
     Kocaelispor karşılaşmasının ardından bir grup taraftar basın mensuplarının bulunduğu bölüme yönelik küfürlü tezahüratlarda bulundu. 
     Kameramanların görüntü almaları üzerine tepkilerini artırarak sürdüren taraftarlar, basın tribünün ön bölümündeki bir camı da kırdı. Basın mensupları, tepkiler nedeniyle tribünü boşaltmak zorunda kaldı. 
     Göztepe Kulübü Yönetim Kurulu üyeleri Ömer Dinçer ve Tunç Afşar, basın mensuplarının bulunduğu bölüme gelerek taraftarlar adına gazetecilerden özür diledi. 
     
     KOCAELİSPOR CEPHESİ 
     Kocaelispor Teknik Direktörü Engin Korukır, karşılaşmanın devre arasında 20 kişinin futbolcularına yönelik saldırıda bulunulduğunu savundu. 
     Korukır, ''Devre arasında soyunma odalarının bulunduğu bölüme 20 kişi girdi. Koridorda futbolcularıma saldırıda bulunuldu. Bu kişiler buraya nasıl girdi Kim buna müsaade etti Bu tarz hareketler İzmir'in ve Göztepe'nin Türkiye'deki imajını zedeler'' diye konuştu. 
     Kocaelispor Kulübü Genel Kaptanı Cengiz Ercin ise olayların büyütülmemesi gerektiğini kaydederek, ''Ben Göztepeliler'i anlayışla karşılıyorum. Büyütülecek bir olay yok'' dedi. 
     
</TEXT>
</DOC>
