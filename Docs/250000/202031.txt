<DOC>
<DOCNO> 202031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo06.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Hidayet, Spurs ilk 3'te... 
</HEADLINE>
<TEXT>

     ABD Profesyonel Basketbol Ligi'nde NBA 7. hafta mücadelesine, bu sabaha karşı yapılan 8 maçla devam edildi. 
     Geçen sezonun şampiyonu San Antonio Spurs, çıkışını sürdürerek, sahasında Houston Rockets'ı da yendi ve 25. maçında 15. galibiyetini alarak Ortabatı Grubu'nda bu sezon ilk kez 3. sıraya yükseldi. 
     Üstüste 6. galibiyetini alan Spurs'de 29 dakika forma giyen Hidayet Türkoğlu, bu sürede 13 sayı kaydederken, 7 savunma ribaundu aldı, 1 asist yaptı ve 2 de top çaldı. Türkoğlu, 3 sayılık atışlarda 2'de 0, 2 sayılık atışlarda 9'da 6, serbest atışlarda da 2'de 1 isabet buldu. 
     Takımı bu maçta galibiyete yabancı oyuncular taşırken, Arjantinli forvet Emanuel Ginobili, 16 sayı, 4 ribaunt ve 4 top çalma, Sloven pivot Radoslav Nesteroviç, 14 sayı ve 7 ribaunt, Fransız oyun kurucu Tony Parker da 10 sayı ve 12 asistlik performans gösterdi. Tutuk bir gününde olan Tim Duncan ise 8 sayı, 12 ribaunt ve 6 asistle maçı tamamladı. 
     Houston Rockets'da ise Steve Francis, 17 sayı, 5 ribaunt ve 5 asist, Çinli dev pivot Yao Ming, 11 sayı, 9 ribaunt ve 4 blok, Jim Jackson da 11 sayı ve 4 ribauntla oynadı. 
     Ligin en iyi galibiyet yüzdesine sahip ekibi konumundaki Pasifik Grubu lideri Los Angeles Lakers ise 23. maçında 5., üstüste de 2. yenilgisini, deplasmanda grubunun üçüncüsü Portland Trail Blazers'dan aldı. 
     Bu maçta evsahibi ekipte Rasheed Wallace, 28 sayı, 7 ribaunt ve 5 asist, Damon Stoudamire, 25 sayı, 5 ribaunt ve 8 asist, Zach Randolph, 24 sayı, 11 ribaunt ve 5 asist, Ruben Patterson, 11 sayı ve 4 asist, Dale Davis de 8 sayı ve 14 ribauntla galibiyetin mimarları oldu. 
     Lakers'da ise Kobe Bryant, 35 sayı, 5 ribaunt ve 6 asistlik performansına karşın yenilgiyi önleyemezken, Shaquille O'Neal, 22 sayı, 10 ribaunt ve 4 asist, ''postacı'' lakaplı Karl Malone, 14 sayı ve 9 ribaunt, Gary Payton da 14 sayı ve 4 asistlik performans gösterdi. 
     Öte yandan Memphis Grizzlies, sahasında geçen sezonun finalisti New Jersey Nets'i 110-63 yenerek, lig tarihindeki en farklı skorlu galibiyetini elde etti. 
     Ligde 7. hafta mücadelesi, yarın sabaha karşı yapılacak 5 maçla tamamlanacak. 
     NBA'de, günün maçlarında alınan sonuçlar şöyle 
     Atlanta Hawks 102 - Orlando Magic 105. 
     Cleveland Cavaliers 98 - Boston Celtics 105. 
     New York Knicks 95 - Denver Nuggets 88. 
     Memphis Grizzlies 110 - New Jersey Nets 63. 
     Chicago Bulls 86 - Indiana Pacers 75. 
     San Antonio Spurs 86 - Houston Rockets 73. 
     Portland Trail Blazers 112 - Los Angeles Lakers 108. 
     Los Angeles Clippers 106 - Phoenix Suns 91. 
     
</TEXT>
</DOC>
