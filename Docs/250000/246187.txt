<DOC>
<DOCNO> 246187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun22.html </URL>
<DATE> 2004/06/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İngiltere'de 44 milyon sandık başına gidiyor... 
</HEADLINE>
<TEXT>

     İngiltere'de 44 milyon 403 bin kayıtlı seçmen, perşembe günü Avrupa Parlamentosu'na göndereceği milletvekillerini ve yerel yöneticilerini seçmek üzere sandık başına gidecek. 
     İngiltere'nin 9'u Londra ve çevresinden olmak üzere, Avrupa Parlamentosu'na göndereceği 78 milletvekilinin yanı sıra 4 bin 807 belediye meclisi üyesinin de seçileceği seçimlerde, Londralı seçmen belediye başkanını da belirleyecek. 
     Postayla oy kullanmak isteyenler için bugün son gün olarak ilan edilirken, oy pusulasına damga basarak klasik yöntemle oy kullanmak isteyen seçmen ise perşembe günü sandıkların açılmasını bekliyor. 
     Londra belediye başkanlığı seçimi için ''Kızıl Ken'' lakaplı belediye başkanı Ken Livigstone favori gösteriliyor. Londra'nın ilk seçilmiş belediye başkanı unvanını elinde tutan Livigstone'un, bir zamanlar yolunu ayırdığı Blair ile yeniden barışıp İşçi Partisi'nden aday olmasının ardından, başarısını yineleyip yineleyemeyeceği merak ediliyor. 
     Bu arada İngiltere'de seçime katılımın yükseltilebilmesi için bütün partiler ve adaylar gibi, kitle iletişim araçları da kampanyaya aktif olarak destek veriyor. Halka seçime katılması yolunda çağrılar yapılırken, TV ve radyo kanalları da seçimin teknik ayrıntıları üzerinde bilgilendirme programları yayımlayarak demokratik bilinci yükseltmeye çalışıyor. 
     Avrupa Parlamentosu seçimleri için geçen dönem sandık başına giden seçmen oranının sadece yüzde 24'te kaldığına dikkat çeken siyaset yorumcuları, bu kez AP seçiminin yerel seçimle birlikte yapılmasının, katılımın biraz daha yükselmesi umutlarını artırdığını belirtiyor. 
     Sandıklar, perşembe sabahı erken saatlerde açılacak, akşam yerel saatle 22.00'de kapanacak. Seçimin ilk sonuçlarının cuma sabahından itibaren alınması bekleniyor. 
     
</TEXT>
</DOC>
