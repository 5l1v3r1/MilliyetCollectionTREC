<DOC>
<DOCNO> 241566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/siyaset/siy10.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
9'lar 30 olunca telaş başladı 
</HEADLINE>
<TEXT>


EZELHAN ÜSTÜNKAYA Ankara 


CHP'de, daha önce kurultay çağrısında bulunan 9 milletvekilini ciddiye almayan genel merkez, sayının 30'a çıkması üzerine harekete geçti. Kulislerde, bildirgeye destek veren milletvekili sayısının 50'ye çıktığı, Kemal Derviş ve ekibinin de harekete katılabileceği konuşuluyor. 
CHP lideri Deniz Baykal'ın deklarasyonla kurultay talebinin partiye zarar vereceğini belirttiği Merkez Yönetim Kurulu MYK toplantısında parti grubunun 26 Mayıs'ta toplanması kararlaştırıldı. Genel Başkan Yardımcısı Eşref Erdem de muhalifleri "örgütün kafasını karıştırmak"la suçladı. Genel merkezin, muhaliflere, il başkanlarının tepki bildirisiyle yanıt vereceği belirtildi. 
Tek ve güçlü aday çıkaramayan, aksine aday enflasyonu yaşayan muhalefet ise, "emanet" formülünü konuşuyor. Kurultay öncesi muhalif gruplar, "kendi adaylarının sırasıyla belli dönemler itibariyle başkanlık koltuğuna oturması" formülünü tartışıyor. 

</TEXT>
</DOC>
