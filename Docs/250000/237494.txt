<DOC>
<DOCNO> 237494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko26.html </URL>
<DATE> 2004/05/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Microsoft'un CEO'su Ballmer Türkiye ile yakından ilgileniyoruz 
</HEADLINE>
<TEXT>

     Microsoft'un CEO'su Steve Ballmer, Türkiye'nin potansiyeli ile yakından ilgilendiklerini bildirdi. 
     Ballmer, Manisa'daki Vestel City'i ziyaret etti. 
     Ziyaret sonrasında Zorlu Holding Yönetim Kurulu Başkanı Ahmet Nazif Zorlu ile bir basın toplantısı düzenleyen Ballmer, son 6 yılda Türkiye'ye üçüncü gelişi olduğunu ve her gelişinde Türk iş dünyasındaki faaliyetlerden etkilendiğini söyledi. 
     Türkiye'nin bölgesel anlamda ''ekonomik çekim merkezi'' olma yönünde önemli adımlar attığını kaydeden Ballmer, ''Bu ülkenin bölgesel ekonomik ve teknolojik anlamda oynadığı rolle ilgileniyoruz. Ciddi potansiyel görüyoruz. Bu potansiyelle yakından ilgileniyoruz'' dedi. 
     Türkiye'ye ''eğitim'', ''e- devlet'' ve ''IT teknolojileri'' konusunda işbirliği fırsatlarını araştırmak üzere geldiğini belirten Ballmer, şunları söyledi 
     ''Vestel'in yeteneklerinden çok etkilendim. Dünya çapında bir grup olmuş Vestel ile ne gibi ortak çalışmalar yapabiliriz Elektronik ürünlerde pazar payını nasıl artıracağımızı düşünüyoruz. Vestel'in üreteceği yeni IT ve PC cihazları konusunda işbirliği yapmayı düşünüyoruz. Bazı elektronik cihazları daha uygun fiyatlarla sunma yollarını arıyoruz. Kullanım kolaylığı olan sevkıyatı daha hesaplı olan ürünlerle Türkiye'de geniş kitlelere yönelecek ürünler geliştirmeyi arzuluyoruz. Hangi alanlarda işbirliği yapacağımızı belirledik. Kısa sürede sonuçlandıracağız.'' 
     
     ÖĞRETMENLERİN EĞİTİMİ 
     Ballmer, açtıkları uluslararası yarışmalarda Türk öğrencilerin büyük başarılar yakaladıklarına da işaret ederek, öğrencilerin ''heyecan verici''başarısına yatırım yapmak istediklerini ifade etti. Bunun için ilk etapta öğretmenleri eğitmeyi planladıklarını dile getiren Ballmer, ''IP ve PC'lerin okullarda daha ciddi rol oynaması için öğretmenlerin bu sistemleri çok iyi kullanması gerekiyor. Bu ziyaretimin ardından Türkiye'deki Microsoft ekibi, bu fikirleri somut projelere dönüştüreceklerdir'' diye konuştu. 
     Türkiye'ye gelişinde Başbakan Recep Tayyip Erdoğan, hükümet ve özel sektör temsilcileriyle de görüştüğünü kaydeden Ballmer, Microsoft'un hükümetin ve özel sektörün önceliklerine nasıl katkıda bulunabileceğini anlattığını belirtti. 
     Türkiye'de önceliğin ''e-devlet'', ''e-eğitim'' ve ''e-ihracat'' sektörlerine verildiğini öğrendiğini bildiren Ballmer, bu konularda Meksika, Brezilya, Singapur ve Çin'deki benzer faaliyetleri aktardığını anlattı. 
     Ballmer, ''Dersler aldıklarını umuyorum. En iyi ortaklığı nasıl yapabileceğimizi konuştuk. Biz e-devlet faaliyetleriyle ilgileniyoruz, e-eğitim ile ilgili de planlarımız var'' dedi. 
     
     AHMET NAZİF ZORLU İŞBİRLİĞİMİZ TÜRKİYE'NİN MENFAATİNEDİR 
     Zorlu Holding Yönetim Kurulu Başkanı Ahmet Nazif Zorlu da Vestel'in hep ilkleri yaptığını, yapmaya devam edeceğini belirterek, ''Vestel ve Microsoft arasındaki işbirliği Türkiye'nin menfaatinedir. Bir araya gelmemizin nedeni de Türkiye'nin rekabet gücü yüksek bir ülke olması için teknoloji yatırımlarını hızlandırması konusunda bir çağrı yapmaktır'' diye konuştu. 
     
</TEXT>
</DOC>
