<DOC>
<DOCNO> 211238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko09.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası Temerrüt hali bunmayıp, anlaşma yürürlükte 
</HEADLINE>
<TEXT>

     Yapı ve Kredi Bankası, Çukurova Grubu şirketleri ile 31 Aralık 2002 tarihinde yapılan Finansal Yeniden Yapılandırma Sözleşmesi'nin yürürlükte olduğunu bildirdi. 
     Borsa'daki işlem sıraları geçici olarak kapatılan Çukurova Grubu şirketleri, Bankacılık Düzenleme ve Denetleme Kurumu'nun BDDK Çukurova Grubu şirketleri ile ilgili yaptığı basın açıklamasının ardından Borsa Başkanlığı'nın talebi üzerine açıklama yaptılar. 
     Yapı ve Kredi Bankası açıklamasında, Çukurova Grubu şirketleri ile banka arasında 31 Aralık 2002 tarihinde yapılan Finansal Yeniden Yapılandırma Sözleşmesi'nin ''V.6'' numaralı maddesinde öngörülen 60 günlük sürenin geçerliliğini koruduğu belirtilerek, ''Dolayısıyla halihazırda bir temerrüt hali bulunmayıp, yapılan ilgili anlaşma yürürlüktedir. Bunun dışında konuya ilişkin olarak bankamıza ulaşmış bilgi ve belge bulunmamaktadır'' denildi. 
     
     TURKCELL 
     Turkcell'den Borsa'ya gönderilen açıklamada, Çukurova Grubu'nun, Bankacılık Düzenleme ve Denetleme Kurulu'na BDDK sunduğu gerek teklif gerekse teklifin reddedilmesiyle ilgili kendilerine ulaşan herhangi bir bilgi veya belgenin mevcut olmadığı kaydedildi. 
     Açıklamada, ''Çukurova Grubu teklifinin BDDK'ca reddedilmesinin mali tablolarımızda öngörülen herhangi bir etkisi bulunmamaktadır'' ifadesine yer verildi. 
     Yapı Kredi Yatırım Ortaklığı A.Ş., Yapı Kredi Sigorta A.Ş., Yapı Kredi Finansal Kiralama A.O. yazılarında, istenilen açıklamanın, Yapı ve Kredi Bankası tarafından gönderildiğine işaret edilirken, Kaplamin Ambalaj Sanayi ve Ticaret A.Ş. şirketin BDDK ile Çukurova Grubu arasında imzalanan borç ödeme anlaşması kapsamında olmadığı, bu nedenle anlaşmayla ilgili gelişmelerden etkilenmeyeceğini duyurdu. 
     
</TEXT>
</DOC>
