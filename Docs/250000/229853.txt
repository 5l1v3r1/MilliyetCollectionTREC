<DOC>
<DOCNO> 229853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun09.html </URL>
<DATE> 2004/04/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bush ve Cheney de 11 Eylül'ün hesabını verecek 
</HEADLINE>
<TEXT>

     ABD Ulusal Güvenlik Danışmanı Condoleezza Rice ve eski Başkan Bill Clinton'ın ardından, Başkanı George Bush ve ABD Başkan Yardımcısı Dick Cheney de, 11 Eylül terörist saldırılarını araştırmakla sorumlu ABD Kongre komisyonu önünde kapalı oturumda ifade verecek. 
     Bush'un Ulusal Güvenlik Danışmanı Condoleezza Rice'ın, komisyon önünde kamuoyuna açık oturumda ifade vermemesi için bir yıla yakın süre direnen Beyaz Saray, sonunda Rice'a izin verdiği gibi, Başkan ve Başkan Yardımcısı düzeyinde de bu tür bir ''hesap vermeye'' razı oldu. Ancak Bush ve Cheney, Rice'tan farklı olarak kapalı oturumda ifade verecek. 
     Rice'ın 11 Eylül komisyonu önünde ifade vermesinin ardından, ABD'nin eski Başkanı Bill Clinton, kapalı oturuma alınarak komisyon tarafından dinlendi. Clinton, komisyon önünde dört saate yakın süreyle soruları yanıtladı. Clinton'ın, planlanandan bir saat daha fazla komisyon önünde kaldığı belirtildi. 
     Clinton, ABD'de her iki partinin de temsilcilerini içeren 10 kişilik komisyona, ''kafasının bir köşesinde sürekli olarak kendine, saldırıların önlenmesi yönünde yapabileceği bir şey olup olmadığını sorduğunu'' söyledi. 
     Gözlemcilere göre, komisyonun şu ana kadar tanıklardan dinlediği kadarıyla, kaçırılan fırsatlar ve iletişim hataları, Clinton yönetiminden Bush yönetimine kadar uzanıyor. Clinton, komisyona verdiği ifadede, 2000 yılı ekim ayında Yemen'de USS Cole gemisine düzenlenen terörist saldırının ardından El Kaide'ye yanıt vermeyi düşündüğünü, ancak ocak ayında görevi yeni hükümete devredinceye kadarki vakit içinde Amerikan istihbaratından, saldırıdan kimin sorumlu olduğuna dair açık, kesin yanıt alamadığını belirtti. Saldırıda El Kaide'nin parmağı olduğu, Bush yönetimi iktidara geldikten sonra kesin olarak tespit edilmişti. 
     
</TEXT>
</DOC>
