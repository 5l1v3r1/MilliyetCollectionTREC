<DOC>
<DOCNO> 230702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur02.html </URL>
<DATE> 2004/04/12/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
''Dur'' ihtarına uymayan minibüs polis otosuna çarptı 3 polis şehit 
</HEADLINE>
<TEXT>

     Samsun'da polisin ''dur'' ihtarına uymayan şüpheli bir kişinin kullandığı minibüsün polis otomobiline çarpması sonucu 3 polis şehit oldu. 
     Edinilen bilgiye göre, şüpheli bir kişinin kullandığı 16 NK 597 plakalı minibüsün Atakum Beldesi'nde bulunduğu yönündeki ihbar üzerine harekete geçen ekipler, söz konusu aracın peşine düştü. 
     Atatürk Bulvarı üzerinde ters yola giren minibüsü durdurmak isteyen Emniyet Müdürlüğü Önleyici Hizmetler Şubesi'ne ait 55 A 4843 plakalı otomobilde bulunan güvenlik güçleri, zanlıya ''dur'' ihtarında bulundu. Ancak olay yerinden kaçmak isteyen zanlının kullandığı minibüs polis otosuna çarptı. 
     Kazada, ekip otosunda bulunan polis memurları Zikri Özdamar, Nevzat Gündoğdu ve Osman Karaca ağır yaralandı. Yaralı polisler kaldırıldıkları Ondokuz Mayıs Üniversitesi Tıp Fakültesi Hastanesi'nde yapılan müdahalelere rağmen kurtarılamadı. 
     Minibüsü kullanan kişinin, kazanın ardından olay yerinden kaçtığı öğrenilirken, olayla ilgili olarak Ö.Ö. adlı bir şüphelinin yakalandığı bildirildi. 
     Olayla ilgili soruşturma başlatıldı. 

     
</TEXT>
</DOC>
