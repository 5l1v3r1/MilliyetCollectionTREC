<DOC>
<DOCNO> 213794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/guncel/agun.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku apartmanları 
</HEADLINE>
<TEXT>

   İstanbul Beyoğlu'nda göçük tehlikesi olan evlerde oturanlar, fotoğrafını çektirmek istemiyor "Mühürlenir, açıkta kalırız" diye... Üstelik yıkıldı yıkılacak evlere bir de kaçak kat çıkıyorlar 
      Ömer Erbil 
   
   İstanbul Beyoğlu'nda bayramdan bir gün önce eski bir binanın çökmesiyle 6 kişinin hayatını yitirmesi yine ders olmadı. Tarlabaşı'nda onlarca göçük tehlikesi olan ev bulmak mümkün. Çoğu da konut olarak kullanılıyor. Bazılarının altları işyeri, bazıları demir ya da tahta desteklerle ayakta tutulmaya çalışılıyor. Bazılarının üzerlerine de kaçak kat ilave ediliyor. 
   Beyoğlu Tarlabaşı Akkiraz Sokak'taki iki katlı bir evin önündeyiz. Cephesi ve ikinci katın cumbası demir ve tahta desteklerle zorlukla ayakta duruyor. Buna rağmen kat ilave ediliyor. 
   
   Kendini zor taşıyor 
   Apartman yolunda bir başka tarihi ev de Tarlabaşı Çukurmahalle'de. Binanın her yanı harabe. Bina kendi duvarlarını bile zor taşıyor. Çalışma dış cephede değil. İçerdeki duvarlar yenileniyor. Hazır yapılmışken bir de kat ilavesi geliyor. Sokak sakinleri çalışmaların hafta sonu ve gece yapıldığını söylüyor. 
   Aynı mahallede bir başka köşe. Budak Sokak'taki demir destekle ayakta tutulan dış duvarlarından biri göçmeye başlayan bu evin içinde 3 kişi yaşıyor. 5 katlı binanın ikinci katını tutan demir destek de esnemiş. Daha ne kadar dayanır bilinmez ama evde yaşayanların Azrail'e inadı sürüyor. Binada oturanlar konuşmaktan kaçınıyor. Evin fotoğrafının çekilmesine dahi tepki gösteriyor. Gerekçeleri "Evimiz mühürlenir, kış günü açıkta kalırız." 
   
   Çocuklar önünde oynuyor 
   Yine bir başka evin önünde uyarı "Bu binanın yıkılma tehlikesi vardır, yaklaşmayın..." Ancak çocukların dar sokaklarda oynayacak başka yerleri olmadığından bu uyarıya aldırış ettikleri yok. 
   Çukur Mahalle'de bir başka evin balkonunun yarısı göçmüş. Diğer yarısı sallanıyor ve tek bir demir çubuk balkonun kalan yarısını tutuyor. Altından her gün yüzlerce insanın geçtiği balkon için çevre sakinleri belediyeye defalarca haber verdiklerini ancak kimsenin ilgilenmediğini söylüyor. 
   Beyoğlu Belediyesi yetkilileri, koruma kurullarından dert yanıyor. Kurulların birçok evin tarihi olduğu gerekçesiyle hem onarımına hem de yıkımlarına izin vermediğinden yakınıyor. Koruma Kurulu ise restorasyon projelerinin gelmediğini, hakkıyla onarım yapmak isteyenlere kolaylık sağlandığını dile getiriyor. 
   
   
   
   
</TEXT>
</DOC>
