<DOC>
<DOCNO> 220167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy03.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, seçimden sonra da başkan 
</HEADLINE>
<TEXT>

   Başkan Gürtuna, 28 Mart seçimlerinden 3 gün sonra 20 bürokratla gideceği Meksika'da İstanbul'u temsil edecek 
      MEHMET DEMİRKAYA İstanbul 

   
   İstanbul Büyükşehir Belediye Başkanı Ali Müfit Gürtuna, 28 Mart seçimlerinin hemen ertesinde, Dünya Metropolleri Birliği'nin METROPOLİS toplantısına katılmak üzere Meksika'ya gidiyor. Gürtuna, 31 Mart - 3 Nisan tarihleri arasında yapılacak toplantıda, "İstanbul'daki Metropoliten Yönetimi" ile ilgili bir konuşma yapacak. 
   Yetkililer, İstanbul Büyükşehir Belediyesi'nin Metropolis'in yönetim kurulu üyesi olduğunu, söz konusu ziyaretin, Metropolis yönetim kurulunun geçen yıl İstanbul'da yaptığı toplantıda kararlaştırıldığını söyledi. 
   Gürtuna'nın yönetim kurulu başkan yardımcısı olduğunu ve ismen davet edildiğini belirten yetkililer, toplantının başkanın görev süresinin dolmasından sonraya rastlamasıyla ilgili de şunları söyledi 
   "Her ne kadar yeni belediye başkanı seçilmiş olsa da, seçim sonuçlarının kesinleşmesi mazbatanın verilmesi bir zaman alacaktır. Yeni seçilen başkan resmen göreve başlayana kadar Gürtuna'nın başkanlığı devam edeceğinden belediyeyi temsil konusunda bir sorun olmayacaktır. Kaldı ki Gürtuna, belediye yönetimindeki deneyimleriyle ilgili bir konuşma yapacaktır." 
   Gürtuna ile birlikte, 20'ye yakın belediye bürokratının da Meksika'daki toplantıya katılması bekleniyor. 
   
   
   
</TEXT>
</DOC>
