<DOC>
<DOCNO> 208307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun12.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nelson "Suriye, İsrail ile müzakerelerde önkoşulu kaldırdı" 
</HEADLINE>
<TEXT>

     Amerikalı Senatör Bill Nelson, Suriye'nin İsrail'le müzakere için öne sürdüğü talepleri geri çektiğini ve koşulsuz müzakerelere hazır olduğunu açıkladı. 
     Haaretz gazetesinin haberine göre, hafta sonunda Suriye Devlet Başkanı Beşşar Esad ile biraraya gelen Demokrat Parti Senatörü Nelson, Esad'ın daha esnek olduğu sinyalini verdiğini söyledi. 
     Esad'ın Nelson'a, sıfırdan başlamanın ve geçmişte varılan anlayışları göz ardı etmenin zaman kaybına yol açacağını söylediği aktarıldı. Nelson, Esad'ın toplantıda, müzakerelere koşulsuz başlanabileceğini en az 2 kez ifade ettiğini belirterek, Şam'dan umutlu işaretler aldığını yine de Esad'ın sözünü kanıtlaması gerektiğini belirtti. 
     Nelson, cumartesi günü Esad'la görüşmesinden önce geçen hafta da İsrail Başbakanı Ariel Şaron ve Savunma Bakanı Şaul Mofaz'la biraraya gelmişti. 
     İsrail ile Suriye arasında, İsrail'in 1967 yılında işgal ettiği Golan Tepeleri sorunu, müzakerelerin önündeki temel engel olarak beliriyor. 
     Eski İsrail Başbakanı Ehud Barak, 2000'de Golan'dan çekilmeyi önermişti. Geçen ay Esad, İsrail'le Barak'ın öneri noktasından görüşmelere başlamaya hazır olduğunu açıklamış, Şaron ise buna karşı çıkmıştı. 
     İsrail Devlet Başkanı Moşe Katsav, Suriyeli muadilini dün Kudüs'e davet etmiş, ancak Suriyeli yetkililer bu daveti şüpheli bulmuştu. 
     
</TEXT>
</DOC>
