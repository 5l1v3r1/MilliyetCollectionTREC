<DOC>
<DOCNO> 204678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur37.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den İran'a yardım... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İran'a gönderilmek üzere yardım ekiplerinin ve yardım paketlerinin hazırlandığını bildirdi. 
     Şahin, yaptığı yazılı açıklamada, Türkiye'den İran'a acil arama-kurtarma ekipleri ve yardım gönderme talebinin İran İslam Cumhuriyeti tarafından saat 17.00'de kabul edildiğini kaydetti. 
     Bakan Şahin, İran'a Başbakanlık Türkiye Acil Durum Yönetimi Genel Müdürlüğü'nden bir daire başkanı yönetiminde Sivil Savunma Genel Müdürlüğü'nden 15 kişilik bir arama-kurtarma ekibi, Sağlık Bakanlığı'ndan 30 kişilik acil yardım sağlık ekibi, tam teçhizatlı 2 kurtarma aracı ve Kızılay Genel Müdürlüğü'nden 2 kişilik bir ekiple toplam 48 personelin gönderileceğini belirtti. 
     Kızılay Genel Müdürlüğü'nün 1000 adet ceset torbası, 1269 kilo muhtelif tıbbi malzeme ve 200 kolilik kuru gıda yardımını İran'a göndermek üzere hazırladığını ifade eden Şahin, yardımların Türk Silahlı Kuvvetleri'ne ait uçaklarla Etimesgut Askeri Havalimanı'ndan gönderileceğini bildirdi. 
     Şahin, vatandaşlardan depremzedelere gönderilmek istenen ayni yardımlar için Kızılay Genel Müdürlüğü'nün, arama-kurtarma çalışmaları için Sivil Savunma Genel Müdürlüğü'nün ve tıbbi malzemeler için de Sağlık Bakanlığı'nın kordinasyon görevlerini üstlendiğini kaydetti. 
     
</TEXT>
</DOC>
