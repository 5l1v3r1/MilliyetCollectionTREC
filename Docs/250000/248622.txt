<DOC>
<DOCNO> 248622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/yciftci.html </URL>
<DATE> 2004/06/17/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Başkan niye geldi 
</HEADLINE>
<TEXT>



Bernabeu Stadı önünde bir başkan. Arkadaşları ile ayakta güneşin altında bekliyor. Özhan Canaydın, Real Madrid'in Brezilyalı orta saha oyuncusu Conceicao'yu transfer etmek için Madrid'e gelmiş. Ancak cepteki para kısıtlı. Böyle olunca da Real Madrid gibi parayla konuşan bir kulüp ile pazarlık etme şansı son derece güç. Yani İspanyollar'ın önünde ezilmemek mümkün değil. 
Özhan Canaydın'ın Madrid çıkarmasında, yönetici Fatih Gökşen, Futbol A.Ş'nin Genel Müdürü Mustafa Turgun ile Monaco'daki arkadaşı Haim Fresco da yer alıyordu. Ama bu ekibe Madrid'de herkes şaşırmıştı. İspanyol gazeteciler beni soru yağmurunu tutuyordu "Bu transfer için Galatasaray Başkanı niye geldi ". Yanıt veremedim. Çünkü İspanya'da, bu tip transferlerde başkanlar görünmez, sadece imza günü ortaya çıkarlardı. Üstelik Real Madrid'in kurtulmaya çalıştığı bir oyuncu için Başkan'ın gelmesine hiç gerek yoktu. 
Beni rahatsız eden bir diğer olay ise yine görüşmenin yapılacağı Bernabeu Stadı'nın önünde yaşandı. Koca Galatasaray'ın koca Başkanı Özhan Canaydın kurmay heyeti ile birlikte güneşin altında bir aşağı, bir yukarı tur atarak, Real Madridli yöneticilerin kendisini çağırmasını bekliyordu. Ardından mübaşir örneği biri, Canaydın ve heyetine "Sizi içeride bekliyorlar" dedi. İşte bu çağrı sonrası Galatasaray ekibi binaya girebildi. Ama Canaydın'ın karşısında ne yazık ki, Real Madrid Başkanı Florentino Perez oturmuyordu. Zaten mümkün de değildi. Zira Perez, 15 Temmuz'daki başkanlık seçimlerini düşünüyordu. Canaydın'a ayıracak zamanı yoktu. Real Madrid bu görüşmeye, alt düzeyde katılımı tercih etmişti. Yani anlayacağınız Başkan Canaydın'ın muhatabı Real Madrid'in Sportif Direktörü Emilio Butregueno idi. 
Acaba Galatasaraylı yöneticiler, görüşmelere kimin gireceği konusunda bilgi alıp, Madrid'e ona göre gelemezler miydi Yani Başkan Özhan Canaydın'ın bu pazarlıklarda ne işi vardı 
Bu transfer bitsin ya da bitmesin, İspanya'da yaşayan biri olarak, ortaya çıkan bu fotoğraf beni rahatsız etti. 




</TEXT>
</DOC>
