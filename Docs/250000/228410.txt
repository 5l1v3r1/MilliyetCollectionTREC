<DOC>
<DOCNO> 228410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun15.html </URL>
<DATE> 2004/04/04/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Necef'te ölü sayısı 20'ye yükseldi, 100'den fazla yaralı var 
</HEADLINE>
<TEXT>

     Irak'ın güneyindeki Necef kentinde, Şiilerin düzenlediği protesto gösterisinde İspanyol askerlerinin göstericilere ateş açması sonucu ölenlerin sayısı 20'ye çıktı. 
     Necef'teki El Hekim Hastanesi doktorlarından Hasan Tabit El Dulami, yaptığı açıklamada, diğer hastanelerle temasa geçtiğini ve edindiği bilgiye göre olayda 20 kişinin öldüğünü, 150'den fazla kişinin yaralandığını söyledi. 
     İspanya Savunma Bakanlığı, Necef yakınlarındaki çatışmalarda 4 El Salvador askerinin öldürüldüğünü, 9'unun yaralandığını açıklamıştı. 
     Ölü sayısına bu askerlerin dahil olup olmadığı hakkında ayrıntı verilmedi. 
     
     GÖSTERİ 

     Necef'teki gösteri, Şii lider Muktada Sadr'ın bir yakınının İspanyol askerlerince gözaltına alınmasını protesto etmek için düzenlendi. 
     Sabah saatlerinde Sadr yanlısı binlerce Şii, kente 5 km uzaklıktaki İspanyol üssüne doğru yürüyüşe geçti. Bazıları Muktada Sadr'ın resimlerini taşıyan göstericiler, ''Kahrolsun ABD'' sloganları attılar. Göstericiler arasında, Muktada El Sadr'ın liderliğini yaptığı ''Mehdi Ordusu''na bağlı milislerin de yer aldığı kaydedildi. 
     Göstericiler, Sadr'ın gözaltına alınan Necef temsilcisi Mustafa El Yakubi'nin serbest bırakılması için dün gösteri yaptıklarını, bugün de El Yakubi'nin tutulduğu İspanyol üssüne yürüyeceklerini söylediler. Şiilerin El Yakubi'nin İspanyol askerlerinin elinde olduğu yönündeki iddiası, İspanyol yetkililerce yalanlandı. 
     Bir göstericiye göre İspanyol askerleri, üsse doğru yürüyen göstericilerin ateş açması üzerine karşılık verdi. 
     21 yaşındaki Hüseyin Ali adlı gösterici, ''Üssün önüne gelince bazı göstericiler İspanyollara taş attı, İspanyollar da havaya ateş açarak ve ses bombası atarak karşılık verdi. Silahlı bazı göstericiler ateş açınca, İspanyol askerleri de ateş açtı'' dedi. 
     ''Mehdi Ordusu'' üyelerinden 28 yaşındaki Halid Muhammed ise ilk ateşi bölgedeki Iraklı askerlerin açtığını savundu. Muhammed, ''İlk ateşi Iraklı askerler açtı, neden ateş ettiler bilmiyorum. Iraklı askerler göstericilere ateş açınca, İspanyollar da ateş açtı'' dedi. 
     Bölgedeki AFP muhabirine göre, 4 araçtan oluşan bir İspanyol askeri konvoyu, göstericilerin önünden geçti. Göstericiler konvoydaki askerlere hakaretler savurarak taş atmaya başladı. Konvoy 30 metre kadar uzaklaştıktan sonra, araçlardaki İspanyol askerleri, öndeki göstericilere ateş açtı. 
     
     ÇOKULUSLU GÜÇ 

     Bölgede görev yapan İspanya, El Salvador, Honduras ve Dominik Cumhuriyeti askerlerinin yer aldığı, İspanya yönetimindeki çokuluslu gücün sözcüsü Albay Carlos Harradon da, İspanyol üssü Endülüs'ün öğle saatlerinde saldırıya uğradığını, saldırganların ateş açması üzerine askerlerin prosedür gereği karşılık verdiğini söyledi. 
     Harradon, ''Saldırganlar, İspanyollar tarafından değil, koalisyon güçlerince tutuklanan Mustafa El Yakubi'nin serbest bırakılmasını istiyorlardı'' dedi. 
     
     GYK, ŞİİLERİN ŞİDDETE BAŞVURMASINI KINADI 

     Irak Geçici Yönetim Konseyi GYK dönem başkanı Mesud Barzani, Necef'te gösteri yapan Şii lider Muktada Sadr yandaşlarının şiddete başvurmasını kınadı. 
     Barzani, Bağdat'ta düzenlediği basın toplantısında, ''Iraklıların, fikirlerini barışçı bir şekilde söyleme hakları bulunduğunu, bunun demokrasinin bir parçası olduğunu, ancak şiddete başvurulmasını tüm Irak halkının reddettiğini'' söyledi GYK dönem başkanı Barzani, ''Sivillerin ve koalisyon güçlerinin ölümüyle sonuçlanan tüm şiddet olaylarını şiddetle kınıyoruz'' dedi. 
     
</TEXT>
</DOC>
