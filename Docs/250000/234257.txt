<DOC>
<DOCNO> 234257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonyas04.html </URL>
<DATE> 2004/04/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İngiltere'de "vize evliliklerini" bitirmek için özel nikah dairesi... 
</HEADLINE>
<TEXT>

     İngiltere'de sırf vize ve ikamet izni almak için sahte evlilikler yapılmasının önüne geçilebilmesi için, sadece yabancıların evlenecekleri nikah daireleri kurulacağı bildirildi. 
     İçişleri Bakanı David Blunkett'in emriyle kurulacak nikah dairelerinde görev yapacak nikah memurlarının, evlilik için yapılan başvuruyu reddetme hakları bulunacağı ifade ediliyor. 
     Nikah memurunun evliliğin ''gerçek olmadığına'' dair kuşku duyması halinde, nikahı kıymak yerine, çift hakkında soruşturma isteyebileceğini yazan İngiliz basını, bu nikah memurlarının İçişleri Bakanlığı Göçmenlik Dairesi ile de yakın ilişki içinde olacaklarını bildirdi. 
     Bu arada, İngiltere'de faaliyet gösteren dil okullarının lisanslarının da sıkı bir soruşturmanın ardından verileceği ve sadece vize vermek için kurulduğundan kuşkulanılan okulların takibe alınacağı kaydedildi. 
     İngiliz gazeteleri, bu yeni adımların, hükümetin yasadışı göçle başa çıkmak için sert önlemler alındığını kanıtlama çabası çerçevesinde atıldığını yazdı. 
     
</TEXT>
</DOC>
