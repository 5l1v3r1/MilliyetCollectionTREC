<DOC>
<DOCNO> 240179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/siyaset/asiy.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerden sessiz protesto 
</HEADLINE>
<TEXT>


ANKARA, İZMİR Milliyet 


Üniversite öğretim üyeleri, YÖK yasasını, Anıtkabir'de gerçekleştirdikleri "sessiz yürüyüş"le protesto etti. Tandoğan'daki Ankara Üniversitesi Rektörlüğü önünde toplandıktan sonra cüppeleriyle yürüyüşe geçen rektör ve öğretim üyeleri, Tandoğan kapısından Anıtkabir'e girdi. Yaklaşık 3000 öğretim üyesi, Atatürk'ün mozolesine kırmızı - beyaz karanfillerden oluşan Türk bayrağı şeklinde çelenk bıraktı. Rektör Prof. Dr. Nusret Aras, Anıtkabir Özel Defteri'ne şöyle yazdı "Yüce Atatürk, 1933'te kurduğun çağdaş Türk üniversite sistemini çağın dışına iten yeni YÖK Yasası ile yapılan siyasi müdahaleyi protesto etmek için huzurundayız. Laiklik ilkesinin bekçileri olarak aydınlığa doğru yürüyüşümüzü sürdüreceğiz. "Ege Bölgesi'ndeki 8 üniversitenin öğretim üyeleri de, ortaklaşa düzenlenen yürüyüşle yeni YÖK yasasını protesto etti. Dokuz Eylül, Ege, Yaşar, İzmir Ekonomi, Celal Bayar, Aydın Adnan Menderes ve Muğla üniversiteleri ve İzmir Yüksek Teknoloji Enstitüsü'nden yaklaşık 2 bin kişi, sabah İzmir Alsancak Gündoğdu Meydanı'nda toplandı. 

'Öğrenciler sadece sınavı düşünsün' 
YÖK Başkanı Prof. Dr. Erdoğan Teziç, yeni YÖK yasasının, yürürlüğe girmesiyle tüm kurumları bağlayacağını belirterek, "Beğensek de beğenmesek de uygulamamak olamaz. Sorumluluklarımızı, yaklaşan ÖSS için yerine getiririz. Statümüz kesinleştiği zaman her şey açıklığa kavuşacak" dedi. ÖSS'ye 35 gün kala öğrencilerin hassasiyetlerini dikkate alarak açıklama yapmayacağını kaydeden Teziç, "Öğrenciler sadece sınavı düşünsün. Onların haklarını zedeleyecek bir konumda olmayacağız. Kimin nerede sınava gireceği belli. Hazırlıklar tamam" diye konuştu. 

Göbek krizinde müdür görevden alındı 
Gaziantep Öğretmen-evi'nde "göbek" skandalı ilk kurbanını aldı. Emekli öğretmen kızı Hülya Keskin'in kapıdan çevrilmesi sırasında içeriden çıkan çarşaflı kadınla ilgili soruşturma başlatılırken, Öğretmenevi Müdürü Zekeriya Efiloğlu görevden alındı. Gaziantep Valisi Lütfullah Bilgin'in talimatı doğrultusunda görüntüler incelemeye alınırken, İl Milli Eğitim Müdürlüğü de soruşturma için 2 müfettiş görevlendirdi. İl Milli Eğitim Müdürü Fikret Atak, "Efiloğlu'nu geçici olarak Şehit Karayılan İlköğretim Okulu'na sınıf öğretmeni olarak atadık" dedi. 

Arınç YÖK'te taraf değilim 
TBMM Başkanı Bülent Arınç, YÖK yasası konusunda yeni polemikler meydana getirmeye gerek olmadığını belirterek, "Hükümetle YÖK arasında, YÖK'ün kendi içinde veya kamuoyunda yapılan tartışmalara taraf olmadığım için hiçbir şekilde katılmam" dedi. Ürdün seyahati dönüşü açıklamalarda bulunan Arınç, şöyle konuştu "TBMM yasama görevini yapmıştır. Şimdi Cumhurbaşkanımız inceleyecektir. Daha sonra eğer gerekiyorsa Anayasa Mahkemesi'ne gidilir veya gidilmeyebilir. Varsayımlar üzerinde konuşmayalım." 

Özok Başbakanı sindiremiyorum 
Türkiye Barolar Birliği Başkanı Özdemir Özok, imam hatip lisesinde okumuş bir insanın başbakan olmasını içine sindiremediğini söyledi. Bunun kişisellikle ya da Erdoğan'ın kişiliğiyle ilgili olmadığını belirten Özok, "İnançlı insana saygı duyarım. Ama bir ülkeyi çağdaş dünyayla entegre edecek insanların çağdaşlık normlarına uygun yetişmesi ve böyle bir donanıma sahip olması gerektiğine inanıyorum" dedi. Özok'a tepki veren Devlet Bakanı Mehmet Ali Şahin, savcıları göreve çağırarak, "Halkı kin ve düşmanlığa sevk etmek, Barolar Birliği Başkanı sıfatı taşıyan kişiye yakışmaz. TCK'nın 312. maddesine giren çok ciddi suçtur" dedi. 



</TEXT>
</DOC>
