<DOC>
<DOCNO> 217369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun04.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Başkan Carter "ABD halkı diğer ulusların acılarına duyarsız" 
</HEADLINE>
<TEXT>

     ABD'nin eski başkanlarından Jimmy Carter, şimdiki Başkan George Bush'a ve kendi vatandaşlarına sert eleştiriler yöneltti ve ''Amerikalılar, diğer ulusların acılarına karşı duyarsız'' dedi. 
     St. Olaf Üniversitesi'nde düzenlenen bir toplantıya katılan Jimmy Carter, ''Sorun Amerikan halkından kaynaklanıyor. Onlar diğer uluslar , bizimkinden çok farklı bir dünyada yaşıyor. Onların başına ne geldiği, bizim gerçekten umurumuzda bile değil'' diye konuştu. 
     ''ABD'nin geniş potansiyele sahip büyük bir ülke olduğunu'' vurgulayan Carter, ''ABD buna karşın, gelişmekte olan ülkelere barış ve özgürlük getirmek ve onların sağlık sorunlarını çözümlemek için hiçbir şey yapmıyor'' açıklamasında bulundu. 
     Carter, ''AİDS ile mücadele konusunda Washington'da atılan parlak nutuklara rağmen, bazı Afrika ülkelerinin şimdi, eskiden aldıklarından bile daha az yardım almakta olduğuna'' işaret etti. 
     ''Bush yönetiminin, sorunlar yumağı içinde yaşayan insanlara yardım etme konusunda ortaya çıkan fırsatları heba ettiğini'' kaydeden eski Başkan Carter, ''Amerikan halkının da bu konuda pek bir şey yapmadığını'' ifade etti. 
     Carter, ''Hükümetin ne yaptığını değerlendirme zamanı gelmiştir'' dedi. 
     Jimmy Carter, 1980 yılında Ronald Reagan'a karşı başkanlık seçimlerini kaybettikten sonra da benzeri eleştirel konuşmalar yapmıştı. 
     
</TEXT>
</DOC>
