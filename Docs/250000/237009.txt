<DOC>
<DOCNO> 237009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur31.html </URL>
<DATE> 2004/05/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İnternet üzerinden dolandırıcılık... Banka hesaplarını boşaltmışlar .. 
</HEADLINE>
<TEXT>

     Kartal'da, internet aracılığıyla gizli bilgilerini temin ettikleri bazı banka müşterilerinin yine internet üzerinden hesaplarındaki paraları kendi hesaplarına aktardıkları belirlenen 6 kişi gözaltına alındı. 
     Mali Şube Müdürlüğü'nden alınan bilgiye göre, 3 ayrı bankanın bazı müşterilerinin dolandırıldıkları yönündeki şikayetleri üzerine başlatılan çalışmalarda, Namık Kemal T. ile Emrah Y'nin de aralarında bulunduğu 6 kişi gözaltına alındı. 
     Yapılan incelemeler sonucu, Namık Kemal T. ile Emrah Y'nin elebaşısı olduğu bildirilen şebekenin, banka müşterilerinin gizli bilgilerini internet aracılığıyla temin ettikleri, bu bilgileri kullanarak yine internet aracılığıyla hesaplardaki paraları kendi hesaplarına aktardıkları belirtildi. 
     Bu şekilde yaklaşık 300 milyar liralık dolandırıcılık yaptıkları bildirilen şebekenin, bir büfe sahibinden de 70 milyar lira karşılığı bira aldıkları, parayı ödemeyerek biraları değerinin altında piyasaya sürmeye çalıştıkları öğrenildi. 
     Yetkililer, şebekenin bilgisayar konusunda uzman bir üyesinin de arandığını kaydettiler. 
     
</TEXT>
</DOC>
