<DOC>
<DOCNO> 227372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas13.html </URL>
<DATE> 2004/03/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Al Pacino, "Napolyon" oluyor... 
</HEADLINE>
<TEXT>

     Sinemanın dev aktörü Al Pacino, yeni filminde Fransa İmparatoru Napolyon Bonaparte rolünde kamera karşısına geçecek. 
     Internetteki ''eonline'' sitesinin haberine göre, Al Pacino ''The Master of Longwood'' adlı filmde Napolyon'a can verecek. 
     Staton Rabin'in ''Betsey and the Emperor'' adlı öyküsünden beyazperdeye uyarlanan film, Napolyon'un 1815'te St. Helena'da tutsaklığı sırasında ''Betsey'' adlı genç bir İngiliz kızla yaşadığı gönül ilişkisini konu alıyor. 
     Fiji Adaları'nda çekilecek olan filmde Al Pacino'nun rol arkadaşları önümüzdeki günlerde belli olacak. 
     Al Pacino'nun tarihi kişiliklerle ilgisi Napolyon Bonaparte ile sınırlı değil. Pacino, daha önce de tiyatro ustası Bertolt Brecht'in kaleme aldığı ''Arturo Ui'' adlı oyunda Hitler rolünü üstlenmişti. 
     
</TEXT>
</DOC>
