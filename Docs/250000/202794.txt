<DOC>
<DOCNO> 202794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur14.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte yağmur etkili oluyor, su baskınları var... 
</HEADLINE>
<TEXT>

     Başkentte etkili olan yağışlar 10 evde su baskınına yol açtı. Ankara'da son dört saatte metrekareye 8 kilogram yağış düştü. 
     AA muhabirinin Ankara Büyükşehir Belediyesi İtfaiye Müdürlüğü ve Devlet Meteoroloji İşleri Genel Müdürlüğü'nden aldığı bilgiye göre, dün sabah saat 08.00'den bu sabah saat 08.00'e kadar yapılan ölçümlerde Ankara'da metrekarede 11.4 kilogram yağış kaydedildi. Başkentte bugün sabah saatlerinden öğleye kadar da metrekareye 8 kilogram yağış düştü. 
     Yağışlar nedeniyle başta Çankaya bölgesindeki giriş katlarında olmak üzere çeşitli semtlerde 10 evde su baskını oldu. İtfaiye ekipleri, baskınların yaşandığı evlerde su tahliyesi yapıyor. Bazı yollardaki su birikintileri nedeniyle de özellikle ana arterlerde trafikte yığılmalar meydana geliyor. 
     Yağışlar ve etkili olan rüzgar nedeniyle Ankara'nın birçok bölgesinde elektrik kesintileri yaşandığı, Başkent Elektrik Dağıtım Şirketi elemanlarının meydana gelen arızaların giderilmesi için yoğun çaba harcadıkları bildirildi. 
     
     HAVA SICAKLIĞI HIZLA DÜŞÜYOR 
     Öte yandan, Devlet Meteoroloji İşleri Genel Müdürlüğü yetkilileri, sabah başlayan karla karışık yağmurun öğleden sonra kar yağışına dönüşeceğini, yağışların yarın kar şeklinde süreceğini belirttiler. 
     Ankara'da hava sıcaklığının bugün için 6 derece ölçüldüğü, sıcaklıkların gece -3, yarın 0 dereceye kadar düşmesinin beklendiği bildirildi. 
     
</TEXT>
</DOC>
