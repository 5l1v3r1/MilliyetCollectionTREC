<DOC>
<DOCNO> 245739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun15.html </URL>
<DATE> 2004/06/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bush Fransızlar, ABD'nin dünyadaki ilk dostuydu 
</HEADLINE>
<TEXT>

     İkinci Dünya Savaşı'nın sonunu getiren Normadiya çıkarmasının 60. yıldönümü kutlamaları Fransa'da devam ediyor. 
     Normandiya bölgesinde yer alan Colleville-Sur-Mer kasabasındaki resmi tören, Fransa Cumhurbaşkanı Jacques Chirac'ın ABD Başkanı George Bush'u, çıkarma sırasında hayatını kaybeden yaklaşık 10 bin Amerikalı askerin gömüldüğü mezarlıkta, 21 pare top atışı eşliğinde karşılamasıyla başladı. 
     Bush, törende yaptığı konuşmada, Fransızların, ABD'nin İngilizlere karşı yaptığı bağımsızlık savaşında verdiği desteğe atıfta bulundu ve ''Fransızların, dünyada Amerikalıların ilk dostu olduğunu'' söyledi. 
     Chirac da konuşmasında, ''Fransızların, ABD'nin Avrupa'nın kurtulması için gösterdiği fedakarlığı hiçbir zaman unutmayacağını'' belirtti. 
     Chirac, ''Zaman geçse bile, tekrar burada birlikte oluşumuz, yeni nesillere bir savaşın gerçek önemini, hala dünyayı anlama konusundaki ortak düşüncelerimizi şekillendirdiğini hatırlatmasıdır'' dedi. 
     Törenlere, çıkartmaya katılan ve halen yaşları 80'i geçmiş 800'e yakın askerde iştirak ediyor. 
     Kutlamalar dolayısıyla ''Juno'' plajında yapılan törende de İngiltere Kraliçesi 2. Elizabeth, çıkarma sırasında hayatını kaybeden Kanadalı askerlerin anısına konuşma yaptı. 
     Normadiya çıkarmasının 60 yıldönümü kutlamaları için, aralarında Rusya Devlet Başkanı Vladimir Putin ve İngiltere Başbakanı Tony Blair'in de bulunduğu 20'ye yakın ülkenin hükümet ve devlet başkanı Fransa'ya geldi. Kutlamalara, ilk defa müttefik kuvvetlerin çarpıştığı Almanya'nın Başbakanı Gerhard Schöder de katılıyor. 
     Törenler dolayısıyla 14 ülkeden gelen 1300 asker bugün bir geçit töreni düzenleyecek. Törenler dolayısıyla 15 bine yakın polis, jandarma ve askerin görevlendirildiği belirtilirken, olası bir terörist saldırıya karşı, kutlamaların olduğu bölgedeki hava sahası sivil ulaşıma kapatıldı. 
     ''D-Günü'' olarak anılan çıkarmaya, ABD, İngiltere ve Kanada'dan yaklaşık 150 bin asker katılmıştı. 
     Normadiya'da ilkbahar ve yaz aylarında süren çatışmalarda, müttefik kuvvetlerden 60 bin, Almanlardan ise 44 bine yakın asker, bölge halkından ise 20 bin kişi hayatını kaybetmişti. 
     
</TEXT>
</DOC>
