<DOC>
<DOCNO> 236646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun30.html </URL>
<DATE> 2004/05/02/ </DATE>
<TIME> 18.21 </TIME>
<AUTHOR>  </AUTHOR>
<HEADLINE>
Mahkumlara kötü muameleyi istihbaratçıların teşvik ettiği iddiası... 
</HEADLINE>
<TEXT>

     Irak'ta mahkumlara uygulanan muameleyi gözler önüne seren fotoğraflar hakkında ilk kez konuşan Ebu Garib cezaevinden sorumlu Amerikalı General Janis Karpinsky, işkence ve kötü muamelenin yaşandığı sırada cezaevinin kendi komutasındaki askerlerin değil, askeri istihbarat subaylarının kontrolünde olduğunu ve bu komutanların bu muameleyi teşvik etmiş olabileceklerini söyledi. 
     New York Times gazetesinde yer alan haberde, Irak'taki hapishane şartları konusunda hazırlanan ve hala gizli tutulan bir askeri raporun da General Karpinsky'nin iddialarını büyük ölçüde güçlendirdiği kaydedildi. Raporun, Bağdat'ın batısındaki Ebu Garib cezaevindeki mahkumlara cinsel aşağılama da dahil kötü muamelede bulunulduğunu belgelediği belirtiliyor. 
     General Karpinsky, 800. Askeri Polis Birliği komutanlığından sessizce alınmıştı. Karpinsky, bu konuda yaptığı ilk değerlendirmede, yüksek güvenlik önlemleri altında bulunan Ebu Garib cezaevinin kendi komutasındaki askerlerin değil, doğrudan askeri istihbaratın kontrolünde olduğunu ileri sürdü. Karpinsky, kötü muameleye iştirak eden askerlerin cezalandırılmayı hak ettiklerini belirtirken, sorgulamalarda kullanılan hücrelerin bulunduğu kısmı kontrol eden askeri istihbarat birimlerinin, şayet doğrudan emir vermedilerse bile, komutasındaki askerleri işkence ve kötü muamele konusunda teşvik etmiş olabileceklerini ileri sürdü. 
     Karpinsky, hücrelerin bulunduğu bloktaki sorgulamalara sık sık Amerikan Merkezi Haberalma Örgütü CIA mensuplarının da katıldığını söyledi. General Karpinsky, artık konuşmayı tercih ettiğini, çünkü ordu komutanlarının bütün suçu kendisinin ve sorumlu olduğu askerlerin üzerine yıkarak istihbarat görevlilerini korumaya çalıştığına inandığını kaydetti. 
     General Karpinsky, 1A olarak bilinen hücre blokunun iki düzine hücre blokundan sadece biri olduğunu ve buraya, kendi komutasındaki askeri polisler de dahil olmak üzere, sorgulamalarda yer almayacak hiçbir görevlinin giremediğini belirtti. İşkence uygulanan bir tutuklunun resminin yer aldığı fotoğrafta 16 Amerikan askerinin ayaklarının gözüktüğünü belirten Karpinsky, fotoğrafta yer alanların tanınmaması için resmin üst kısmının kesildiğini ifade ederek, ''Benim bir hücre için ayıracak 16 askerim yoktu. Bu resim başkalarının da olayda yer aldığını ispatlıyor'' dedi. 
     The New Yorker dergisinin son sayısında yer alan bir habere göre ise soruşturmayı yürüten General Antonio M. Taguba, cezaevinden sorumlu askeri polislerin subaylar ve CIA ajanları tarafından mahkumların ''fiziksel ve zihni şartlarını sorgulamaya hazır hale getirilmeye'' teşvik edildiklerini ortaya çıkardı. 
     Derginin haberinde, ordu raporunda mahkumlara kötü muamelenin en çok özellikle 2003 yılı Ekim ve Aralık ayları arasında yapıldığı ve bir Iraklı tutukluya kimyasal içerikli bir çubukla cinsel tacizde bulunulduğu kaydedildi. 
     Amerikan ve İngiliz askerlerinin Iraklı mahkumlara uyguladığı kötü muameleye dair haberler ancak son zamanlarda gün yüzüne çıkmasına rağmen, The New Yorker dergisi bu uygulamaların raporlarda yer alan ve ilk haberlerde belirtilenlerden çok daha yaygın ve sistematik olduğunu ileri sürdü. 
     The New Yorker'ın ele geçirdiği ve şahitlerin ifadelerine dayanan raporda, mahkumlara dayak atılırken, tecavüzle tehdit edildikleri, elektrik verildiği ve köpeklerin saldırısına maruz bırakıldıkları belirtildi. Yapılan kötü muamelenin çoğunun cinsel içerikli olduğunun belirtildiği raporda, mahkumların çıplak halde tutuldukları ve seks taklidi yapmaya ya da gerçek cinsel ilişkide bulunmaya zorlandıkları kaydedildi. İslam çıplaklığı ve eşcinselliği yasakladığı için, bunların Müslüman mahkumlar için çok büyük bir aşağılamalar olduğu da raporda kaydedildi. 
     
</TEXT>
</DOC>
