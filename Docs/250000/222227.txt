<DOC>
<DOCNO> 222227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko13.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Irak'a karayolu taşımacılığı... 
</HEADLINE>
<TEXT>

     Irak'ta sağlanacak yol güvenliği ve etkin idari yapının, Türk nakliyecilerinin karşılaştıkları güçlükleri süratle ortadan kaldıracağı kaydedildi. 
     Uluslararası Nakliyeciler Derneği'nin ''Türkiye'den Irak'a Karayolu Taşımaları'' konulu raporunda, Irak'a yapılan taşımalarda karşılaştırmalı değerlendirmeler yapılarak, sorunlar ve çözüm önerileri ele alındı. 
     Raporda, Türkiye-Irak sınırındaki Habur Sınır kapısından 2003 yılında yüzde 68 gerileme ile 56 bin 500 tankerin giriş yaptığı, yüzde 251 artışla 248 bin 715 tır ve kamyonun çıkış yaptığı belirtildi. 
     Raporda, Kuzey Irak'tan geçişlerde, peşmerge yönetiminin aldığı ve yasal dayanağı bulunmayan geçiş ücretinin alınmaması veya sabitleştirilmiş ve standartlaştırılmış cüzi bir rakama çekilmesi gerektiği kaydedildi. 
     Irak'ın halen bütünü ile riskli bir bölge olarak kabul edildiği ve bu nedenle sigorta şirketlerinin Irak'a yönelik yükler için navlun sigortasını yapmadığı ifade edilen raporda, Irak'ın sınır kapılarından Bağdat, Basra, Musul, Kerkük gibi büyük yerleşim yerlerine kadar olan güzergahlarda yol güvenliğinin sağlanması gerektiği kaydedildi. 
     Irak ile sağlıklı bir haberleşme olanağının bulunmaması nedeniyle Türk sürücülerinin yük taşımak istemediği belirtilen raporda, Irak ile sağlıklı haberleşmenin sağlanabilmesi için ülkenin iletişim sisteminin işler hale getirilmesi gerektiği vurgulandı. 
     Gerek sürücülerin, gerekse tır kamyonları ile taşınan yüklerin güvenliği açısından tır konaklama mahallerinin kurulması ve bunların güvenliğinin kolluk kuvvetleri ile sağlanmasının büyük önem taşıdığına dikkat çekildi. 
     Irak Gümrük İdaresi'nin halen eski alışkanlıklarına göre hizmet yapan ağır, hantal ve teknolojik olanaklardan yararlanmayan bir idare olarak hizmet vermesi ve tüm gümrük kapı ve limanlarına hakim durumda olmadığı belirtilen raporda, bu durumun tüm taşımacılar ile ithalatçı ve ihracatçıları yakından etkilediği, dış ticaret işlemlerinin değişik prosedürlere tabi tutulması nedeniyle bazı işlemlerin önceden öngörülmesinin mümkün olmadığı kaydedildi. Bu nedenle Irak Gümrük İdaresi'nin acilen yeniden yapılandırılması ve çağdaş bir gümrük mevzuatı ile tarifesinin uygulamaya konulması gerektiği ifade edildi. 
     
     ARAÇLARA MOTORİN SATIŞI 
     Raporda, Türk nakliyecilerinin bölge nakliyecilerine göre temel dezavantajının kendi ülkesindeki motorin fiyatları ile komşu ülkelerdeki motorin fiyatları olduğu ifade edilerek, Türkiye'de vergilendirilmiş motorin fiyatının 1 USD lite civarında iken, bu fiyatın Irak'ta 6 cent litre, Suriye'de 10 cent litre, Ürdün'de 7 cent litre olarak belirlenmiş durumda olduğu hatırlatıldı. 
     Türk nakliyecilerinin bölge nakliyecileri ile rekabet edebilmelerinin bu ülkeden dönüş sırasında Irak'tan alabilecekleri motorin miktarına bağlı bulunduğu kaydedilen raporda, Irak yönetiminin dönüş yapan tır kamyonlarına en çok bin litre motorin satışına izin vermesi halinde, Türk nakliyecilerin çok daha uygun fiyatlarla Irak'a taşıma yapma olanağına kavuşacağı belirtildi. Zaho civarında bu amaca yönelik bir benzin istasyonu kurulması ile bu istasyondan Türk araçlarına bin litreye kadar satış yapılabilmesi yönünde düzenlemeye gidilmesi gerektiği de belirtildi. 
     Raporda, Irak'ta sağlanacak yol güvenliği ve etkin idari yapının, Türk nakliyecilerinin bu ülkede karşılaştıkları günlük güçlükleri süratle ortadan kaldıracağı da kaydedildi. 
     
     AVANTAJLAR 
     Irak'a yönelik satışlarda, kaliteli ürün, stok miktarı ve mesafe yönünden en büyük pazarın Türkiye pazarı olduğu belirtilen raporda, bu bakımdan gerek Türk ihracatçısının gerekse Türk nakliyecisinin diğer bölge ülkelerine nazaran karşılaştırılmalı üstünlüğe sahip olduğu ifade edildi. 
     Raporda, ABD ve Avrupa ülkelerinden Irak'a yönelik taşımalarda Türkiye'nin doğal bir köprü görevi görmesinin beklendiği belirtilerek, Türk limanları ile Bağdat arasındaki mesafenin Suriye limanları ile Bağdat arasındaki mesafeye göre daha uzun olmakla birlikte, Türkiye'nin yüksek kalitedeki otobanları, yol güvenliği ve sigortacılık, gümrükleme, ihtilaf çözümü konularında üstünlükleri bulunduğu belirtildi. 
     
</TEXT>
</DOC>
