<DOC>
<DOCNO> 201982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun10.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer Terör zanlısı 14 yabancının durumları berbat 
</HEADLINE>
<TEXT>

     İngiltere'de yayımlanan The Observer gazetesi, başkent Londra'daki yüksek güvenlikli Belmarsh hapishanesinde tutulan terör zanlısı 14 yabancının insanlık dışı şartlar altında yaşamaya zorlandıklarını öne sürdü. 
     Gazete, kimisi 11 Eylül'ün ardından hapishaneye konulan ve yargılanmadan aylardır burada tutulan 14 kişinin avukatlarının, müvekkillerinin ciddi ruhi rahatsızlıklar geçirdiklerini belirttiğine işaret ederken, ''Avukatları bu kişilerin insani sınırların ötesine itilmekte olduklarını söylüyor'' ifadesine yer verdi. 
     Tutuklulardan birinin felç geçirdiğini, bir diğerinin iki uzvunu kaybettiğini ve üçüncü bir tutuklunun da intihara kalkıştığını öne süren gazete, bu kişilerin ailelerinin, yakınlarının sürece dayanamayacakları kaygısı taşıdığını belirtti. 
     Milton Keynes bölgesinde bulunan Woodhill hapishanesinde de bazı yabancı terör zanlılarının tutulduklarını ve onların şartlarının da kötü olduğunu ileri süren gazete, İngiltere İçişleri Bakanlığı'nın ise bu kişilerin durumlarının hatırlatılması üzerine, ''Hiçbiri ölümcül bir hastalık geçirmedikçe kefaletle serbest bırakılmayacak'' şeklinde bir tutum içine girdiğini bildirdi. 
     Kimlikleri açıklanmayan bu yabancı tutukluların İngiltere için ciddi bir tehdit olarak nitelendirildiklerini, ikisi ciddi biçimde sakat kalan bu tutukluların büyük bölümünün antidepresan ilaçlar kullanmak durumunda bulunduklarını belirten Observer, özellikle Kuzey Afrikalı olan ve 30'lu yaşlarında bulunan bir tutuklunun ruh sağlığı konusunda ciddi endişeler bulunduğunu bildirdi. Bu tutuklunun hareket etmekte de güçlük çektiğini ve hapishane yönetiminin kendisine bir tekerlekli sandalye vermeyi reddettiğini öne süren Observer, ''Tutukluyu derslere ve namazlara hapishane arkadaşları kucaklayıp götürüyor'' iddiasında bulundu. 
     
</TEXT>
</DOC>
