<DOC>
<DOCNO> 206409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur07.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 31 bin kamu personeli temsil ve görev tazminatı alıyor 
</HEADLINE>
<TEXT>

     Maliye Bakanı Kemal Unakıtan, 31 bin kamu personeli ile 55 bin 700 emeklinin temsil ve görev tazminatı aldığını, bütçe olanaklarının bu uygulamayı tüm personeli kapsayacak şekilde yaygınlaştırmaya imkan vermediğini bildirdi. 
     Unakıtan, CHP Yozgat Milletvekili Emin Koç'un yazılı soru önergesine verdiği yanıtta, 1 milyon 750 bin kamu personelinden 31 bininin, 1 milyon 304 bin emekliden ise 55 bin 700'ünün temsil ve görev tazminatından yararlandığını ifade etti. Kemal Unakıtan, 2004 yılında görev ve temsil ödeneğini tüm emekli ve çalışan personeli kapsayacak bir şekilde yaygınlaştırmanın, uygulanan ekonomik istikrar programı ile devletin mali imkanları ve bütçe ödeneği açısından imkan dahilinde görülmediğini ifade etti. 
     Kamu çalışanları ve emeklilerin sosyal ve ekonomik hakları arasındaki dengesizlikleri gidermenin Hükümet'in öncelikli hedefleri arasında bulunduğunu belirten Unakıtan, nitekim Acil Eylem Planı'nda da ''Devlet Personel Rejimi Reformu''na büyük önem verildiğini kaydetti. Unakıtan, şöyle devam etti 
     ''Devlet Personel Rejimi Reformu ile bütün kamu kurum ve kuruluşlarında benzer statüler arasındaki ekonomik ve sosyal farklılıkların ortadan kaldırılması, maaş ve ücret sisteminin sadeleştirilmesi ve ücret dengesizliklerinin giderilmesi hedeflenmektedir. 
     Memur emekli maaşları görev aylığını oluşturan unsurlara bağlantılı bulunduğundan, Devlet Personel Rejimi reformu ile çalışanların özlük haklarında yapılacak olan iyileştirme ve düzenlemeler aynı ölçüde memur emeklilerine de yansıyacaktır. Bu çerçevede gerek astsubay gerek diğer emeklilerimizin durumları iyileşecektir.'' Unakıtan, Devlet Personel Rejimi Reformu kapsamındaki çalışmaların belirli bir düzeye ulaştığını ve en kısa zamanda TBMM'ye sunulacağını bildirdi. 
     
</TEXT>
</DOC>
