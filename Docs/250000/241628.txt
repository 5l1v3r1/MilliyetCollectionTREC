<DOC>
<DOCNO> 241628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun36.html </URL>
<DATE> 2004/05/21/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Erdoğan Wall Street Journal'a konuştu AB kapısında bekliyoruz... 
</HEADLINE>
<TEXT>

     Başbakan Recep Tayyip Erdoğan, Türkiye'nin AB'ye katılımının medeniyetler arasında çatışma değil uyum sinyali olacağını söyledi. 
     ABD'nin saygın gazetelerinden ''The Wall Street Journal''in Avrupa baskısına özel demeç veren Başbakan Erdoğan Türkiye, AB, ABD, İsrail, Irak ve Afganistan'la ilgili değerlendirmelerde bulundu. 
     Erdoğan, ''Türkiye neden AB'nin parçası olmak istiyor '' sorusunu yanıtlarken, Türkiye'nin gerçekte coğrafi açıdan ve son 40 yıldır takındığı Batı yanlısı tavırla Avrupa'nın bir parçası olduğunu belirterek, ''Türkiye AB'nin kapısında beklemektedir. Niyetinde samimidir ve AB ailesinin parçası olmak istemektedir. Sanıyorum AB üyeleri de Türkiye'yi aralarına almak gerektiğinin farkına vardılar'' dedi. 
     ''Biz AB'yi Hıristiyan kulübü olarak da görmüyoruz. Aslında ekonomik birlik olarak da görmüyoruz. Medeniyetlerin çatışması için zemin olarak da görmüyoruz'' diyen Erdoğan, şunları vurguladı 
     ''Tam tersine, biz Avrupa'yı medeniyetlerin uyum içinde olabileceği ve birlikte, barış içinde yaşayabileceği bir yer olarak görüyoruz. AB'yi bir siyasi değerler bütünü içinde görüyoruz. AB'deki dostlarımız bunu anlıyor. Umarım AB ile üyelik müzakerelerine aralık ayında başlayacağız ve bu durum, medeniyetleri biraraya getirmemize yardımcı olacak.'' Türkiye'de reformların gerçekleştirildiğini, uygulamalardaki sorunları düzeltme sürecinde olunduğunu ve bu sürecin yıl sonunda tamamlanacağını belirten Erdoğan, bürokratik sorunların ve alışkanlıkların aşılacağını ifade ederek, reformlar hakkında bilgi verdi. 
     Erdoğan, yıl sonunda Türkiye'ye müzakere tarihi verilmesine ilişkin olumsuz bir yanıt olasılığı konusundaki soruya, şu yanıtı verdi 
     ''Bunu düşünmek bile istemiyorum. Biz bu yasaları Kopenhag siyasi kriterlerine uyum çerçevesinde, sadece AB üyesi olmak için hazırlamadık. Halkımıza daha iyi bir hayat sağlamak için hazırladık. Diyelim ki 'hayır' dediler. O zaman biz de sadece sürecin adını değiştiririz. O zaman biz 'Ankara Kriterleri' olarak isimlendirir ve reformlara devam ederiz.'' 
     
     AB LİDERLERİNDEN OLUMLU SİNYALLER 

     Başbakan Erdoğan, AB liderlerinden olumlu sinyaller aldığını belirterek, şunları kaydetti 
     ''Türkiye'nin AB'den beklentileri vardır, AB ülkeleri bunun farkına varmalıdır. Türkiye daha fazla kapının önünde bekletilemez. Sayın Blair, Schröder, Berlusconi ve Chirac son derece olumlular. Yeni kabul edilen Baltık ülkelerinin liderleriyle de görüştüm. Onlardan da aynı izlenimi edindim. Eğer AB bir coğrafi birlik ya da Hıristiyan kulübü olarak görünmek istemiyorsa bize bir tarih vermek zorundadır. Dublin'de gerçekleşen toplantılarda Hıristiyan, Müslüman ve Yahudi temsilciler vardı. Evet, AB içinde, örneğin İngiltere'de, Almanya'da, İsveç'te ya da Hollanda'da yaşayan Müslümanlar var. Bu insanları bir araya getirmek AB'nin siyasi değerlere sahip olduğunu göstermek için yeterli değildir. Burada bir başka devletin bulunması gerekir. İnanıyorum ki bunu sağlamazlarsa bu Avrupa'nın sonunu getirecektir.'' Erdoğan, AB'nin Müslümanlarla ilişkisi olmadığını savunanların varlığına ilişkin bir soruyu yanıtlarken, şöyle dedi 
     ''Şunu bilmeliler ki eğer mutluluk ve refahı amaçlayan bir birlik oluşturmak istiyorsanız bu birlik içinde farklı dinden insanların bir arada bulunmasına ihtiyacınız vardır. Bu cesaret ve kendi dininize inancınızı gerektirir. Eğer kendi dininize güveniniz yoksa diğer dinlerden korku duyabilirsiniz. Biz aynı gezegeni paylaşıyoruz ve biz daha fazla haçlı savaşı ya da medeniyetler çatışması istemiyoruz. Bu AB için önemli bir fırsattır ve yararlanmalıdırlar.'' ''Olaylara olumlu tarafından bakmak gerekiyor. Olumsuz konuları tarihçilere bırakmalı ve dünyayı daha yaşanır bir yer haline getirmek için ne yapmamız gerektiğini düşünmeliyiz'' diyen Başbakan Recep Tayyip Erdoğan, şunları vurguladı 
     ''İslam medeniyetinin Batı'nın modernleşmesine önemli katkıları olmuştur. Bunun nasıl devam edeceğini bulmalıyız. Roketlerin insanları öldürmesi yerine barış, düzen ve yeni değerlerin paylaşılmasını yaşayabiliriz. Sempozyumlarda, konferanslarda, kitaplarda barışın küreselleşmesi konusunda konuşuyoruz ama uygulamaya gelince aynı kararlılığı göremiyoruz. AB bunu başarabilir. Aralık 2004 tarihi bunun test edilmesi açısından önemlidir.'' 
     
     ERDOĞAN ''AB TARİH VERMEZSE BAKIŞ DEĞİŞİR'' 

     Başbakan Recep Tayyip Erdoğan, AB'nin Türkiye'ye yıl sonunda tarih vermemesi halinde Türk halkının ve İslam dünyasının bakışının değişeceği mesajını verdi. 
     ABD'nin saygın gazetelerinden ''The Wall Street Journal''in Avrupa baskısına özel demeç veren Başbakan Erdoğan, Türkiye, AB, ABD, İsrail, Irak ve Afganistan'la ilgili değerlendirmelerde bulundu. 
     Erdoğan, yıl sonunda AB'nin Türkiye'ye tam üyelik müzakerelerini başlatma tarihi vermemesi halinde Türk halkının Batı'ya yönelik bakışının değişeceğini ifade ederek, ''O zaman Batı'nın aynı inanca sahip olmayan halklarla uyum içinde yaşamaya hazır olmadığını söyleyeceklerdir'' dedi. 
     Batı Avrupa'da 3,5 milyon Türk'ün yaşadığını hatırlatan Erdoğan, AB'nin vereceği olumsuz bir yanıtın sadece Türkler tarafından değil, dünyadaki 1,2 milyar Müslüman tarafından da olumsuz algılanacağını ifade etti. Başbakan, ''Eğer Türkiye müzakerelere başlarsa, o zaman 1,2 milyar Müslüman üzerinde bunun olumlu etkisi olacaktır. O zaman medeniyetler çatışmasının gerçek olmadığını, uyumun mümkün olduğunu göreceklerdir. Bu durum barışa önemli katkıda bulunacaktır. Totaliter ve otoriter rejimler kendilerini gözden geçirmek zorunda hissedecek ve yaptıkları hakkında bir kez daha düşünmek zorunda kalacaklardır. Bu AB'nin kaçırmaması gereken bir fırsattır. Bu yüzden 2004 tarihi çok önemlidir'' dedi. 
     
     IRAK 

     Başbakan Erdoğan bir soru üzerine, Irak konusunda özetle şu değerlendirmeyi yaptı 
     ''Irak'ta otoriter bir rejim vardı. Kitle imha silahlarına sahip olduğu yönünde kuşkular bulunuyordu. Bir adım atıldı ama silahlar bulunamadı. Kısa süren savaş sonrası beklendiği gibi gelişmedi. Her gün durum kötüleşti ve olumsuz yönde ilerliyor. Özellikle Ebu Garib hapishanesinden gelen işkence fotoğrafları, dini nedenlerle değil, insani olarak kızgınlık yarattı. Bu olmamalıydı. Savaş sonrası dönemde çok hata yapıldı. Örneğin Geçici Hükümet Konseyi Irak halkını temsil etmiyor. İlk başta dünyaya Irak'ın toprak bütünlüğünün korunacağı ve hiçbir etnik grubun bir diğeri üzerinde egemenlik iddia edemeyeceği, Irak'ın bütün doğal kaynaklarının bütün Irak halkına ait olduğu, anayasanın hızlı şekilde hazırlanacağı, hem yerel hem ülke çapında seçimlerin gerçekleşeceği söylendi. Ama bunlar yerine getirilmedi. 
     Ayrıca bazı gelişmeler daha fazla ayrımcılık yarattı. Örneğin geçici hükümet yeni Irak'ın dilinin Kürtçe ve Arapça olacağını söyledi. Oysa oradaki bütün diller bu ikisi değil. Orada Türkmenler ve ayrımcılığa uğrayan başka diller de var. Haziran'da iktidar devredildikten sonra orada ne olacağını gerçekten çok merak ediyorum. İşkenceden sorumlu olanların kesinlikle hızlı şekilde cezalandırılmaları gerekir. Irak halkının temsil edildiği bir yönetim gerekir, aksi halde olumsuz gelişmeler devam edecektir.'' ABD yönetiminin hangi konularda hata yaptığının sorulması üzerine Başbakan Erdoğan, şöyle konuştu 
     ''Türkiye gibi komşu ülkelerle daha yakın işbirliğini denemeliydiler. Bunu yapsalardı bölgede istikrar ve barışın sağlanması daha kolay olurdu, çünkü komşu ülkeler terörist organizasyonların Irak'a sızmasını engelleyebilirdi. Komşu ülkelerden güçler de yer alsaydı Irak halkı koalisyon güçlerine bu kadar karşı olmazdı. Ayrıca hatırlamamız gerekir ki, BM ne Irak'ın idari olarak yeniden yapılandırılmasına, ne de siyasi sürece baştan dahil oldu. Sadece hastane yapımı, besin, su, ilaç temini, eğitim hizmetleri gibi insani konularla ilgilendi.'' Erdoğan, ABD Başkanı George Bush'un 30 Haziran sonrasında durumu değiştirmek için ne yapabileceğine ilişkin bir soru üzerine, BM'nin sürece daha fazla katılması gerektiğini vurguladı ve ''Kültürel uyumsuzluğun giderilmesi gerekir. Daha önemlisi Geçici Konsey'in gerçek Irak halkını temsil etmesi gerekir. Yeni anayasa bu düşünceler ışığında hazırlanmalıdır'' diye konuştu. 
     Başbakan Erdoğan, Türkiye'nin Irak'a asker gönderip göndermeyeceğinin sorulması üzerine, ''Şu anda böyle bir konu gündemimizde değil. Yeniden gözden geçirmemiz gerekirse değişebilir. Durum değişmedikçe asker göndermek gündemimizde değildir'' dedi. 
     Erdoğan, BM ve NATO çerçevesinde Türkiye'nin Irak'a asker göndermeyi düşünüp düşünmeyeceği sorusuna, özetle şu yanıtı verdi 
     ''Türkiye, NATO'nun bir üyesidir. Eğer NATO'dan bu yönde bir talep gelirse değerlendirmeye almayacağımızı söyleyemem. Alırız. Böyle bir talep gelirse Türkiye'nin, bütün kurum ve kuruluşları ve bireyleri ile bu konuyu değerlendirmesi gerekir. Kararımızı ondan sonra veririz.'' 
     
     AFGANİSTAN 

     Erdoğan, Türkiye'nin Afganistan'da, NATO çerçevesinde çok önemli işler yaptığını, NATO yönetimindeki Uluslararası Güvenlik Destek Gücü'ne ISAF katkı yapan ilk ülkelerden biri olduğunu hatırlatarak, ''Şubat-Ağustos 2005 tarihleri arasında oradaki birliklerin yönetimini tekrar üstlenmeyi gözden geçiriyoruz. Üç helikopterimizi Afganistan'a gönderme aşamasındayız. Orada şu anda 155 askerimiz görev yapıyor. Bunlar Türkiye'nin NATO'ya bağlılığının göstergeleridir'' dedi. 
     Erdoğan, İsrail ile Filistin arasındaki anlaşmazlığın çözümü konusunda bir soruyu yanıtlarken de, Türkiye'nin Ortadoğu sürecine olumlu katkıda bulunabilecek en güçlü bölge ülkesi olduğunu belirterek, şunları söyledi 
     ''Şaron umutlarımızı harcadı, bölgeye barış getirmeyerek bize yardımcı olmadı. İsrail askerleri tarafından sivillerin öldürüldüğü bilgisi daha yeni ulaştı. Dünyanın pek çok yerinde insanlar aralarındaki duvarları kaldırıyor. Bazı yerlerinde insanlar yüzyıllardır yaşadıkları toprakları terk etmeye zorlanıyor.'' ''Şimdiki Şaron yönetimi, bireyleri öldürmek için hükümet kararı alıyor ve buna devam edeceklerini ilan ettiler'' diyen Erdoğan, bu tavrın değişmesi gerektiğini, aksi halde Ortadoğu'ya barışın gelmeyeceğini belirtti. 
     
</TEXT>
</DOC>
