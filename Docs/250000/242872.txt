<DOC>
<DOCNO> 242872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/yasam/yas03.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakama 'aşk notu' soruşturması 
</HEADLINE>
<TEXT>


Finike Kaymakamı Ahmet Önal'ın, öğretim görevlisi S.N.'nin masasına "Çok güzelsiniz. Sizinle görüşelim" diye not bıraktığı iddia ediliyor 

ANTALYA DHA 

Antalya'nın Finike İlçesi Kaymakamı Ahmet Önal hakkında, Akdeniz Üniversitesi öğretim görevlilerinden S.N.'ye kartvizitini verip masasına da, "Siz çok güzelsiniz. Hoşuma gittiniz. Sizinle görüşelim" diye not bıraktığı iddiasıyla soruşturma açıldı. Önal, bunun sahilde yaptırdığı yıkımlardan etkilenen kişilerce çıkarıldığını söyledi. 

Müfettişler kusurlu buldu 
İddialara göre, Kaymakam Önal, beraberindeki bir heyet ile aralık ayında Akdeniz Üniversitesi Sporcu Sağlığı Merkezi'ni denetlemeye gitti. S.N. ile burada tanışan Önal, bir de kartvizitini verdi. Önal, heyetten ayrılıp tekrar geriye dönerek S.N.'nin masasına, "Siz çok güzelsiniz. Hoşuma gittiniz. Sizinle görüşelim" yazan notu bıraktı. Denetlemenin ardından notu fark eden S.N., hemen Cumhuriyet Savcılığı'na suç duyurusunda bulundu. Soruşturma, Kaymakam Önal ve N.'nin evli olmaları da göz önüne alınarak gizli yürütüldü. İçişleri Bakanlığı müfettişlerinin Finike'de yaptığı soruşturmada Önal kusurlu bulunarak, "Disiplin Cezası" ile cezalandırılması istendi. 


</TEXT>
</DOC>
