<DOC>
<DOCNO> 231637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun65.html </URL>
<DATE> 2004/04/15/ </DATE>
<TIME> 23.07 </TIME>
<AUTHOR>  </AUTHOR>
<HEADLINE>
Şaron'un Gazze şeridinden çekilme planı 
</HEADLINE>
<TEXT>

     İsrail Başbakanı Ariel Şaron'un Gazze Şeridi'nden çekilme planı uygulandığı takdirde, Filistinliler arasında kalan ve İsrail ordusu tarafından korunan binlerce Yahudi yerleşimcinin bölgedeki varlığı son bulacak. 
     ABD Başkanı George Bush, dün akşam yaptığı açıklamada, Şaron'un Gazze Şeridi'ndeki bütün ve Batı Şeria'daki bazı yerleşim biriminden çekilme karşılığında, Batı Şeria'daki bazı yerleşim birimlerinin daimi olarak kalmasını öngören planına destek vermişti. 
     Şaron, Gazze Şeridi'nin 1967'nin Haziran ayında işgal edilmesinden yaklaşık 40 yıl sonra, Filistin topraklarındaki İsrail varlığının bu ülke için ağır yük olduğu sonucuna vardı. 
     Gazze Şeridi'nde, 1,3 milyon Filistinliye karşılık arasında sadece 7500 Yahudi yerleşimci yaşıyor, ancak İsrail 362 kilometrekarelik bu bölgenin yüzde 15'inden fazlasını elinde bulunduruyor. 
     Teröre karşı güvenlik gerekçesiyle Yahudi ve Filistin topluluğunu birbirlerinden tamamen ''ayırmayı'' amaçlayan plan, işgal altındaki Batı Şeria'dan değil, uzaktaki yerleşim birimlerinden çekilmeyi öngörüyor. 
     Plan, İsrail'in elinde tutmak istediği Batı Şeria'daki yerleşim birimlerinin ve güvenlik bölgelerinin güçlendirilmesini sağlayacak. 
     Şaron, iki ay önce Gazze Şeridi'ndeki 21 yerleşkenin 17'sinin tahliye edileceğini söylemişti. İsrailli yetkililere göre, Gazze Şeridi'nden çekilme 2005 yılında tamamlanabilecek ve 21 yerleşke ve 7500 yerleşimci tahliye edilebilecek. Yerleşimciler, isterlerse tazminat alacak, isterlerse bazıları Gazze Şeridi yakınlarındaki İsrail köylerine yerleşecek. 
     İsrail ordusu, Gazze Şeridi ve Mısır arasındaki bölgede kalarak Mısır sınırındaki denetimi kaybetmek istemeyeceğinden tam bir çekilme olmayacak. İsrail çekildikten sonra, bu bölgeden saldırı düzenlenmesi halinde Gazze'ye saldırma hakkını da saklı tutuyor. 
     Planın uygulanması, 200 bin üyesi 2 Mayıs'ta referanduma çağrılan iktidardaki Likud Partisi'nin yeşil ışık yakmasına bağlı. 
     Yapılan kamuoyu yoklamalarına göre, İsraillilerin büyük bir kısmı planı onaylıyor. 
     
</TEXT>
</DOC>
