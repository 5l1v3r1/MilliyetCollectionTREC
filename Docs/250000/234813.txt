<DOC>
<DOCNO> 234813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun13.html </URL>
<DATE> 2004/04/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kıbrıs referandumları Japon basınında... 
</HEADLINE>
<TEXT>

     Kıbrıs'ta yapılan referandumun sonuçlarını değerlendiren Japon basını, ''KKTC'nin Tayvan gibi ekonomik gelişme gösterebileceği'' ve ''Türkiye'nin AB üyeliği için avantaj elde ettiği'' şeklinde yorumlarda bulundu. 
     Japonya'nın en yüksek tirajlı gazetesi Yomiuri Şimbun, Kıbrıs'ın yeniden birleşmesi için yapılan referandumun Rum kesimindeki sonucunun, BM planına destek veren Türkiye'yi hayal kırıklığına uğrattığını yazdı. Gazete, Türkiye'nin, Türk kesiminden ''evet'' çıkması ve Kıbrıs'ta barışa katkı yönünde saf ettiği çabalardan dolayı AB üyeliği için olumlu puan aldığını düşündüğünü kaydetti. 
     Gazetenin Atina mahreçli başka bir haberinde ise yapılan referandumun, 1974 yılında Türkiye'nin Kıbrıs'ın kuzeyine asker çıkarmasından bu yana adanın 30 yıldır devam eden bölünmüşlüğüne çözüm getirecek tarihi bir fırsat olduğu kaydedildi. 
     Kıbrıs'ın yeniden birleşme konusunun, Türkiye'nin AB'ye üyelik müzakereleri için tarih belirlenme safhasında bir kez daha gündeme gelebileceğini, ancak yeniden birleşme ihtimalinin ''biraz uzak gibi göründüğünü'' kaydeden gazete, ''BM planı çerçevesinde iki kesim arasında sürdürülen müzakerelerin geçen ay sonunda kesilmesi üzerine, BM'nin boşlukları doldurarak iki tarafa sunduğu referandum konusunda, aceleci davranan dış müdahalecilerin yanlış hesap yaptıkları inkar edilemez'' görüşünü savundu. 
     
     ''KKTC'YE TAYVAN MODELİ'' 

     Asahi Şimbun'un haberinde ise Güney Kıbrıs'ın reddiyle ortadan kalkan BM planının yeniden gündeme gelmesinin zayıf bir olasılık olduğu belirtilerek, ''Böylece, 30 yıldır süren bölünmüşlük durumu hemen hemen sabitleşmiş görünüyor'' denildi. 
     Türk kesiminin ise bundan sonra uluslararası toplumdan tanınma talebinde bulunmasının beklendiği ifade edilen haberde, ''Kuzey Kıbrıs'ın hamisi durumundaki Türkiye bu sonuçla AB'ye üyelik girişimleri için koz elde etmiş oldu'' görüşü dile getirildi. 
     Asahi Şimbun, ABD'nin Ortadoğu ve Kuzey Afrika'ya yakın Kıbrıs'ta istikrarı önemli gördüğü için birleşmeye destek verdiğini, Güney kesiminden ''hayır'' sonucunun çıkması üzerine ABD yönetiminden ''Hayal kırıklığına uğradık'' açıklamasının geldiğini kaydetti. 
     Avrupa Komisyonu'nun da KKTC'de çıkan olumlu sonuçtan ''memnuniyet duyduğu'' açıklaması yaptığını belirten gazete, ''Bu açıklamayla bugüne kadar ki uygulamaların gözden geçirileceği umuluyor'' ifadesine yer verdi. 
     Gazetede, KKTC'nin tamamen Türkiye'ye bağımlı durumda olduğu ifade edilerek, ''Devlet olarak tanınmasının belirli bir zaman alacağı, diğer ülkelerle ekonomik ilişkilerini güçlendirerek, Tayvan gibi ekonomik gelişme gösterme ihtimali olduğu şeklinde görüşler de öne sürülüyor'' denildi. 
     
     ''TÜRKİYE'NİN AB ÜYELİĞİ İÇİN AVANTAJ'' 

     Mainiçi Şimbun'daki haberde ise Kuzey Kıbrıs'ın BM planına ''Evet'' demesinin ardında, uluslararası izolasyondan kurtulma arzusu ve AB üyesi olmak isteyen Türkiye'nin güçlü desteği bulunduğu belirtildi. 
     Güney kesiminin planı reddetmesiyle, yeniden birleşme yolu kapandığı kaydedilen haberde, ''Fakat BM ve AB'ye karşı gösterdiği uzlaşmacı tutumuyla Kuzey kesimi, uluslararası toplumun bir üyesi olma yolunda oldukça büyük bir adım attı'' denildi. 
     KKTC'nin tutumunun AB'ye üyelik için ''sabırsızlanan'' Türkiye açısından adeta ''ölüm-kalım savaşı'' olduğu belirtilen haberde, ''AB tarafından üyelik şartı olarak öne sürülen yeniden birleşme konusunda işbirliğini yerine getiren Türkiye, Kuzey Kıbrıs Cumhurbaşkanı Rauf Denktaş'ın plana karşı çıkmasına rağmen, Kuzey Kıbrıs halkına 'evet' demesi yönünde çağrıda bulundu'' denildi. 
     Türkiye ile üyelik müzakerelerinin başlama tarihinin Aralık ayında belirlenip belirlenmeyeceğinin henüz belli olmadığını kaydeden gazete, ''Kuzey Kıbrıs'ta çoğunluğun 'evet' demesinin, Türkiye için avantaj sağlayacağı kesin'' ifadesini kullandı. 
     
</TEXT>
</DOC>
