<DOC>
<DOCNO> 236840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun22.html </URL>
<DATE> 2004/05/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş Talat'ın ABD ziyareti KKTC'nin varlığını ispatlar 
</HEADLINE>
<TEXT>

     Züleyha KARAMAN bildiriyor 
KKTC Cumhurbaşkanı Rauf Denktaş, Başbakan Mehmet Ali Talat'ın ABD ziyaretinin, Talat'ın ''liderliğini birazcık parlatmak için yapıldığını'' ifade ederek, ''Maksat ne olursa olsun, KKTC'nin Başbakanı olarak bu ziyaretleri yapması, Kuzey Kıbrıs Türk Cumhuriyeti'nin varlığını ispatlar, kim ne derse desin'' dedi. 
     Cumhurbaşkanı Denktaş, bir heyeti kabulü sırasında, bir gazetecinin, Başbakan Talat'ın bugün başlayan ABD gezisine ilişkin görüşlerini sorması üzerine, şunları söyledi 
     ''Hükümet başkanımız olarak bu tür ziyaretlere davet edilmesi, maksat ne olursa olsun, güzel bir şeydir, devletimizin varlığını ispat eder. Ümit ederim ki yararlı olacaktır.'' Başka bir soru üzerine, Başbakan Talat ile ziyaretten önce bir görüşmesinin olmadığını belirten Denktaş, şöyle devam etti 
     ''Türkiye'den geldikten sonra sadece Dışişleri Bakanı ve Başbakan Yardımcısı Serdar Denktaş Serdar'la görüşebildim, Türkiye'deki temasları hakkında bilgi aldım. Kendisiyle görüşmedim. Bugün de giderayak görüşemedik. Görüşmemiz lazımdı, o başka mesele, görüşemedik.'' Cumhurbaşkanı Denktaş, ''Ziyaretten beklentilerinin ne olduğuna'' ilşkin bir soruya karşılık da şunları söyledi 
     ''Zannedersen davet, bir nevi Sayın Talat'ın şahsiyatini yüceltmek için yapılmıştır, liderliğini birazcık parlatmak için yapılmıştır. Maksat ne olursa olsun KKTC'nin Başbakanı olarak bu ziyaretleri yapması KKTC'nin varlığını ispatlar, kim ne derse desin. Zaten referandum, iki ayrı referandum, sonuç ne olursa olsun o da KKTC'nin, halkın varlığını ve cumhuriyetin varlığını ispatlayan bir olaydır. Bundan gerilemek olmamalıdır. 'Evet' diyenler, tabiatıyla herkes çeşitli nedenlerle 'evet' demişlerdir, göreceklerdir ki esas olan devletin varlığıdır, devletin idamesidir. Ancak o şartlarda biz Rumlarla bir ortaklık yapabileceğiz. Bundan vazgeçersek ortaklık değil azınlık oluruz. Onun için çok dikkatli olmamız gerekir.'' 
     
     PEYNİR GİBİ RENDELENMEK 

     Cumhurbaşkanı Denktaş, ''Bir İngiliz hukukçunun, kendilerine yazdığı bir yazıda, 'en tehlikeli bir safhaya girmiş bulunuyorsunuz, kendinize sahip çıkın' diye tavsiyede bulunduğunu'' belirterek, ''Bir BM yetkilisi bize, 'bu safhada Rumlarla müzakereye girmek peynir gibi rendelenip erimeye neden olur, dikkatli olunuz' demiştir. Hakikaten dikkatli olmamız lazım'' dedi. 
     ''İki ayrı referandumda varlığını ispat etmiş olan iki ayrı halk olduğunun'' altını çizen Denktaş, şöyle devam etti 
     ''Biri diğerini temsil edemez, biri diğerine tahakküm edemez, ikisi de eşittir, biri diğerinin azınlığı değildir. Bütün bu ilkeler artık kayda geçmiştir, referandumla da vurgulanmıştır. Onun için Rum tarafı bize 'azınlık' diye, 'işgal altında yaşayan bilmem ne' diye bakma hakkına sahip olmadığını inşallah anlar ve daha iyi bir durum hasıl olur.'' Cumhurbaşkanı Denktaş, ABD askerlerinin Iraklı esirlere yaptığı muameleye ilişkin bir soru üzerine de, ''İnsanlık dışı her davranış, hele hele esirlere davranış, müdafaası olamayan insanlara eline düştü diye bu şekilde davranış tabiatıyla insanlığa sığmaz. Zaten Amerikan çevereleri de bunun derhal araştırılmasını istemişlerdir. Ama bu ilk değildir herhalde, son olmasını dileriz'' dedi. 
     
</TEXT>
</DOC>
