<DOC>
<DOCNO> 216419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yasam/yas08.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem 5 yıldızlı hem 'alkolsüz' 
</HEADLINE>
<TEXT>

      
   Başkent Ankara'nın göbeğinde, alkolün yasak olduğu 5 yıldızlı Aktif Metropolitan Oteli açıldı. Tempo dergisinin son sayısındaki habere göre, roof ve giriş katında barı bulunan, restoranında şarap bardaklarının masaları süslediği otelde içki satışı yasak. Balgat'taki otelin Hilton ve Sheraton ayarındaki tasarımı, iç dekorasyonu ve teknolojisiyle ziyaretçileri hayran bırakacak biçimde düşünülmüş. 
   Habere göre, 13 milyon dolara yaklaşık 17 trilyon Türk Lirası mal olan otelin sahibi Ankara Büyükşehir Belediyesi Halk Ekmeği dağıtımını da yapan Aktif A.Ş. isimli şirket ve şirketin iki ortağı Mehmet Camızcı ile Mehmet Nükte olarak görünüyor. 
   Dışarıdan bakıldığında 'A' harfi gibi görünen otelin hiçbir ünitesinde alkollü içki bulundurulmuyor. Otelin, Ankara'yı 360 derecelik açıyla görebilen roof katındaki Kehri Bar'da da, sadece alkolsüz içecekler bulunuyor. 
   
   
</TEXT>
</DOC>
