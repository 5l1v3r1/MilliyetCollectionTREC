<DOC>
<DOCNO> 246196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun31.html </URL>
<DATE> 2004/06/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AB Komisyonu'ndan Hollanda için suç duyurusu 
</HEADLINE>
<TEXT>

     AB Komisyonu, Avrupa Parlamentosu seçimlerinin sonuçlarını erken açıklayacağını bildiren Hollanda hakkında, Avrupa Adalet Divanı'nda soruşturma açtıracağını bildirdi. 
     Avrupa Parlamentosu seçimleri, 25 AB üyesi ülkede 10-13 Haziran'da yapılacak. Seçim sonuçlarının, 13 Haziran akşamı Brüksel saatiyle 22.00'den itibaren açıklanması öngörülüyor. 
     Seçimlerin 10 Haziran'da yapılacağı Hollanda, sonuçları aynı gün akşam üzeri kamuoyuna duyuracağını bildirdi. Hollanda, seçim sonuçlarını pazar akşamını beklemeden açıklayacak tek ülke olacak. 
     AB Komisyonu sözcülerinden Jean-Charles Ellermann-Kingombe, Avrupa Adalet Divanı'na başvurarak, Hollanda'nın bu tavrının adli açıdan değerlendirilmesini isteyeceklerini ve bu tavrın yasallığını sorgulayacaklarını bildirdi. 
     AB Komisyonu, Avrupa Parlamentosu seçim sonuçlarının, AB ülkelerinde son sandık kapanana ve oy verme işlemleri tüm üye ülkelerde tamamen sona erene kadar açıklanamayacağını savunuyor, oy verme işlemlerinin pazar akşamı saat 22.00'de tüm AB'de biteceğini belirtiyor. 
     Hollanda, komisyonla bu konuda mutabık olmadığını ve seçim sonuçlarını hemen açıklayacağını dün bildirmişti. 
     
</TEXT>
</DOC>
