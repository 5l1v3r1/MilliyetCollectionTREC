<DOC>
<DOCNO> 204925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun21.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da yağma Bazı ekipler bölgeden ayrılıyor.. 
</HEADLINE>
<TEXT>

     İran'da depremin ardından yağmalama olayları başladı. Deprem kentlerinde güvenlik önlemleri yetersiz kalıyor. Bölgedeki güvenlik zaafiyeti ve yardım ekiplerine yapılan tacizler nedeniyle, Almanya ve İsviçre İran'dan ayrılma kararı aldı. Türk sağlık ekibi, İran'ın Bem kentindeki yaralılara ilkyardım faaliyetine başlarken, arama-kurtarma ekipleri de çalışmalarını aralıksız sürdürüyor. 
     Birleşmiş Milletler öncülüğünde, yabancı ülkelerden gelen arama kurtarma ekiplerinin yaptığı toplantı sonrasında kentin Arge Kadim Mahallesi ve civarının sorumluluğunu alan Türk ekibi, şu ana kadar 2 cesede ulaştı. Cesetler İran Kızılayı'nca teslim alındı. 
     Bölgede 4 grup halinde arama-kurtarma çalışmalarını yoğunlaştıran Türk ekibi, köpeklerle de enkaz altında canlı arıyor. 
     Sağlık Bakanlığı ve diğer gönüllü kuruluşların oluşturduğu sağlık ekibi de acil sağlık hizmeti vermeye başladı. 
     Ankara 112 Acil Servisi'nden Doktor Hakan Dural, verdikleri hizmet hakkında bilgi aktarırken, sadece hafif yaralı hastalara ve enkaz altından kurtarılanlara müdahale ettiklerini söyledi. Dural, yaralılara pansuman yapıp tetanos iğnesi vurduklarını kaydetti. 
     Kırığı bulunan hastaları hastaneye gönderdiklerini söyleyen Dural, bölgede şu an salgın hastalıkla ilgili belirtiye rastlamadıklarını bildirdi. Gece ve gündüz meydana gelen hava sıcaklığındaki büyük değişime halkın alışık olduğunu belirten Dural, gribal bir enfeksiyonla da karşılaşmadıklarını kaydetti. 
     
     SEYYAR AMELİYATHANE KURULACAK 

     Burada tedavi gören İranlı depremzede Necip Zaboli de, sabaha karşı büyük bir sarsıntı yaşadıklarını ve ailesinin büyük kısmını kaybettiğini belirterek, Türk sağlık personeline ilgilerinden dolayı teşekkür etti. 
     Türk sağlık ekibi ayrıca, bölgede bir seyyar bir ameliyathane kurma çalışmalarına başladı. 
     Bölgede artçı sarsıntılar da devam ediyor. TSİ 12.30 sıralarında, 2 artçı sarsıntı hissedildi. 
     Öte yandan, İngiliz arama ekibinin, enkaz altında kimliği belirlenemeyen 3 turist cesedine ulaştığı bildirildi. 
     Bu arada, bölgedeki güvenlik zaafiyeti ve yardım ekiplerine yapılan tacizler nedeniyle, Almanya ve İsviçre İran'dan ayrılma kararı aldı. 
     Türk ekibi de Bölge Genel Valisi ile irtibata geçerek güvenlik önlemi alınması yönünde talepte bulundu. 

     
</TEXT>
</DOC>
