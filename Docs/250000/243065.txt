<DOC>
<DOCNO> 243065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur32.html </URL>
<DATE> 2004/05/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Captagon imalathanesine baskın 
</HEADLINE>
<TEXT>

     Kilis'te düzenlenen operasyonda, Captagon imalathanesi ortaya çıkarıldı. Olayla ilgili 5 kişi gözaltına alındı. 
     Alınan bilgiye göre, Kilis Emniyet Müdürlüğü Kaçakçılık ve Organize Suçlar Şube Müdürlüğü ile İstanbul Emniyet Müdürlüğü Narkotik Büro görevlileri tarafından düzenlenen operasyonda, kent merkezinde kurulan ve özellikle Ortadoğu ülkelerine pazarlanan uyarıcı nitelikli Captagon imalathanesine baskın düzenlendi. 
     Operasyonda, kalıplar içinde 25 bin adet Captagon hammaddesi, hap kalıpları, imalatta kullanılan araç ve gereçler, 341 adet Captagon hap ele geçirildi. 
     Olayla ilgili olarak, S.E, M.B, M.C.B, N.M.D ve M.T. gözaltına alındı. Yetkililer, olay yerinde bulunan 34 TJ 3792 plakalı otomobile de el konulduğunu bildirdi. 
     Kilis Emniyet Müdürü Atalay Sönmez, uyuşturucu ticaretinin tehlikeli boyutlara ulaştığını belirterek, ''Bunlar, insanlık düşmanı. Öncelikli hedefleri de geleceğimizin teminatı olan gençlerimizdir' dedi. 
     Sönmez, uyuşturucu kaçakçılığıyla mücadelede kararlı olduklarını, Kilis'te son bir haftada ikinci uyuşturucu operasyonunu gerçekleştirdiklerini kaydetti. 
     
</TEXT>
</DOC>
