<DOC>
<DOCNO> 216417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yasam/yas04.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağış değil trafik uyarısı 
</HEADLINE>
<TEXT>

   İstanbul Valiliği, vatandaşları hafta sonu etkili yağış olmamasına rağmen trafiğe karşı uyardı 
      İSTANBUL Milliyet 
   
   İstanbul Valiliği'nce, hafta sonu etkili yağış beklenmemesine karşın olası trafik yoğunluğuna karşı vatandaşların dikkatli olmaları istendi. 
   Afet Yönetim Merkezi'nden dün yapılan yazılı açıklamada, Meteoroloji Bölge Müdürlüğü'nden alınan hava tahmin raporlarına göre, havanın bugün parçalı çok bulutlu, öğle saatlerinden sonra yağmurlu, akşam saatlerinden itibaren karla karışık yağmurlu ve kar yağışlı geçeceği, sıcaklığın ise en yüksek 10, en düşük 1 derece olacağı bildirildi. Açıklamada, yarın ise havanın çok bulutlu ve sabah aralıklı hafif kar yağışlı geçeceği, sıcaklığın da en yüksek 2, en düşük eksi 3 derece olacağı belirtildi. 
   Pazar günü de, havanın parçalı bulutlu, sabah saatlerinde sisli geçeceği, sıcaklığın ise en yüksek 6, en düşük eksi 3 derece olacağı kaydedilen açıklamada, hafta sonunda sabah saatlerinde hafif don ve buzlanma beklendiği bildirildi. 
   
   Sıcaklık artacak 
   Pazartesiden itibaren de hava sıcaklıklarının mevsim normallerinin üzerinde seyredeceğinin tahmin edildiği belirtilen açıklamada, şöyle denildi 
   "Yağışların etkili olmayacağı belirtilmekle beraber, yağış ile birlikte kent içi ulaşımda bazı yollarda trafik yoğunlaşmasının olabileceği dikkate alınarak, trafik yoğunluğunun yaşanabileceği yollarda trafik kontrol ekipleri sayıca artırıldı. Vatandaşlarımızın da, alternatif yol güzerg hlarını kullanmaları, trafik seyrinde dikkatli olmaları, kurallara riayet etmeleri kendi can ve mal emniyetleri açısından faydalı görülmektedir." 
   
   
</TEXT>
</DOC>
