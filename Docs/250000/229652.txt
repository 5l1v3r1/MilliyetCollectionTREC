<DOC>
<DOCNO> 229652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy06.html </URL>
<DATE> 2004/04/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çiçek Türkiye ve Kıbrıs Türkleri zor durumda kalır mı diye bakmak lazım 
</HEADLINE>
<TEXT>

     Adalet Bakanı Cemil Çiçek, Türkiye'nin ve Hükümet'in Kıbrıs sorununun çözülmesi için elinden geleni yaptığı belirterek, ''Zor durumda kalma sözkonusu olacaksa, Türkiye ve Kıbrıs Türkleri zor durumda kalır mı diye bakmak lazım. Zor durumda olan bugünkü Hükümet olmaz'' dedi. 
     Çiçek, TBMM'de gazetecilerin Kıbrıs ile ilgili sorularını yanıtladı. Kıbrıs konusunda Avrupa'dan gelen açıklamaların Hükümet'i zor durumda bırakıp bırakmayacağı sorusuna karşılık Çiçek, Kıbrıs konusunda kararı Türk ve Rum halkının vereceğini belirtti. 
     ''Biz de çıkan sonuca razı oluruz'' diyen Çiçek, şartları iyi değerlendirmek gerektiğini kaydederek, ''Türkiye bu değerlendirmeyi yapacaksa, 14 Aralık'ta KKTC'de yapılan seçimlere herkesin iyi bakması lazım. Bir de 1 Mayıs'tan sonra olabileceklere herkesin iyi bakması gerekir. Kararını ona göre verecekler. Kararı biz vermeyeceğiz'' görüşünü ifade etti. 
     Sorunun çözülmesi, KKTC'deki soydaşların hak ve menfaatlerini teminat altına almak, adil ve kalıcı barışın tesisi açısından Türkiye ve Hükümet olarak ellerinden gelenin azamisini yaptıklarını anlatan Çiçek, bunu herkesin iyi anlaması gerektiğini vurguladı. 
     Türkiye'nin yapabileceği ne varsa bütün imkanlarını ortaya koyarak, bunu gerçekleştirmeye gayret ettiğini kaydeden Çiçek, şunları söyledi 
     ''Bugünkü şartlar altında elde edilmiş en iyi şartlar olduğunu düşünüyorum. Dün, daha evvelsi gün, daha evvelki yıllar bunun çok güzel fırsatları vardı. Bunun hesabını vermesi gereken bugünkü Hükümet değil, başkalarıdır. O zaman bu fırsatlar niye kaçırıldı, Kıbrıs konusu bugünkü duruma geldi, getirildi Zor durumda olan bugünkü Hükümet olmaz. Bugünkü Hükümet sorunun çözümünü istiyor. İmkanları içerisinde neleri yaptığımızı herkes biliyor. Bir zor durumda kalma sözkonusu olacaksa Türkiye ve Kıbrıs Türkleri zor durumda kalır mı diye bakmak lazım. Hükümet olarak değil...'' Çiçek, Kıbrıs Rum Kesimi lideri Papadopulos'un açıklamalarının nasıl değerlendirdiği sorusuna, ''Onu ben değil, başkaları değerlendirsin'' karşılığını verdi. 
     
     ''İÇ POLİTİKAYA DÖNÜK AÇIKLAMALAR'' 
     Adalet Bakanı Çiçek, Fransa'da iktidar partisinin, Türkiye'nin AB üyeleğiyle ilgili açıklamalarının hatırlatılarak nasıl değerlendirdiği sorusuna, ''bunu, iç politikaya dönük bir beyan olarak değerlendiriyorum'' dedi. 
     2004 yılı içerisinde Avrupa Parlamentosu seçimlerinin yapılacağını hatırlatan Çiçek, Türkiye konusunun da AB üyesi ülkelerde iç politikada lehte ve aleyhte gündeme oturduğuna dikkati çekti. 
     AB üyesi ülkelerde sosyal demokratlar, yeşiller ve libarellerin büyük ölçüde Türkiye'nin AB üyeliğinden yana, muhafazakarların ise karşı tavır sergilediğine işaret eden Çiçek, ''İç politika zaruretleri ile söylenmiş bir beyan olarak değerlendirmeyi tercih ediyorum. Umuyorum, seçimlerden sonra bu kanaatleri değişecektir. Şu ana kadar İlerleme Raporu'nda Türkiye için söylenmiş sözleri, beyanları yok farzederek yapılan bir değerlendirme olarak anladım'' diye konuştu. 
     
</TEXT>
</DOC>
