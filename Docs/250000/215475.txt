<DOC>
<DOCNO> 215475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko22.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi tarlada klimalı traktör peşinde... 
</HEADLINE>
<TEXT>

     Otomobil başta olmak üzere otomotiv pazarında yenilenen modellerle birlikte yükselen konfor, çiftçiler tarafından da aranmaya başlandı. 
     New Holland markalı traktörlerin Türkiye çapında satış ve servis hizmetlerini veren Koç Holding kuruluşlarından New Holland Trakmak'ın Genel Müdürü Ateş Arsan, artık klimasız kabinli traktörün satılmadığını söyledi. 
     Traktör pazarındaki gelişmelere ilişkin soruları yanıtlayan Arsan, traktör almayı düşünen çiftçinin artık verimliliğe daha fazla önem verdiğini, traktörün özelliklerini buna göre belirlediğini kaydetti. 
     Sattıkları traktörlerin model dağılımına baktıklarında, yüksek motor gücüne doğru bir gidiş görüldüğünü ifade eden Arsan, sözlerini şöyle sürdürdü 
     ''Müşteri traktör tercihinde üretimde kendisine olumlu katkıları olacak ürünler peşinde. Kesinlikle daha seçici. Klimalı yeni modellerimizi ilk tanıttığımızda bir lüks olarak görülmüştü. Artık klimasız kabinli traktör satılmıyor, yaz şartları düşünüldüğünde traktörde klima kesinlikle bir lüks değil. 
     Klimayı ilk tarımda denediğimiz araç biçerdövendir. Biçerdöven ithalatına 1989'da başladık. 1992'den itibaren kabinli biçerdövenlerdede hiç kimse klimasız biçerdöveni kabul etmedi.'' Ateş Arsan, satışa sundukları traktör modellerinin fiyatlarının KDV dahil 25-68 milyar lira arasında değiştiğine dikkat çekerek, klimanın da maliyette 1-1.5 milyar liralık fark yarattığını kaydetti. 
     
     ŞAŞIRTAN TALEP ARTIŞI 
     Pazara ilişkin değerlendirmelerde bulunan Arsan, 1999 yılında yaklaşık 33 bin adet olarak gerçekleşen traktör satışlarının, 2002'de 8 binli rakamlara gerilediğini, bu seviyenin pazarın durması anlamına geldiğini belirtti. 
     Geçen yıl pazarda az da olsa bir canlanma yaşandığını, toplam pazarın 16 bin adedi geçtiğini dile getiren Arsan, ''Biz de 2003'de toplam 6 bin traktör satarız diyorduk, 8 bine çıktık'' dedi. 
     2003 sonu ve bu yılın Ocak ayındaki traktör siparişlerinin umduklarının üzerinde gerçekleştiğini bildiren Arsan, şunları söyledi 
     ''2003 biterken, 2004'de artışın yüzde 10-15 gibi olacağını düşündük. Bunun daha yukarı sıçrayabileceği konusunda bir beklentim yoktu. İş programı yaparken geçen yıl bizim 8 binlik satışımıza karşın9 bin 500-10 bin gibi bir satış düşünmüştük. 
     Ancak, bayilerin talebi 500 adetlerden birden bire yaklaşık bine çıktı. Ocak ayında, bin traktör satılacağını kötü geçen yıllardan sonra kolay kolay tahmin etmek de mümkün değildi. Pazarda canlanma var, bu devam ederse, 2004'de biz yaklaşık 12 bin traktör satarız, toplam pazar da 25-28 bin olur.'' Ulaşılan bu rakamları abartmamak gerektiğini dile getiren Arsan, ''Bu gerçekleşirse, ancak 1999 seviyelere ulaşılmış olacak. Bu rakamlar da traktör piyasasının olması gereken en sağlıklı adetleridir'' diye konuştu. 
     Ateş Arsan, artışın nedenleri konusunda da ''Bugün ne oluyor derseniz, benim gözlemim, çiftçinin kenardaki parasının devreye girmesi var. Birçok bayi mal stok etmek için dolarını bozuyor, çiftçi yastık altındaki parasını çıkarıyor'' dedi. 
     
</TEXT>
</DOC>
