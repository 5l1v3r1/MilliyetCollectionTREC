<DOC>
<DOCNO> 232873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo14.html </URL>
<DATE> 2004/04/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
A. Sebatspor 2 puanlık avantajımızı lig sonuna kadar korumak istiyoruz 
</HEADLINE>
<TEXT>

     Birinci Süper Futbol Ligi'nde sahasında Bursaspor'a 1-0 yenilen Akçaabat Sebatspor, ligde kalan 4 maçından en iyi sonuçla ayrılarak ligde kalmak istiyor. 
     Kulüp Başkanı Veli Sezgin, Bursaspor maçında hiç akıllarından geçmeyen bir sonuçla ayrılmanın üzüntüsünü yaşadıklarını ifade ederek, ''Rakibimiz karşısındaki 5 puanlık fark, 2'ye indi. Ancak bu 2 puanlık avantajımızı lig sonuna kadar korumak istiyoruz'' dedi. 
     Ligde rahatlamak için Bursaspor maçında önemli bir avantajı yitirdiklerini dile getiren Sezgin, ''Her şeye rağmen 2 puan öndeyiz. Daha dikkatli olup, kalan 4 maçımızdan en iyi sonuçla ayrılıp ligde kalmak istiyoruz'' diye konuştu. 
     Sezgin, hafta sonunda ligde Çaykur Rizespor ile yapacakları karşılaşmadan galibiyetle ayrılmaktan başka çareleri olmadığını kaydederek, şöyle konuştu 
     ''Artık puan kaybına tahammülümüz yok. Kaybedeceğimiz puanların telafisi olmayan bir döneme giriyoruz. Komşu kentimizin takımı ile centilmenlik çerçevesi içerisinde bir maç oynayıp, bu maçtan galibiyetle ayrılmayı istiyoruz.'' 
     
</TEXT>
</DOC>
