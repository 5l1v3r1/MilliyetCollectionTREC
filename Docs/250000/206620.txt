<DOC>
<DOCNO> 206620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur05.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güngören'de 'dur' ihtarına uymayan sanık yaralı yakalandı 
</HEADLINE>
<TEXT>

     Güngören'de, polisin ''dur'' ihtarına uymayarak kaçan 3 zanlıdan 1'i, açılan ateş sonucu yaralı yakalandı. 
     AA muhabirinin aldığı bilgiye göre, yol kontrolü yapan Güngören İlçe Emniyet Müdürlüğü'ne bağlı ekipler, Güven Mahallesi'nde şüphelendikleri 34 FMM 70 plakalı minibüsü durdurmak istedi. 
     ''Dur'' ihtarına uymayarak hızla kontrol noktasından uzaklaşan minibüsteki 3 kişi, Lalezar Sokak'ta durdurdukları araçtan inerek yaya olarak kaçmaya başladılar. 
     Polis, kovalamaca sırasında zanlılardan birinin elinde silah bulunduğunun görülmesi üzerine ateş açtı. Açılan ateş sonucu sol bileğinden yaralanan 13 yaşındaki Y.K, yakalandı. 
     Ekip otomobiliyle Özel Kolan Hastanesi'ne götürülerek ayakta tedavisi yaptırılan Y.K, daha sonra gözaltına alınarak polis merkezine götürüldü. 
     Y.K'nın üzerinde, 1 adet tabanca ile uyuşturucu haplar ele geçirildi. 
     Çevredeki uygulamalarını sürdüren polis, diğer 2 kişinin izine rastlayamadı. 
     Minibüsün çalıntı olduğunu belirten polis yetkilileri, olayla ilgili soruşturmanın sürdürüldüğünü kaydettiler. 
     
</TEXT>
</DOC>
