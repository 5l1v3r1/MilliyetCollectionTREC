<DOC>
<DOCNO> 219108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo00.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bundan iyisi... 
</HEADLINE>
<TEXT>

   Fenerbahçeliler, dünya üzerindeki en büyük rakipleri Galatasaray'la karşılaşmalarını 'Bayram' olarak tarif ederler. Kanaryalar bu bayram hem derbi zaferi hem liderlikle bir başka sevindiler 
      TAMER BAĞLAN 

   
   Beşiktaş futbol şubesi sorumlusu Haşmet Bedii Kürüm, İzmit'teki maçtan hemen önce kameralara "Bu akşam Galatasaraylıyız" diyordu. Yani, tıklım tıklım ve tamamı Beşiktaşlı tribünler önünde, pırıl pırıl havada, halı gibi sahada, takımının İstanbulspor'u yeneceğinden emin bir yönetici olarak, akşam puan farkını arttırmanın hesabını yapıyordu... 
   Oysa daha kazanılmamış bir 3 puan ve yenmeleri gereken, disiplinli, takım gibi bir takım vardı karşılarında. Ne var ki, bunu başarabilecek mecali yoktu Siyah - Beyazlı futbolcuların. Cüneyt Çakır'ın hatalı kararıyla gelen penaltı golüne rağmen karşılaşmanın hiçbir anında "Bu maçı alıcaz " havasına giremediler. Ligin ikinci devresindeki 10. puanlarını da kaybederek, hafta boyunca pazar günü oynayacakları derbiyi bekleyen Fenerbahçeliler'i bir başka beklentiye daha yönlendirdiler... 
   Galatasaray'la oynayacakları günü bayram olarak kabul eden Fenerbahçeliler ise, bu çok sevdikleri derbiye gitmek için yola çıktıklarında, akşam bir taşla iki kuş vuracaklarının farkında bile değildiler. Önce Kadıköy'ü, sonra Şükrü Saracoğlu Stadı'nı bayram yerine çevirenler, sadece ezeli rakiplerini yenmekle kalmayıp 90 hafta sonra gelen liderlikle de sevindiler... 
   Fenerbahçe dünya üzerindeki en önemli rakibini bir kez daha yendi ancak, bu öyle umdukları kadar kolay bir galibiyet değildi. Maçın büyük bölümünde, Fatih Terim ve oyuncuları yalnızca rakiplerini değil tribündeki onbinleri bile kilitledi. Sadece Kadıköy'ü değil, ligi de sallayan gol, umutlar tükenmek üzereyken geldi. Mutlaka belirtmek gerek bu goldeki tek hata kimilerinin abarttığı kadar yalnızca İsmet Arzuman'ın değildi. Liderin iki golünü de ara transferde aldığı futbolcuların atmış olması ise, sıradan bir detay değil, maçtan arta kalan en dikkat çekici bilgiydi... 
   İstanbullular'ın 2-1'lik skorları, Karadeniz'de hem kafaları hem hesapları karıştırdı. Samsunspor'u deplasmanda geçip üçüncülüğü sağlama almaya çalışan Trabzonspor'un zirveyle arasında yalnızca 7 puan fark kaldı. İkisini birden geçmesi belki zor bir olasılık gibi gelebilir. Ancak, haftaya rakip Beşiktaş Şampiyonlar Ligi hesapları belki yeniden yapılır, kimbilir .. 
   Denizlispor, Galatasaray ve Gaziantepspor'dan sonra 14 haftadır yenilmeyen Diyarbakırspor da UEFA yarışına katıldı. Ancak, Kırmızı - Yeşilliler bu haftaki üç puanı Zafer Önder İpek'in büyük katkısıyla kazandı. Akçaabat Sebatspor'un çok net bir penaltısı verilmedi ve hatalı ofsayt bayrağıyla güme giden bir de golü vardı. Bunlar çok ciddi ve ligin altını da önemli ölçüde etkileyebilecek hatalardı. İkinci devrede büyük çıkış yaşayan Sebatlılar hak ettikleri üç puanı kazansa, ilk kez düşme hattından uzaklaşacaklardı... 
   
   Alkış alanlar 
   Bu türkü hiç susmasın    Futbol sosyal bir olgu, miting alanından çok seyirci topluyor, bazı kişiler siyasetten çok tartışıyor, büyüyor, gelişiyor ve popülaritesinden hiçbir şey kaybetmiyor... Bu aşamada en büyük iş yöneticilere düşüyor, mesajların sorumluluk taşıması gerekiyor. Çünkü bir kıvılcımın onarılamaz yaralar açtığı biliniyor. Karadeniz insanının inatçılığı bölge bölge farklılık gösterdiği için Samsun - Trabzon tribünleri arasında bir süredir anlamsız çekişme yaşanıyor. İki başkan, maçtan sonra el ele tribünleri dolaşıyor, gerginliklerin bitmesini istiyor. İsmail Uyanık, "Biz kaybettik, dostluk kazandı" diyor. Karadeniz, baharı müjdeliyor. 
   
   Haftanın sözü 
   Şu anda güvenimiz kaybolmuş gibi. Ben de futbolcularım gibiyim. 
   MIRCEA LUCESCU 

   
   Kara tahta 
   Klozetlere sahip çıkın    Emeğe saygı duymak, güzellikleri sahiplenmek yerine, bazen en kolay yolu tercih ediyoruz, dağıtıyoruz, kırıp, döküyoruz... Bu fiziki patlamayı yeşil çimen yerine, kilitli odalarda yapmayı seviyoruz, hıncımızı gizli bölmelerdeki eşyalardan çıkarmaya çalışıyoruz. Son derbideki gibi, başta üç büyükler olma üzere, konuk ekiplerin soyunma odalarında yaptığı kabalığı görünce şaşkınlığımızı gizleyemiyoruz. Kırılan camlar, lavobalar, milyarlarca lira fatura, insanın içi acıyor yaaa... Akıllara filler tepişiyor, fincanlar kırılıyor sözü geliyor. İyi de, içinizdeki pisliği boşaltmak için başka yollar ne güne duruyor 
   
   Haftanın portresi 
   Elvir Boliç İstanbulspor    Yeşil sahalarda bir tilki gibi golü koklayan, her ciddi tehlike girişimine ön ayak olan, en önemlisi de sadece rakip kalede pusuya yatma kurnazlığına başvurmayan forvet bulmak zor. Boliç, tüm bu özellikleri özümsemesine rağmen performansını aynı grafikte tutma konusunda başarı gösteremedi. Ligimizde gol krallığına ulaştı, ancak beklediği ilgiyi bulamayınca İspanya'ya yelken açtı. İstanbulspor, gelişimini sürdürmesi için bulunmaz fırsattı. Burada meşin yuvarlağa daha bir sevdalandı. Beşiktaş'a attığı iki gol ve direği döven füzesi onun futbolunun üstüne koymaya devam ettiğinin göstergesiydi. Bir anda ligin pimini de çekiverdi. 
   
   Haftanın takımı    İSTANBULSPOR İlk haftalarda gıpta ile izlenmişler, maddi sıkıntılarla da boğuşunca, güçten düşmüşlerdi. Dış etkenlerin yakalarını sıkmaktan vazgeçmesiyle birlikte yine dört elle futbola sarıldılar. Üç büyükler koleksiyonuna Kartal rozetini de katıp, hem duraklama dönemine son verdiler, hem ligin kaderini değiştirdiler. 
   
   Haftanın hocası    Aykut KOCAMAN İstanbulspor Kısa süreli ayrılıktan sonra yeniden takımın başına geçti, karamsarlıktan somurtan Boğa'nın yüzüne neşe geldi. Oyuncuları ile kurduğu gönül bağı ve futbolun ruhuyla bire bir örtüşen yaklaşımıyla kolej havası oluşturdu. Rakibin zaaflarını çözme konusundaki bilinçli adımları ile de Beşiktaş'ın sonunu hazırladı. 
   
   Haftanın hakemi    Bülent DEMİRLEK Ankaragücü - Malatya Genç hakem, iki takımın iyi niyetle mücadelesine katkıda bulundu, verdiği kararlarda adil seçimlerle oyunun terazisini dengede tuttu. Hiçbir pozisyon onun görüş mesafesinin dışına çıkamadı, kart seçimleri ile de isabeti yakaladı. Karşılaşmadan sonra, taraflı tarafsız herkesin haklı tebriğini aldı. 
   
   Gol krallığı Futbolcu Takım Maç Gol Zafer Biryol Konyaspor 23 17 Van Hooijdonk Fenerbahçe 23 16 Serkan Aykut Samsunspor 19 14 Tuncay Şanlı Fenerbahçe 21 13 
   
   Gol pası Futbolcu Takım Maç Gol Pası A.Yordanov İstanbulspor 21 11 Ali Tandoğan Gençlerbirliği 21 9 Miika Aleksi Denizlispor 23 8 İbrahim Yattara Trabzonspor 20 7 Necati Ateş Adana-GS 21 7 Filip Deams Gençlerbirliği 21 7 
   
   Altın eldiven Futbolcu Takım Maç Gol Fevzi Tuncay Malatyaspor 18 17 Oğuz Dağlaroğlu İstanbulspor 15 17 Oscar Cordoba Beşiktaş 19 19 İke Shorunmu Samsunspor 17 20 M.Petkovic Trabzonspor 17 20 
   
   Kart cezalıları    Kırmızı Volkan Galatasaray , Kenan Yelek Samsunspor 
   Sarı İbrahim Beşiktaş , İlyas Malatya , İlhan Gaziantep , Müslim Can Samsun 
   
   Haftanın sonuçları    Fenerbahçe - Galatasaray 2 - 1 
   Nobre Dk.17 , Ömer Dk.28 , Mehmet Yozgatlı Dk.85 
   Bursaspor - Denizlispor 0 - 1 
   Mikka Dk.72 
   Konyaspor - Gençlerbirliği 4 - 1 
   Niyazi Dk.3 , Zafer Biryol Dk.33 , Altan Dk.63 ve 81 , M.Özkan Dk.76 - Pen. 
   Adanaspor - Gaziantepspor 2 - 3 
   Ümit Ozan Dk.13 , Lazarov Dk.15 , Lalik Dk.20 , Erdal Dk.36 , M.Polat Dk.45 1 
   Akçaabat Sebat - Diyarbakır 0 - 1 
   Bakadal Dk.70 
   Ankaragücü - Malatya 0 - 0 
   Beşiktaş - İstanbulspor 1 - 2 
   Ü.Aydın Dk.18 Pen. , Boliç Dk.32 ve 72 
   Samsunspor - Trabzonspor 1 - 3 
   Maxim Dk.29 Pen. , Fatih Tekke Dk.50 , Gökdeniz Dk.65 , Osman Dk.67 
   Çaykur Rizespor - Elazığspor 5 - 4 
   Serkan Dk.28 Pen. , Okan Dk.41 , Zafer Dk.48 , Saffet Dk.62 , Ünal Dk.83 Ken.Kal. , Yunus Dk.11, 86 ve 87 
   
   Haftanın maçları    ÇARŞAMBA Beşiktaş-Valencia, G.Birliği-Parma, Villarreal-G.Saray, Roma-Gaziantep, CUMARTESİ Elazığ-Samsun, Diyarbakır-Ç.Rize, Konya-Bursa, G.Birliği-F.Bahçe, PAZAR Malatya-Denizli, G.Antep-A.Sebat, İstanbul-Ankaragücü, G.Saray-Adana, Trabzon-Beşiktaş 
   
   
</TEXT>
</DOC>
