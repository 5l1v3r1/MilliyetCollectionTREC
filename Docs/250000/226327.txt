<DOC>
<DOCNO> 226327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun37.html </URL>
<DATE> 2004/03/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İspanya... Bombalar elektriği ve suyu olmayan evde hazırlanmış 
</HEADLINE>
<TEXT>

     İspanya'nın başkenti Madrid'de 11 Mart'ta 190 kişinin ölümüne yol açan bombalı saldırıların nasıl düzenlendiği belirlenmeye başlandı. 
     Soruşturmayı yürüten polis ve savcılardan edinilen bilgiye göre, trenlerde patlayan bombaların hazırlandığı evin bulunmasından sonra saldırıların nasıl düzenlendiğine ilişkin oldukça yararlı bilgiler elde edildi. 
     Trenlerin hareket noktası Alcale de Henares kentinin 34 kilometre güneydoğusundaki Morata de Tajuna kasabası yakınlarında, farklı otoyollarla bağlantının olduğu bir yerde bulunan evde yapılan araştırmalarda, bombaların hazırlanmasında kullanılan parçaların ve saldırılardan sonra tutuklanan Faslı Cemal Zugam ile Abdürrahim Zbakh'ın ayak izlerinin bulunduğu bildirildi. 
     Elektrik ve suyun olmadığı evde, teröristlerin sadece saldırıdan bir gece önce uyuduğunu ifade eden yetkililer, teröristlerin 11 Mart sabahı çok erken saatte, çalıntı olan Renault Kangoo marka araca yüklenen bombalarla Alcale de Henares'deki tren istasyonuna gittiklerini ve ''ölüm trenlerine'' bindiklerini söylediler. 
     Öte yandan, Ulusal Mahkeme Hakimi Juan Del Olmo tarafından yürütülen soruşturmalar çerçevesinde bugüne kadar gözaltına alınan 21 kişiden tutuklu yargılanmalarına karar verilen 14 kişiden 2'sinin şartlı serbest bırakılmasına karar verildiği bildirildi. 
     Tutuklanan 12 kişinin isimleri şöyle 
     Cemal Zugam, Muhammed Kaoli, Muhammed Bakali, Abdürrahim Zbakh, Jose Manuel Suarez, Abdülhalid Berrak, Muhamked Şedadi, Rafa Zuher, Naima Oulad Akça kadın , Faysal Alluch, Suresh Kumar ve Vinay Kohly. 
     Tutuklulardan 9'una uygulanan hücre hapsinin ise kaldırıldığı belirtildi. 
     Görgü tanıklarının da yardımıyla, bomba bulunan sırt çantalarını trenlere yerleştirenler olarak gösterilen 5 kişi Zugam, Bakali, Kaoli, Zbakh ve Jose Manuel Suarez , 11 Mart'taki saldırılarda 190 kişiyi öldürmek, 1430 kişiyi öldürmeye teşebbüs etmekten suçlanırken, diğerleri terör gruplarına yardımdan suçlanıyor. 
     Bu arada, Madrid ile Toledo kentlerinde yapılan operasyonlarda gözaltına alınan, 5'i Faslı, 1'i Suriyeli 6 kişinin ifadelerinin yarın alınacağı açıklandı. 
     
</TEXT>
</DOC>
