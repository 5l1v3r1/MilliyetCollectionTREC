<DOC>
<DOCNO> 215359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/guncel/gun20.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Akçakoca'da dalgalar ev yıktı 
   Karadeniz'de yüksekliği zaman zaman 10 metreyi bulan dev dalgalar Düzce'nin Akçakoca ilçesinde iki evi ve iki kilometre uzunluğundaki istinat duvarını yıktı. Can Terzibaşoğlu ve İsmail Uygun'a ait evlerde can kaybı olmadı. Akçakoca Belediye Başkanı Gürol Kibar, birçok noktada hasar meydana geldiğini belirterek, "Yaptığımız çevre düzenlemeleri ve parke yollar büyük hasar gördü. Hasarımız ortalama 500 milyar lira civarında" dedi. 
   
   Soğuk hava ve kar Doğu'ya kayıyor... 
   Soğuk hava ve kar yağışı, bugün Marmara'nın doğusu, Batı Karadeniz, İç Ege, Göller yöresi, Doğu Akdeniz, İç Anadolu'nun güney ve batısı, Doğu Karadeniz ile Doğu ve Güneydoğu Anadolu bölgelerinde devam edecek. Yağışlar, Doğu Akdeniz kıyılarında yağmur, Güneydoğu'da karla karışık yağmur ve kar, diğer yerlerde kar şeklinde olacak. Yarın da Akdeniz kıyılarında yağmur görülecek, diğer bölgeler de ise kar tahmin ediliyor. Sıcaklıklar ise çarşamba günü batı bölgesinden itibaren artacak. 
   
   İstanbul'da okullar bugün de tatil 
   İstanbul'da perşembe gününden itibaren etkisini sürdüren olumsuz hava koşulları nedeniyle bugün de ilk ve orta dereceli okullar tatil edildi. İstanbul Valisi Muammer Güler ve İl Milli Eğitim Müdürü Ömer Balıbey'in Kriz Yönetim Merkezi'nde yaptığı toplantıda, "servis sorunu yaşanmaması" için okulların bir gün süreyle tatil edilmesi ve engelli vatandaşların izinli sayılmasına karar verildi. 
   
   Kan ve Biret büyüledi 
   Keman virtüözü Suna Kan ve piyanist İdil Biret, dün Harp Akademileri Komutanlığı Atatürk Harp Oyunu ve Kültür Merkezi'nde Kartal Vakfı yararına konser verdi. Rengim Gökmen'in yönettiği CRR Senfoni Orkestrası'nın eşlik ettiği konseri Cumhurbaşkanı Ahmet Necdet Sezer ve eşi Semra Sezer'in yanı sıra Genelkurmay Başkanı Org. Hilmi Özkök de izledi. Sezer çiftinin alkışlarla karşılandığı konserin ardından Hava Kuvvetleri Komutanı Org. Halil İbrahim Fırtına da bir konuşma yaptı. 
   
   
   
</TEXT>
</DOC>
