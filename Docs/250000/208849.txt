<DOC>
<DOCNO> 208849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo11.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, Bülent Karaman ve Sauza'yı renklerine bağladı 
</HEADLINE>
<TEXT>

     Samsunspor, Bülent Karaman ve Brezilyalı Cesar Sauza ile sözleşme imzaladı. 
     Nuri Asan Tesisleri'nde düzenlenen imza töreninde Gençlerbirliği'nden kiralanan Bülent Karaman ile sezon sonuna kadar, Brezilya'nın Santos takımından transfer edilen Cesar Sauza ise kendisini 1.5 yıllığına Karadeniz ekibine bağlıyan sözleşmeye imza attı. 
     Karaman'ın kiralandığını, Sauza'ın ise bonservisi ile birlikte alındığını belirten basın sözcüsü Ercan İnce, iki transferle Samsunspor'un daha da güçlendiğini söyledi. 
     ''İkinci yarıya bomba gibi başlayacağız'' diyen İnce, ''Bu futbolcuların takıma büyük katkı sağlayacağına inanıyorum. Doğru bir seçim yaptık. Önümüzdeki günlerde performanslarını daha da iyi izleme şansını bulacağız'' dedi. 
     Bülent Karaman ise Samsunspor'da olmaktan mutluluk duyduğunu ve sezon boyunca elinden geleni yapacağını kaydetti. 
     Daha önce de Samsunspor forması giyen Sauza da ''Tekrar yuvada olmak güzel. Bildiğim ve tanıdığım insanlarla yine beraberim'' diye konuştu. 
     
</TEXT>
</DOC>
