<DOC>
<DOCNO> 200461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/dunya/dun02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ayı" ezdi geçti 
</HEADLINE>
<TEXT>

   Rusya'da parlamento seçiminde, Birleşik Rusya Partisi rakiplerine fark attı. Aşırı sağcı Jirinovski ise yüzde 10'u geçerek sürpriz yaptı 
      CENK BAŞLAMIŞ Moskova 

   
   Rusya'da dün yapılan parlamento Duma seçimlerinin ardından, oyların yüzde dördünün sayımı sonucuna göre, Rusya Devlet Başkanı Vladimir Putin'i destekleyen "ayı" amblemli Birleşik Rusya Partisi BRP oyların yaklaşık yüzde 36'sını alarak rakiplerine fark attı. 
   Büyük sürpriz yapan Vladimir Jirinovski'nin Liberal Demokrat Partisi yaklaşık yüzde 15'lik oy oranıyla ikinci, Komünist Parti de yüzde 13'lük oy oranıyla üçüncü sırada bulunuyor. Liberal Demokrat Parti'nin, oylarını yüzde 10'un üzerine çıkarması, sürpriz olarak yorumlanırken, oy oranı azalan Komünist Parti, seçime hile karıştırıldığı gerekçesiyle dava açma kararı aldı. Parti lideri Gennadiy Züganov, "Bu seçim bir maskaralık" dedi. 
   
   Putin'in zaferi 
   BRP'nin önde gitmesi, Devlet Başkanı Vladimir Putin için büyük bir zafer olarak nitelendiriliyor. 450 üyeli parlamentoda çoğunluğu Kremlin yanlılarının oluşturması durumunda, Putin'in marttaki başkanlık seçimlerinde şansı artacak. 23 partinin yarıştığı seçimlere katılım oranı yüzde 50 civarında oldu. Başbakan Mihail Kasyanov, oy verirken aşırı sağcı bir kadının yumurtalı saldırısına uğradı. 
   
   
   
</TEXT>
</DOC>
