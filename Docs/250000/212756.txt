<DOC>
<DOCNO> 212756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur15.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Cumhuriyetin 100. yılında Türkiye'yi ilk 5'e sokalım'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Cumhuriyet'in 100. yılında temennim odur ki Türkiye'yi dünyanın ilk 5 ülkesi arasına sokalım'' dedi. 
     Başbakan Erdoğan, AK Parti İstanbul İl Başkanlığı'nca Grand Cevahir Kongre Merkezi Balo Salonu'nda düzenlenen bayramlaşma törenine katıldı. 
     Erdoğan, burada yaptığı konuşmada, Kurban Bayramı'nın ülke, millet, insanlık ve İslam dünyası için hayırlara vesile olmasını, barış ve sevgiyle zenginleşmesini diledi. 
     Bayramların aslında tanımı içinde bir tatil mantığı taşıyan günler olmadığını kaydeden Erdoğan, şöyle dedi 
     ''Bayramlar bizde, sevgi ve saygının doruğa çıktığı, küçük ve büyük arasındaki bağların iyice kuvvet bulduğu günlerdir. Bu değerlerimizden bizi aslında biraz uzaklaştırdılar. Şimdi bayram denince, artık küçüklerin bir yerlere kaçtığı, büyüklerin de özlemle evlatlarını beklediği hüzün dolu günler haline geldi. Bunu yeniden toparlamak gerekir gibi geliyor bana... Bunu yeniden başarmamız lazım.'' Bayramların önemli bir dinamik unsur olduğunu vurgulayan Erdoğan, konuşmasını şöyle sürdürdü 
     ''Ama kaybettik bunu... Şimdi yeniden toparlanma dönemidir diye düşünüyorum. Belki bu ifademi de bir yerlere çekmek isteyenler olacak. Tatil bizler için çok aslında... Hele hele Türkiye'de, aramadığınız kadar tatil. İşte bu nedenle artık hükümetimizin mantığı içinde bunun bile hesaplarını hassasiyetle yapan bir iktidar var Türkiye'de... Tatil mi, çalışmak mı İşte bunun hesaplarını yaparak yarınları planlayan bir hükümet var Türkiye'de... Böyle yürüyoruz, böyle yürüyeceğiz.'' Buna kararlı olduklarını da kaydeden Başbakan Erdoğan, ''Yapmamız gereken çok işler var. İnşallah bunları da aşarak Türkiye'yi Cumhuriyet'in 100. yılında temennim odur ki, dünyanın ilk 5 ülkesi arasına sokalım. Bu olur mu, olur'' diye konuştu. 
     Bunun için inanç, azim ve gayretin gerekli olduğuna işaret eden Başbakan Erdoğan, bunun yapılması halinde çok şey kazanılacağını söyledi. 
     Bu insan malzemesi ve unsurunun Türkiye'de varolduğunu kaydeden Erdoğan, ''Bütün mesele, önünü aç yürüsün... Ama önünü hep tıkamışlar, hep engeller koymuşlar. Bunu işadamlarıyla dolaştığım dünyanın değişik ülkelerinde görüyorum. Bizim insanımızda o müteşebbis ruhunu görüyorum. Onu gördükçe benim güvenim artıyor'' dedi. 
     Erdoğan, ABD gezisi sırasında uluslararası finans kuruluşlarının Türkiye'deki ekonomik gidişten memnun olduklarını ifade ettiklerini söyleyerek, ''Her geçen gün bu ülke, daha ileriye gidecektir. İsteseniz de istemeseniz de...'' dedi. 
     Geçmişte Türkiye'yi ''ayakta duramayan'' hükümetlerin idare ettiğini dile getiren Erdoğan, o dönemde yabancı bir ülkeye gidilmediğini, Türkiye'nin içine kapandığını, böyle bir ülkenin de dünyada hiçbir işe yaramayacağını belirtti. 
     Erdoğan, tüm dünyayı işadamlarıyla ''fellik fellik dolaşacaklarını'' kaydederek, önümüzdeki pazar günü Kore'ye gideceklerini, başta başbakan olmak üzere oradaki işadamlarıyla biraraya geleceklerini söyledi. 
     Türkiye'nin bu yıl NATO Zirvesi gibi pek çok uluslararası toplantıya ev sahipliği yapacağını anımsatan Erdoğan, Aralık ayında da Avrupa Birliği ile ilgili müzakerelere ilişkin sürecin başlayacağını ifade etti. 
     ''Türkiye'nin lokomotif olmasının iddiaları bunlar. Vagon olmaktan ülkemizi çıkarmamız lazım'' diyen Erdoğan, Türkiye'nin dış politikaya da adını ve ağırlığını koyması gerektiğini anlattı. 
     Başbakan Erdoğan, dış politikada atılan adımların istişareler sonucu ortaya çıktığını belirterek, ülkede taş üstüne taş koymayanların hala statükoyu korumaya çalıştığını öne sürdü. 
     Yaklaşık 1500 kilometre bölünmüş yol yapıldığını hatırlatan Erdoğan, ''Geçtiğimiz 9 günlük bayram tatilinde, 1 yıl önce aynı yerde 28 kişi ebediyete intikal etmişti. Bu yıl bölünmüş yol var. 7 kişi vefat etti. Bu yatırımlar olmasaydı, kim bilir oralarda ne olurdu Bu yıl hedef 3 bin kilometre...'' dedi. 
     Ülkenin trafik terörüne çok kurban verdiğini anlatan Erdoğan, ''İstanbul'da terörden 52 kişi öldü diye feryat figan edenler, trafik teröründen ölenlere neden feryat figan etmiyor '' şeklinde konuştu. 
     
     ABD GEZİSİ 

     Erdoğan, ABD'ye yaptığı geziye de işaret ederek, oradaki uluslararası finans kuruluşlarının Türkiye'deki ekonomik gidişten memnun olduklarını ifade ettiklerini söyledi. Erdoğan, ''Her geçen gün bu ülke, daha ileriye gidecektir. İsteseniz de istemeseniz de...'' dedi. 
     Ülkenin iç borçlanma ve dış borçlanmada bulunduğu duruma da değinen Erdoğan, ''Artık Türkiye, parayı gayet ucuza alabiliyor, ucuza mal ediyor ve finansı da gayet iyi yönetiyor. Kendisini sağlama almış bir hükümet var. Sıkıntısı olan bir hükümet yok'' diye konuştu. 
     Yerel seçimlerin yaklaştığını da hatırlatan Erdoğan, ''Popülizm diye bir kavram, bizim siyaset kitabımızda yer almıyor. Asla popülizme yer vermeyeceğiz'' dedi. 
     Asgari ücretin yeni belirlendiğini kaydeden Başbakan Erdoğan, bazı çevrelerin, ''Dağ fare doğurdu'' dediğini, ancak son 10 yılın en büyük rakamının verildiğini anlattı. 
     Bunların zamanı geldiği için yapıldığını, ''seçim geliyor'' diye yapılmadığını anlatan Erdoğan, muhalefetin artık taymingini kaybettiğini belirterek, ''Her şey sütliman değil. Daha yapmamız gereken çok şey var. Biz, 'bizden ilk yıl bir şey beklemeyin' dedik. Meydanlar bunun şahidi, medya bunun şahidi. 'Üçüncü yılın sonunda çok şey göreceksiniz' dedim. Biz şu anda söz verdiklerimizi yerine getiriyoruz. Fildişi kuleden seyretmiyoruz. İçinizden geldik. Acıyı biliyoruz'' dedi. 
     
     ''CUMHURİYET KİMLERİN ELİNE KALDI '' 

     Bu yıl 1,5 milyon ailenin evine kömür götürdüklerini anlatan Erdoğan, ilköğretim okullarında ücretsiz kitap dağıtıldığını, tüm bunların vergilerle yapıldığını kaydetti. 
     Erdoğan, ''Sizin vergileriniz oraya gitti. Eskiden bunlar hortumcuya gidiyordu. Fark bu işte. Bu arada Cumhuriyet'in 14, 15. gününü ilan edenler var. Eyvah, bu Cumhuriyet kimlerin eline kaldı '' dedi. 
     Başbakan Erdoğan, milletin parasını kendi özel yatırımlarına kullanan ve kendi bankasının mudisine para veremeyecek duruma düşenlerin varolduğunu kaydederek, şöyle konuştu 
     ''Bir gazetenin patronajını üstlenmiyor, gelip personeline konuşma yapıyor. Hani burası senin değildi Patronları gelip konuşsun. O müessesenin önünde senin bayrağın var. Kim buranın sahibi Çaycı mı, odacı mı, kapıcı mı Duygu sömürüsüyle milleti aldatmaya devam ediyorlar. Atatürk'ün isminin arkasına sığınıp politika yapıyorlar. Cumhuriyet, sizin sömüreceğiniz kadar sermayesinden kaybetmedi. İşte Cumhur burada. 70 milyon Cumhur Cumhuriyeti'ne sahiptir.'' Personeline maaş veremediğini iddia edenlerin bulunduğunu, bunun Türkiye Cumhuriyeti'nin sorunu olmadığını, kimse o şirketin sahibi onun ödemesi gerektiğini belirten Erdoğan, hiçbir şirketin ödenmemiş maaşını Türkiye Cumhuriyeti hazinesinin ödemediğini söyledi. 
     Erdoğan, İmar Bankası'na ilişkin de yasal nedenlerle paraların ödendiğini ifade ederek, ''Bu tuzağa bir daha gelmez bu millet. Temmuz'da bu iş bitiyor. Bundan sonra banka güvencesi, manka güvencesi yok. O iş bitiyor'' diye konuştu. 
     
     ''DEVLETE GÜVENİN'' 

     Başbakan Recep Tayyip Erdoğan, milletin alın terini ve imkanlarını belli yasal boşlukları kullanarak meşru olmayan emelleri için kullanmaya kimsenin hakkının bulunmadığını ifade ederek, yasal mecburiyetler nedeniyle 8,5 katrilyon lirayı ödemeye mahkum edildiklerini ve yürekleri kan ağlayarak ödediklerini söyledi. 
     Erdoğan, ''Devlete güvenin, sizi aldatanları da bu ülkede iyi tanıyın'' dedi. 
     Başbakan Erdoğan, ''Siyasi rakip olduğu için böyle yapıyormuş'' denildiğini de ifade ederek, her iki partinin de aynı dönemde kurulduğunu hatırlatarak, ''AK Parti'nin aldığı oy belli. Fark atmışız. Geride nal topluyorlar. Hala neyin mukayesesini yapıyorlar '' diye konuştu. 
     AK Parti'yi milletin kurduğunu da belirten Erdoğan, salondakilere seslenerek, ''Bizim gazetelerimiz, TV kanallarımız yok. Sizsiniz bizim gazetelerimiz. 28 Mart'a 57 gün kaldı. 57 gün fellik fellik dolaşacaksınız. Kadını, erkeği, genci, yaşlısı tüm kapıları dolaşacaksınız'' dedi. 
     Erdoğan, Türkiye genelinde tüm belediyelerin AK Parti'nin belediyecilik anlayışını yaşamasını istediklerini kaydederek, partisinin Türkiye'de değişimin ve dönüşümün partisi olduğunu yerel anlamda da ispat edeceklerini söyledi. 
     Erdoğan, pek çok aday adayı bulunduğunu, aday olamayanların gönül koymaması gerektiğini de ifade ederek, İstanbul'da modern bir kent meydana getirmek istediklerini ve kendini ispatlayabilen bir yönetimin olması gerektiğini kaydetti. 
     Erdoğan, ''Kıbrıs sorununu çözmekte garantör ülke Türkiye, üzerine düşen neyse bu adımları atmakta kararlıdır'' dedi. 
     Erdoğan, partisinin İstanbul İl Başkanlığı'nca düzenlenen bayramlaşma töreninde yaptığı konuşmada, hiçbir arkadaşının diğer arkadaşlarının gıyabında konuşmamasını istedi. 
     Futbol oynadığı dönemlerde hocasının kendisine ''Oğlum kadro 25 kişi, ama sahaya 11 kişi çıkacak'' dediğini hatırlatan Erdoğan, ''Bu işte böyle... Bir tane belediye başkan adayı olacak. 3-5 tane olmuyor. Meclis üyelikleri belli. Ne kadar ilan edildiyse o. Burada da kaliteye dikkat edeceğiz'' diye konuştu. 
     ABD gezisine de değinen ve görüşmeleri hakkında Erdoğan, gezinin çok verimli geçtiğini söyledi. 
     Kıbrıs konusuna da işaret eden Erdoğan, bu konuda garantör ülke olarak Türkiye ve KKTC'nin gerekli adımları attığını belirtti. Erdoğan, ''Kıbrıs sorununu çözmekte garantör ülke Türkiye, üzerine düşen neyse bu adımları atmakta kararlıdır'' dedi. 
     BM Genel Sekreteri'nin iyi niyet elçiliğini takdir ettiklerini ve inandıklarını belirten Erdoğan, Annan Planı referans alınmak suretiyle adımlarını attıklarını ifade etti. 
     Erdoğan, konuşmasını şöyle sürdürdü 
     ''Birileri çıkıyor, aynen yetişemediği üzüme koruk diyenler var ya ver kurtulcular diye ifade çıkarmışlar. Türkiye Cumhuriyeti vatandaşı olup ruhunda, duygularında bunu taşıyanların hiçbir tanesi kalkıp ver kurtul mantığıyla buna yanaşmaz. 
     Siz bu ülkede hükümet olmadınız mı Bu ülkede hükümettiniz, bu ülkede AB Ulusal Programı'na Öcalan ile ilgili adeta onun yürütmeyi durdurma kararına yönelik imzaları atanlardan bir tanesi sizsiniz. Biz şu anda problem çözeceğiz. Siyaset problem çözme sanatıdır, üretme sanatı değildir.'' Konuşmasında KKTC'de toprak verilip verilmeyeceği tartışmalarına da değinen Erdoğan, bu konuda daha önce söylenmiş sözler bulunduğunu hatırlattı. 
     
     ''İSTİSMAR KONUSU YAPMAMA KARARI ALDIK'' 

     Bu konuyla ilgili medyayı da eleştiren Erdoğan, ''Bu işe yardımcı olun milletimizi aldatmayın. Biz yerel seçimlerde Kıbrıs konusunu istismar konusu yapmama kararı aldık. Meydanlarda biz bunu konuşmayacağız. Varsın konuşan konuşsun. Kuzey Kıbrıs'ın Kıbrıs konusunu Türkiye'de yerel politikaya A'dan Z'ye faydası yoktur'' dedi. 
     Kıbrıs konusunda topun artık diğer garantör ülke Yunanistan ve Güney Kıbrıs Rum yönetiminde olduğunu ifade eden Erdoğan, ''Artık BM Sekreteri ne yapacaksa, onlar yapacak. Biz yolumuzda emin adımlarla yürüyoruz'' diye konuştu. 
     Hedeflerinin AB meselesini çözmek olduğunu da kaydeden Erdoğan, AB müzakere sürecini başlatma kararlılığında olduklarını ifade etti. 
     Erdoğan ayrıca, hacda hayatını kaybedenlere de Allah'tan rahmet diledi. 
     Erdoğan, yerel seçimlerdeki adaylarını da en kısa sürede belirleyip Ankara'da topluca ilan edeceklerini sözlerine ekledi. 
     Erdoğan, konuşma yaptığı platformda törene katılan yaklaşık 3 bin kişiyle tek tek tokalaşarak bayramlarını kutladı. Erdoğan, çocuklara da bayram harçlığı verdi. 
     
</TEXT>
</DOC>
