<DOC>
<DOCNO> 231717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy28.html </URL>
<DATE> 2004/04/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
TBMM Genel Kurulu'nda "Denktaş'a destek deklarasyonu" tartışması... 
</HEADLINE>
<TEXT>

     TBMM Genel Kurulu'nda, CHP milletvekilleri, DYP Genel Başkanı Mehmet Ağar ile Bayburt Bağımsız Milletvekili Ülkü Gökalp Güney'in imzalarıyla verilen ''Denktaş'a destek deklarasyonu'' önergesinin işleme konulmaması tartışma yarattı. 
     KKTC Cumhurbaşkanı Rauf Denktaş'ın konuşmasının ardından çalışmalarına 10 dakika ara veren Genel Kurul yeniden açıldığında bir önerge verildi. KKTC Cumhurbaşkanı Rauf Denktaş'a, ''Destek ve şükran sunan'' bir deklarasyon yayınlanması istemini içeren önerge, birleşimi yöneten Başkanvekili Sadık Yakut tarafından AK Parti milletvekillerinin imzaları olmadığı gerekçesiyle işleme konulmadı. 
     CHP'lilerin itirazları üzerine Genel Kurul'da bir usul tartışması açıldı. Söz alan CHP İstanbul Milletvekili Onur Öymen, geçen yıl Denktaş konuştuktan sonra böyle bir destek deklarasyonu yayımlandığını ve bu yönde bir teamül oluştuğunu ifade etti. Öymen, TBMM'nin bu teamülü sürdürmesini istediklerini kaydederek, Denktaş'a ''Destek ve şükran'' ifade eden önergelerini okudu. 
     CHP Grup Başkanvekili Ali Topuz da AK Parti'lilerin önergeye imza koymamalarını eleştirerek, bu tutumları ile ulusal politikayı zedelediklerini söyledi. AK Parti milletvekillerinin tepkileri arasında Topuz, ''Milli politikaya aykırı davranmanın sorumluluğu AK Parti'nin sırtındadır'' sözleriyle konuşmasını tamamladı. 
     AK Parti Grup Başkanvekili Eyüp Fatsa da konuşmasında, Kıbrıs Davası'na verilen desteğin mutlak ölçüsünün ''Altına imza atılan kağıtlar'' olmadığını söyledi. 30 yıldan bu yana Meclis'in Kıbrıs halkının yanında olduğunu bildiren Fatsa, ''Hiçkimse bu davaya lakayt kalmamıştır, kalamaz. Bu milli dava CHP'nin tekelinde değildir'' dedi. 
     AK Parti Grup Başkanvekili Salih Kapusuz da konuşmasında, Kıbrıs konusunun ele alındığı oturumların ardından destek bildirileri yayınlanmasının Meclis'in geleneği olduğunu söyledi. Kapusuz, bu geleneği daha önceden şimdi muhalefet olanların bozduğunu kaydetti. 
     Konuşmaların tamamlanmasının ardından Başkanvekili Yakut, ''Tartışmalar sonucunda da görüşüm değişmedi'' diyerek önergeyi oylatmadı. AK Parti Grup Başkanvekili Kapusuz, bunun ardından CHP Genel Başkanı Deniz Baykal'ın yanına giderek sohbet etmeye başladı. Genel Kurul'da milletvekillerinin de kendi aralarında konuyu tartışmaları üzerine Yakut, birleşime 10 dakika ara verdi. 
     Verilen aranın ardından Genel Kurul çalışmalarına başladı. 
     
</TEXT>
</DOC>
