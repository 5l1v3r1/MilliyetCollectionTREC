<DOC>
<DOCNO> 200984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur58.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tribün terörü" liselerde... Bir öğrenci bıçaklandı 
</HEADLINE>
<TEXT>

     Bursa'da liselerarası hentbol maçı sonrası bir öğrenci bıçaklanarak yaralandı. 
     Alınan bilgiye göre, Hürriyet Endüstri Meslek Lisesi ile Tophane Endüstri Meslek Lisesi arasında, Atatürk Spor Salonu'nda oynanan ''Liselerarası Hentbol Turnuvası'' karşılaşması, Tophane Endüstri Meslek Lisesi'nin 25-16 galibiyetiyle tamamlandı. 
     Karşılaşma boyunca iki takım taraftarları arasında tribünlerde yaşanan gerginlik, maçın bitiş düdüğünün ardından sokağa taşındı. 
     Maçı izledikten sonra evine giden Hürriyet Endüstri Meslek Lisesi Uçak Teknisyenliği Bölümü son sınıf öğrencisi Mert Köse 17 , Altıparmak Caddesi Arap Parkı'nda, Tophane Endüstri Meslek Lisesi öğrencisi oldukları öğrenilen 6 kişinin saldırısına uğradı. Kimliği henüz belirlenemeyen 6 öğrenci tarafından darp edilen Köse, sol omzundan bıçaklandı. 
     Bursa Devlet Hastanesi'ne kaldırılan Köse'nin sağlık durumunun ciddi olduğu bildirildi. 
     Polis, olaya karışan öğrencilerin belirlenmesi için çalışmalarını sürdürüyor. 
     Bu arada, yaralanan Mert Köse'nin, yaklaşık 1 yıl önce vefat eden eski ANAP Osmangazi İlçe Başkanı Mehmet Köse'nin oğlu olduğu öğrenildi. 
     
</TEXT>
</DOC>
