<DOC>
<DOCNO> 206496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/yasam/yas01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti delil değil 'vicdan' çözecek 
</HEADLINE>
<TEXT>

   Hande Çinkitaş öldürüleli 3 yıl oldu ama polis ipucu bulamadı. Vahşi cinayetin aydınlatılması da katilin 'vicdanına kaldı...' 
      GÜLAY FIRAT İstanbul 
   
   Boşanmış bir ailenin kalbi buruk küçük kızıydı Hande Çinkitaş. Uzun süre annesi Handan Turgay'da kaldıktan sonra bir süreliğine babası Nezih Çinkitaş'ın Kadıköy İçerenköy'deki evine taşınmıştı. Takvim yaprakları 4 Ocak 2001'i gösteriyordu ki, Hande babasının evinde vahşice katledildi. Boğazı kesilip, başı çekiçle ezilmiş ve birçok yerinden bıçaklanmıştı. 
   Hande'nin cansız bedeni iş dönüşü babası tarafından bulunurken, ne eve zorla girilmiş, ne de odalar dağıtılmıştı. Tecavüz ve hırsızlık da yoktu. 
   Polis önce, Hande'nin avucunda bulunan iki saç teli, tırnakları arasındaki deri parçaları ile suç aleti üç bıçak ve çekicin üzerindeki parmak izlerinin cinayeti aydınlatacağı düşündü. Ancak tüm bunlar olayı çözmeye yetmediği gibi, DNA testinde katile ait olduğu sanılan iki saç tellinin küçük kıza ait olduğu da ortaya çıktı. 
   Polis, günler süren araştırmalara rağmen katil ya da katillerin izini bulamadı. Ve Hande Çinkitaş cinayetinde her şey bir sır olarak kaldı. 
   
   Ruhu rahat değil 
   Yaşasaydı bugün 15 yaşında bir genç kız olacaktı Hande. 'Acım hiç dinmedi, dinmeyecek' diyen annesi Handan Turgay gözyaşları içinde şunları söyledi "Küçük kızımı, bebeğimi elimden aldılar. Üç yıldır hiçbir sonuç yok. Polis de bulamazsa biz kime gidelim Hande'nin ruhu rahat değil, hissediyorum. Belki Hande'yi geri getirmez ama katil mutlaka bulunmalı ve cezasını çekmeli. İçim yanıyor..." 
   Yılbaşından sonra kızının mezarını ziyaret ettiğini söyleyen baba Nezih Çinkitaş da katilin bulanacağına dair ümidini yitirmiş gibi konuşuyor "Yıllar birbirini kovalıyor, ama netice yok. Başta olay taze iken çözülemeyen cinayetin zaman geçtikçe çözülme ihtimalinin de zayıfladığını düşünüyorum. Bir kere katili tanıdığını söyleyen biri, bir hafta 10 gün telefonla aradı, ama polisin yaptığı araştırmada, para sızdırmak peşinde olduğu ortaya çıktı. Bezginlik ve bıkkınlık var..." 
   Artık cinayetin çözülmesi için tek yol var gibi görünüyor ya bir sürpriz tanık ya da katilin vicdan azabı nedeniyle itirafta bulunması. 
   
   
   
   
</TEXT>
</DOC>
