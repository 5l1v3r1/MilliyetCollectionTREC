<DOC>
<DOCNO> 201443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur21.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila'nın işletmecisine tazminat davası... 
</HEADLINE>
<TEXT>

     Boğaziçi İmar Müdürü Ruşen Serdaroğlu, kendisine hakaret ettiği gerekçesiyle İstanbul'un eğlence mekanlarından ''Laila''nın işletmecisi Şefik Öztek hakkında 25 milyar lira manevi tazminat istemiyle dava açtı. 
     Serdaroğlu'nun avukatları Ramazan Arıtürk ve Cihat Gökdemir tarafından Fatih Nöbetçi Asliye Hukuk Mahkemesi'ne verilen dava dilekçesinde, ''Laila''nın imara aykırı olarak tesis edilen eklentilerin bir bölümünün 21 Kasım 2003 günü İstanbul Büyükşehir Belediyesi encümeninin aldığı karar gereğince Boğaziçi İmar Müdürlüğü'ne bağlı ekiplerce yıkıldığı anlatıldı. 
     Olayın ardından gece kulübünün işletmecisi Şefik Öztek'in beyanlarında, Boğaziçi İmar Müdürü Ruşen Serdaroğlu'nun kişilik haklarına saldırıldığı ileri sürülen dilekçede, ''Müvekkilimiz, ahlaksız ve bel altı iddialarla rahatsız edilmektedir. Davalının iddiaları, müvekkil için önemli ölçüde incitici, namus, şöhret ve haysiyetine saldırıcı ifadelerdir'' denildi. 
     Dilekçede, bu nedenle Şefik Öztek'ten 25 milyar lira manevi tazminatın alınarak müvekkile ödenmesi istendi. 
     Davanın görülmesine önümüzdeki günlerde başlanacak. 
     
</TEXT>
</DOC>
