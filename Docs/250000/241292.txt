<DOC>
<DOCNO> 241292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/siyaset/axsiy02.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin binası barajın üstünde 
</HEADLINE>
<TEXT>


ÖNDER YILMAZ Ankara 


Son genel seçimlerde baraj altında kalan MHP, Hazine yardımıyla Türkiye'de hiçbir siyasi partinin sahip olmadığı süper lüks genel merkez binası yaptırdı. Helikopter pistinden sanat gelerisine, VIP salonundan kütüphaneye kadar her ayrıntı dikkate alınarak inşa edilen binaya 20 trilyonun üzerinde para harcandı. Binanın projesini bir önceki yerel seçimde MHP İstanbul Büyükşehir Belediyesi adayı olan mimar Prof. Ahmet Vefik Alp hazırladı. 
Alparslan Türkeş'in vasiyeti üzerine 4 Nisan 2000'de temeli atılan binanın açılışını, İstanbul'un fetih günü olan 29 Mayıs'ta MHP Genel Başkanı Devlet Bahçeli yapacak. 
MHP Genel Başkan Yardımcısı Mehmet Şandır, "Bu bina, tek kuruş bağış alınmadan, devletin MHP'ye Hazine'den verdiği paralarla yapıldı" diye konuştu. 

53 trilyon yardım 

Her yıl siyasi partilere yardım yapan Hazine, yerel ve genel seçimlerin birlikte yapıldığı MHP'ye 18 Nisan 1999 seçimlerinden bugüne kadar 53 trilyon lira verdi. 3 Kasım 2002 genel seçimlerinden önce 15.5 trilyon Hazine yardımı alan MHP'ye 2004 için 6.7 trilyon yardım öngörüldü. Ancak "seçim dönemlerinde Hazine yardımları iki katına çıkarılır" düzenlemesi nedeniyle MHP, 28 Mart yerel seçimleri öncesinde 13.5 trilyon lira yardım aldı. 20 bin metrekarelik alanı kapsayan bina 9, 12, 15 katlı üç daire yayı biçimindeki büro kitlesinin oluşturduğu orta avlu klimatize atrium etrafında şekilleniyor. 


</TEXT>
</DOC>
