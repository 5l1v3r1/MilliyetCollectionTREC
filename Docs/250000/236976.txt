<DOC>
<DOCNO> 236976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo44.html </URL>
<DATE> 2004/05/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Beşiktaş'ta genel kurul 23-30 Mayıs'ta... 
</HEADLINE>
<TEXT>

     Beşiktaş yönetim kurulu bugün yaptığı olağan toplantısında, olağanüstü genel kurulun 23-30 Mayıs tarihlerinde Abdi İpekçi Spor Salonu'nda toplanmasını kararlaştırdı. 
     Serdar Bilgili başkanlığında, Akaretler'deki kulüp binasında gerçekleştirilen toplantı sonrası açıklama yapan asbaşkan Haşmet Bedii Kürüm, olağanüstü genel kurul toplantısının Abdi İpekçi Spor Salonu'nda yapılacağını söyledi. 
     Kürüm, son haftalarda alınan kötü sonuçlar nedeniyle futbol takımına herhangi bir ceza vermeyi düşünmediklerini ifade ederek, ''Futbolcularımızın kontratları konusunu da yeni yönetimin takdirine bırakıyoruz'' dedi. 
     Teknik direktör Lucescu'nun görevini bırakıp bırakmayacağı ile ilgili bir soruya Kürüm, ''Lucescu'nun anlaşması sezon sonuna kadar devam edecek. Lucescu son maça kadar görevinin başındadır. 15 güne kadar durumu netleşir'' yanıtını verdi. 
     Beşiktaş yönetiminin, görevi bırakacağı son güne kadar işinin başında olacağını anlatan Kürüm, ''Kongreye kadar işimize eksiksiz devam edeceğiz. Transfer komitemizin başkanı Muzaffer Nasıroğlu ve menajerimiz Sinan Engin transfer konusunda çalışmalarını yürütüyorlar. Prensip anlaşmasına vardığımız futbolcularla ilgili gerekli raporu yeni yönetime vereceğiz'' şeklinde konuştu. 
     Kürüm, kalan 2 maçlarını kazanarak, herhangi bir şaibe söylentisi içine girmeden ligi tamamlamak istediklerini de sözlerine ekledi. 
     Bu arada, kaleci Cordoba ve eşi de yönetim kurulu toplantısı sırasında kulübe gelerek, Vogue restoranda yemek yedi. 
     
</TEXT>
</DOC>
