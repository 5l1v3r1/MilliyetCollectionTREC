<DOC>
<DOCNO> 216896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/yazar/bila.html </URL>
<DATE> 2004/02/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kamu Yönetimi Temel Yasası 
</HEADLINE>
<TEXT>

   
   Kamu Yönetimi Temel Yasası, Meclis Genel Kurulu'nda görüşülüyor. 9 maddesi kabul edildi. Önümüzdeki hafta devam edilecek. 
   Yasa bir yandan Meclis'te tartışılırken, bir yandan da Meclis dışındaki platformlarda da ele alınıyor. 
   İstanbul Üniversitesi Stratejik Araştırmalar Merkezi de düzenlediği bir sempozyumla Kamu Yönetimi Temel Yasa Tasarısı'nı, "Ulusal Birlik" açısından tartışmaya açtı. 
   Sempozyuma siyasi parti temsilcileri, üniversite öğretim üyeleri, Türk-İş, DİSK, Kamu-Sen, KESK genel başkanları ve bazı gazeteciler katıldı. 
   Tasarı bir yandan kamu çalışanları açısından irdelenirken, bir yandan da yol açacağı siyasi ve toplumsal sorunlar yönünden ele alındı. 
   Sempozyumun konusu olan "Ulusal Birlik" açısı tartışılırken, bu tasarının Türkiye'nin üniter yapısından uzaklaşarak, federal bir yapıya zemin hazırlayıcı nitelikte olduğu üzerinde duruldu. 
   Ulus devletin dayanaklarından birinin merkezi yönetim olduğuna vurgu yapılırken henüz uluslaşma süreci tamamlanmamış, etnik çatışmalar, etnik kaynaklı terör ve siyasal ve toplumsal tartışmaların sürdüğü bir ortamda merkezi idarenin güçsüzleştirilmesinin ulus devleti büyük ölçüde yıpratacağı endişesi dile getirildi. 
   Tasarının il yönetiminde valileri etkisiz kılacağı merkezi idarenin kanallarını tıkayacağı ve bir sonraki aşamada da valilerin de seçimle göreve gelmesinde zemin hazırlayacağı öngörüsünde bulunuldu. Bu yapının güçlendirilmesi halinde ise başkanlık sistemine geçiş için bazı adımlar atılabileceğine dikkat çekildi. 
   Bilim adamları yaptıkları konuşmalarda yasanın felsefesinin ulus devlete değil federal devlet yapısına uygun olduğuna vurgu yaptılar. Taslağın kamu hizmetlerinin büyük bölümünü yerelleştirip özelleştirerek, görevler ayrılığı ilkesini benimseyerek, üniterizmden federalizme doğru bir açılım hedeflediğini kaydettiler. Yetki genişliği ilkesine dayanan merkezi yönetimin esaslı yapıdan yerel yönetim esaslı yapıya doğru güçlü bir eğilim taşıdığını belirttiler. 
   Sempozyumda gündeme getirilen görüşler, tasarı yasalaşsa bile tartışmaların devam edeceğini gösteriyor. 
   Siyasi partiler, üniversiteler ve demokratik kitle kuruluşlarının konuya gösterdikleri ilgi bunun en önemli göstergesi ve kanıtı. 
   
      
   
   
</TEXT>
</DOC>
