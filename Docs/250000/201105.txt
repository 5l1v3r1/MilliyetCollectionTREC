<DOC>
<DOCNO> 201105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun30.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetimi Silahlanmanın dondurulması sözkonusu değil 
</HEADLINE>
<TEXT>

     Kıbrıs Rum yönetimi Savunma Bakanı Kiriakos Mavronikolas, Rum ordusunun silahlanma programlarının dondurulmasının söz konusu olmadığını bildirdi. 
     Fileleftheros gazetesinin haberine göre, Rum Milli Muhafız Ordusu'nun RMMO 8. Piyade Alayı'nın, 8. Piyade Tugayı seviyesine yükseltilmesi nedeniyle Kisonerga'da düzenlenen törende konuşan Rum bakan, ''RMMO'nun, Kıbrıs sorununun çözümüne yönelik siyasi çabalardan bağımsız olarak kendi programına devam ettiğini ve silahlanma programlarının dondurulmasının söz konusu olmadığını'' söyledi. 
     Mavronikolas, konuşmasında ayrıca, Rum makamlarının, KKTC'deki seçimleri ve ''bu çerçevede gelişen olayları yakından takip ederek, gerekli her türlü önlemi aldığını'' belirtti. Mavronikolas, ''RMMO'nun konuyla ilgili bütün bakanlık ve ilgili kurumlarla bu konuda temasta olduğunu'' kaydetti. 
     Mavronikolas, piyade alayının tugay düzeyine yükseltilmesiyle ilgili olarak da, bunun, RMMO'nun Yunan kuvvetlerinin yeniden yapılandırılmasına uyum sağlayabilmesi için atılan ilk adım olduğunu belirtti. Rum bakan, ''Yunan Silahlı Kuvvetleri'nde yapılan değişiklikleri incelediklerini ve kendilerinin de bu konuda önümüzdeki yıl uygulanacak belirli kararlar alma yönünde hareket ettiklerini'' ifade etti. 
     Öte yandan, Çin Halk Cumhuriyeti Genelkurmay Başkanı Yardımcısı Li Siu'nun 6 kişilik bir heyetle 17-20 Aralık tarihleri arasında Güney Kıbrıs'a geleceği ve RMMO'nun üst düzey yetkilileriyle görüşerek karargahını ziyaret edeceği bildirildi. 
     Görüşmelerde, Güney Kıbrıs ve Çin arasında askeri alandaki işbirliğinin ele alınacağı belirtildi. 
     
</TEXT>
</DOC>
