<DOC>
<DOCNO> 203816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/ekonomi/eko06.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'a özel ekip, Başbakan'ı bekliyor 
</HEADLINE>
<TEXT>

   Başbakan Yardımcısı Şener, İmar Bankası'nda yolsuzluğun nedenlerini belirlemek için oluşturulacak özel ekipte yer alacak isimlerin bu hafta belli olacağını söyledi 
      AHMET ERHAN ÇELİK Ankara 
   
   Başbakan Yardımcısı Abdüllatif Şener, İmar Bankası'ndaki yolsuzluğun nedenlerini belirlemek üzere oluşturulacak özel ekibin bu hafta içinde açıklanabileceğini söyledi. "Kesin tarih, takvim vermek istemiyorum ama ekibe girecek isimlerin belirlenmesi için Başbakan'ı bekliyoruz" diyen Şener, aday isimler konusunda bilgi vermekten kaçındı. 
   Milliyet'in sorularını yanıtlayan Şener, özel ekibin kuruluş mantığını, "Bazı konularda bürokrasiyi aşmak lazım" diye açıkladı. Şener, İmar Bankası yolsuzluğunun nedenlerini tespit etmekte geleneksel denetim ve teftiş uygulamalarının yetersiz kalabileceğini belirtirken, yapılacak inceleme ve değerlendirmenin sonucunda Merkez Bankası, BDDK, SPK gibi kurumların 'sistemlerinde açık mı var' sorusuna yanıt aranacağını söyledi. 
   
   IMF'ye biz önerdik 
   Özel ekip çalışmasının Türkiye'de ilk defa denendiğine işaret eden Şener, IMF'ye verilen niyet mektubuyla konunun taahhüt altına alınmasını da, "Biz bunu kendi aramızda konuşuyorduk. Anlaşılan Hazine'de yapılan görüşmelerde IMF de meseleyi benimsedi. İş uluslararası nitelik kazandı" diye açıkladı. 
   Şener, hükümetten bağımsız ama hükümet adına hareket etmesi öngörülen İmar özel ekibinin yetkilerini "baştan şöyle ya da böyle tarif etmenin gerekmediğini" söyledi. "İmar ekibinin yetkileri belirsiz olursa incelemeye alınacak kurumlar hangi bilgileri hangi ölçülerde içinde verebileceklerini nasıl belirleyecek " sorusuna Şener, "Kurumlar gerekli hassasiyeti gösterecektir. Bu konuyu da ekibi oluştururken düşüneceğiz" yanıtını verdi. İmar özel ekibine bankacılık ve mali piyasalar konusunda uluslararası saygınlığı bulunan isimler alınacak. 
   
   
</TEXT>
</DOC>
