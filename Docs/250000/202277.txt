<DOC>
<DOCNO> 202277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo12.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da Özkara'nın yerine 15 aday... 
</HEADLINE>
<TEXT>

     Konyaspor Başkanı Mehmet Köseoğlu, Konyaspor-Malatyaspor maçından sonra istifasını açıklayan teknik direktör Hüsnü Özkara'nın kendi kaderini kendisinin belirlediğini söyledi. 
     Köseoğlu, yaptığı açıklamada, Malatyaspor maçında çok iyi mücadele ettiklerini ve son 4 dakikaya kadar olağanüstü futbol ortaya koyduklarını bildirdi. 
     Son dakikalarda ise dengelerin birden değiştiğini ve 3-1 önde bitireceklerini düşündükleri maçtan 3-3 beraberlikle ayrıldıklarını anımsatan Köseoğlu, bu sonuçtan sonra taraftarların haklı olarak tepki gösterdiğini anlattı. 
     Alınan sonuç ve gelen tepkiler üzerine Özkara'nın istifasını açıkladığını ifade eden Köseoğlu, şunları söyledi 
     ''Özkara, kendi kaderini kendi belirledi. Özkara, bu kadar tepkinin üzerine kalmasını istesek de kesinlikle kalmayacaktır. Bu nedenle istifasını geri çevirmeyi hiç düşünmedik. Alınan sonuçlar ortada, ancak biz Özkara'dan memnunduk. Geçen yıl bizi mutlu sona ulaştıran teknik direktörle bu şekilde ayrılmayı istemezdik, fakat şartlar bunu gerektirdi.'' Köseoğlu, Özkara'nın istifasını açıklamasının ardından 15 teknik direktörün menajerleri aracılığıyla Konyaspor ile çalışmak istediğini kendilerine ilettiğini belirterek, acele etmek istemediklerini, Süper Lig tecrübesi olan, yükü kaldırabilecek ve Konya'nın yapısına uygun bir teknik direktör ile anlaşmayı düşündüklerini bildirdi. 
     Süper Lig'e bir hafta sonra ara verileceğini anımsatan Köseoğlu, ''3 Ocak'ta kampa gideceğiz. Bu tarihten önce bir teknik direktör ile mutlaka anlaşacağız. Daha sonra teknik direktörün isteği doğrultusunda gerekli transferleri tamamlayıp takımı tam kadro kampa göndereceğiz'' dedi. 
     Konyaspor'un köklü ve büyük bir kulüp olduğunu ve hiçbir zaman sahipsiz kalmayacağını vurgulayan Köseoğlu, ''Süper Lig'in en iyi kadrosuna sahip olduğumuzu bir kez daha söylüyorum. Çarşamba günü Adanaspor ile Türkiye Kupası maçında karşı karşıya geleceğiz. Bu karşılaşmaya ve Süper Lig'in ilk yarısının son maçı olan İstanbulspor maçına takımı alt yapı antrenörleri hazırlayacak'' diye konuştu. 
     Köseoğlu, teknik direktörün olmamasının kendilerini hedeften koparmadığını, Çarşamba günü Adanaspor'u Türkiye Kupası'ndan eleyerek yollarına devam edeceklerini sözlerine ekledi. 
     
</TEXT>
</DOC>
