<DOC>
<DOCNO> 202485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko21.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabet borsaya taşınıyor... Fenerbahçe halka açılıyor... 
</HEADLINE>
<TEXT>

     Beşiktaş ve Galatasaray'ın ardından Fenerbahçe de halka açılıyor. 
     Fenerbahçe Sportif'in hisselerinin halka arzı nedeniyle, Fenerbahçe Spor Kulübü Başkanı Aziz Yıldırım ve halka arza aracılık konsorsiyumun lideri Deniz Yatırım'ın bünyesinde bulunduğu Zorlu Holding'in Başkanı Ahmet Nazif Zorlu'nun katılımıyla 18 Aralık Perşembe günü Fenerbahçe Şükrü Saraçoğlu Stadyumu'nda imza töreni yapılacak. 
     Fenerbahçe Kulübü, geçen ay yaptığı bir açıklama ile halka arz çalışmalarının son aşamaya geldiğini bildirmişti. 
     Ekonomik göstergelerin çok yakından izlendiği belirtilen açıklamada, ''Şeffaflık ilkesiyle, her zaman olduğu gibi kulübümüze en iyi şartlarda getiri sağlayabilmek, aynı şekilde yatırımcılarını da diğer örneklerinde olduğu gibi mağdur etmeden halka arzı gerçekleştirebilmek için yoğun çaba harcamaktayız. Halka arz çalışmaları son aşamalarına gelmiş durumdadır. Futbol kulüplerinin 2004 UEFA kriterleri ile birlikte halka arzı, kurumsallaşmanın vazgeçilmez bir parçasıdır'' denilmişti. 
     Yeşil sahaların 3 büyükleri olarak anılan spor kulüplerinden Beşiktaş ve Galatasaray'ın şirketlerinin hisseleri, geçen yıl Şubat ayında gerçekleşen halka arz sonrası Borsa'da işlem görmeye başlamışlardı. 
     Galatasaray Sportif Sınai ve Ticari Yatırımlar A.Ş. hisseleri 87 bin lira, Beşiktaş Futbol Yatırımları Sanayi ve Ticaret A.Ş. hisseleri 57 bin 500 lira fiyatla halka arz edildiler. 
     
</TEXT>
</DOC>
