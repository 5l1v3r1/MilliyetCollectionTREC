<DOC>
<DOCNO> 214694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki patlamada 2 Amerikan askeri öldü 
</HEADLINE>
<TEXT>

     Irak'ta Amerikan kuvvetlerine ve müttefiklerine yönelik saldırılar devam ediyor. 
     Başkent Bağdat'ta dün akşam düzenlenen saldırıda 2 Amerikan askeri ölürken, Japon askerlerinin konuşlandığı Semava'da da havan topuyla saldırı yapıldı. 
     ABD ordu sözcülüğü, Bağdat'ın batısındaki bir yol kenarına yerleştirilen bombanın, Amerikan askeri aracının geçtiği sırada infilak ettiğini ve 2 Amerikalı askerin öldüğünü, bir askerin de yaralandığını bildirdi. 
     Japon askerlerinin bulunduğu Semava'da düzenlenen saldırıda da Japon gazetecilerin kaldığı bir otel yakınlarına havan topu atıldığı bildirildi. 
     Yetkililer, çevre binalardaki camların kırıldığını, ölen veya yaralanan olmadığını söylediler. 
     Saldırganın kentin 3 kilometre dışında yakalandığı belirtilirken, havan topunun otelin 50 metre kadar yakınına düştüğü kaydedildi. 
     Japon komutan Albay Yasuşi Kiyota, olayın kentte devriye gezen Hollanda kuvvetleri tarafından araştırıldığını söyledi. 
     
</TEXT>
</DOC>
