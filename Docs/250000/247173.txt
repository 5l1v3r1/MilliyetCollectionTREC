<DOC>
<DOCNO> 247173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo04.html </URL>
<DATE> 2004/06/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
NBA final serisinin 3. maçında Mehmet'li Pistons, 2-1 öne geçti... 
</HEADLINE>
<TEXT>

     ABD Profesyonel Basketbol Ligi NBA final serisinin 3. maçında Detroit Pistons, Los Angeles Lakers'ı 88-68 yenerek, seride 2-1 öne geçti. 
     Final serisinin en önemli maçı olarak gösterilen maçta The Palace Auburn Hills'de Lakers'ı konuk eden Pistons, karşılaşmanın ilk dakikalarından itibaren oyunun kontrolünü bırakmadı ve maça 8-0'lık bir seri ile başladı. 
     Maç boyunca farkın kapanmasına izin vermeyen Pistons'da Richard Hamilton, 31 sayı, 6 ribaunt ve 3 asistlik performansıyla maçın yıldızı oldu. 
     Chauncey Billups, 19 sayı, 2 ribaunt ve 3 asistle Hamilton'ı takip ederken Ben Wallace, aldığı 11 ribauntla pota altından galibiyete katkıda bulundu. 
     Türk oyuncu Mehmet Okur ise 8 dakika forma giydiği maçı 2 sayı, 4 ribaunt ve 1 asistle tamamladı. 
     Konuk ekip Lakers'da ise, bir önceki maçta 3 sayılık basketiyle karşılaşmayı uzatma dakikalarına ve takımını da galibiyete taşımayı başaran Kobe Bryant, 11 sayı, 3 ribaunt ve 5 asistlik oyun çıkardı. 
     Takımın en skorer oyuncusu 14 sayı, 8 ribaunt ve 1 asistle Shaquille O'Neal oldu, ancak bu performans galibiyet için yeterli olmadı. 
     Final serisinin 4. maçı, 14 Haziran Pazartesi günü TSİ sabaha karşı yine Detroit'de yapılacak. 
     
</TEXT>
</DOC>
