<DOC>
<DOCNO> 242765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur25.html </URL>
<DATE> 2004/05/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Emniyet'ten 6 üniversite rektörü ile 2 milletvekili hakkında suç duyurusu 
</HEADLINE>
<TEXT>

     İstanbul Emniyeti, 6 üniversite rektörü ile 2 milletvekili ve eski bir bakanın da aralarında bulunduğu 20 kişi hakkında, 17 Mayıs'ta YÖK Yasası'na tepki amacıyla yapılan yürüyüşe ilişkin suç duyurusunda bulundu. 
     Güvenlik Şube Müdürlüğü tarafından konuya ilişkin hazırlanan ve İstanbul Cumhuriyet Savcılığı'na verilen yazıda, İstanbul Üniversitesi İÜ Rektörlüğü organizesinde 2911 sayılı Toplantı ve Gösteri Yürüyüşleri Kanunu'na aykırı olarak yürüyüş düzenlendiği ileri sürüldü. 
     Yazıda, İÜ Rektörü Prof. Dr. Kemal Alemdaroğlu, İstanbul Teknik Üniversitesi Rektörü Prof. Dr. Gülsün Sağlamer, Yıldız Teknik Üniversitesi Rektörü Prof. Dr. Ayhan Alkış, Sakarya Üniversitesi Rektörü Prof. Dr. Mehmet Durman, Balıkesir Üniversitesi Rektörü Prof. Dr. Necdet Hacıoğlu, Boğaziçi Üniversitesi Rektörü Prof. Dr. Sabih Tansal, bazı fakülte dekanları ile CHP milletvekilleri Nurettin Sözen ve Ahmet Güryüz Ketenci ile eski Devlet Bakanı Masum Türker'in de aralarında bulunduğu 20 kişinin, ''yürüyüş kortejinin önünde yer aldıkları ve grubu yönlendirdiklerinin tespit edildiği'' belirtildi. 
     Aynı yazıda, ''Beyazıt Meydanı'ndan Aksaray istikametine araç trafiğinin kapanması nedeniyle vatandaşların yürüyüş kortejindekileri sözlü ve alkışlı olarak protesto ettiklerinin görüldüğü'' de kaydedildi. 
     
</TEXT>
</DOC>
