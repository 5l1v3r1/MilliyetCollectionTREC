<DOC>
<DOCNO> 246617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur21.html </URL>
<DATE> 2004/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sağlık çalışanlarından yazarkasalı eylem .. 
</HEADLINE>
<TEXT>

     Sağlık hizmetlerinin ticarileştirildiğini savunan Sağlık ve Sosyal Hizmet Emekçileri Sendikası SES üyeleri, Sağlık Bakanlığı önüne yazarkasa bıraktı. 
     Bakanlık önünde toplanan sağlık çalışanları, ''Performans sağlığa zararlıdır'', ''Ticarethane değil hastane'' dövizleri taşıyıp, ''Hastaneler halkındır satılamaz'' ve ''Sağlık haktır satılamaz'' sloganları atarak bir süre oturma eylemi yaptılar. 
     SES Genel Başkanı İsmail Hakkı Tombul, daha sonra yaptığı açıklamada, ''Sağlıkta Dönüşüm Programı'' adı altında, ''sağlık hizmeti sunumunun ticarileştirilerek, sağlığı alınıp satılabilir bir meta olarak gören adımlar atıldığını'' savundu. 
     Yılbaşından itibaren Sağlık Bakanlığı'na bağlı sağlık kuruluşlarında performansa dayalı döner sermaye uygulamasına başlandığına dikkati çeken Tombul, bu uygulamanın hizmet sunumunun ekip anlayışını zedelediğini, meslekler arasında çatışmaları artırdığını, 1. basamak sağlık kuruluşlarına yazar kasa yerleştirilerek çalışanların tahsildar yapıldığını öne sürdü. 
     Tombul, tüm bu gelişmeler yaşanırken çalışanların döner sermayeden komik ücretler aldığını belirterek, şunları kaydetti 
     ''Temel ücretimize ve emekliliğe yansımayan, bizi birbirimizle rekabete zorlayan, emeğimize göre değil kazandırdığımıza göre ücretlendiren, iş barışını bozan, çalışma ortamını sağlıksızlaştıran, sağlık ortamını ticarileştiren performansa dayalı döner sermaye uygulamasının sonlandırılmasını, ücretimizin insanca yaşayacak düzeye yükseltilmesini istiyoruz.'' Açıklamanın ardından SES üyeleri beraberlerinde getirdikleri yazarkasayı ve pankartları Bakanlık önüne bırakarak, dağıldılar. 
     
</TEXT>
</DOC>
