<DOC>
<DOCNO> 238390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy14.html </URL>
<DATE> 2004/05/08/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Erdoğan Gümülcine'de Batı Trakya Halkına seslendi 
</HEADLINE>
<TEXT>

     Başbakan Recep Tayyip Erdoğan, Batı Trakyalı Türklere ''Kardeşlerim'' diye hitap ederek, ''güçlü bir Yunanistan için çalışmalarını'' istedi. 
     Erdoğan, Yunanistan'a yaptığı ziyaret çerçevesinde bugün Batı Trakya'ya geldi. 
     Gümülcine Konsolosluğu'nda Türk azılık temsilcileriyle yaptığı görüşmelerin ardından Makedonya-Trakya Bölge Genel Sekreterliği'ni ziyaret eden Erdoğan, Makedonya-Trakya Bakanı Nikos Çiarçionis, Dışişleri Bakan Yardımcısı Evripidis Stilianidis ve Genel Sekreter Mihalis Aggelopulos ile kısa bir görüşme yaptı. 
     Erdoğan burada yaptığı konuşmada, azınlık konusuna değinerek, Batı Trakya Türklerinin ''olayları olumlu yönde değerlendirerek, güçlü bir Yunanistan için çalışmalarının kendi yararlarına olacağını'' belirtti. Erdoğan, şunları söyledi 
     ''Ben Batı Trakya'da yaşayan kardeşlerime şunu söylüyorum. Sizler Yunanistan'ın birer vatandaşısınız. Dolayısıyla Avrupa Birliği'nin birer bireyisiniz. Hepiniz güçlü bir Yunanistan için çalışmalısınız. Güçlü bir Yunanistan sizin de mutluluğunuzdur. Sorunlar olabilir. Bu sorunlar kendi ülkemizde bizler için de var. Biz de vatandaşlarımızın birçok sorununu hükümet olarak, zaman içinde çözmeye gayret ediyoruz. Ben inanıyorum ki, burada da bu sorunlar zaman içinde aşılır türdendir. Farklı kültürlerin birarada yaşamasını başaran halklar bana göre dünyanın model ülkeleridir. Ben buna katkıda bulunan tüm siyasi iktidarları ve halkları huzurunuzda tebrik ediyorum, takdir ediyorum, alkışlıyorum.'' Yunanistan ziyareti sırasında kendisinin ve eşinin duygusal anlar yaşadığını belirten Erdoğan, ''Bunda emeği geçen başta Sayın Karamanlis olmak üzere, herkese teşekkür ediyorum. Yunanistan'da bugün çok anlamlı bir tablo yaşıyoruz. Aslında hep birlikte tarihe kayıt düşüyoruz. Son zamanlarda küresel barışı dünyada hep konuşuyorlar. Ama bu hep lafta kalıyor. Türkiye ile Yunanistan, şu anda attıkları adımlarla barışı, dostluğu gerek siyasi alanda, gerek ekonomik alanda, gerek kültürel alanda farklı bir noktaya doğru taşımaktadırlar'' dedi. Başbakan Erdoğan, Türk hükümetinin iktidara geldiği andan itibaren tüm komşularıyla olan ilişkileri güçlendirme gayreti içinde bulunduğunu belirterek, ülkeler arasındaki ''duvarların'' yıkılması çağrısında bulundu. 
     ''Ben buradan çok samimi olarak bir şey söylemek istiyorum Bu dünyada yaşayıp da, dünyanın gerçeklerinden uzak olanlara sesleniyorum. Ve bütün değerleri bir kenara koyuyorum, sadece olaya bir insan olarak bakıyorum'' diyen Erdoğan, sözlerini şöyle sürdürdü 
     ''İnsan ortak paydasında bir defa birbirimizi anlayarak, birbirimizle beraberce sevgiye, barışa dayalı olarak yaşamayı başarmalıyız. Geçmişi bir kenara koyun, onları tarihçiler konuşsun. Ama biz geleceğin dünyasını, o insanın yaşam standardını ve mutluluğunu esas alan bir çizgide gelin inşa edelim. Eğer onlara bakacak olursak, unutmayın ki doğu ve batı Almanya arasında duvarlar vardı ama yıkıldı. Ama hala bu duvarları inşa etmek isteyenler de var. Bu duvarların da iki türü var. Biri fiziki duvarlar, bir de gözükmeyen ama varolan duvarlar var. Biz bunların her ikisini de yıkmalıyız. Ve bardağın hep dolu tarafına bakmalıyız. Boş tarafını konuşmak bize hiçbir şey kazandırmaz. Boş tarafa ne kadar su ilave edebilirsek o kadar başarılı oluruz. İşte şu anda Türkiye Cumhuriyeti iktidarı ile Yunanistan'ın iktidarları siyasi iradelerini kullanarak adımlarını atıyor.'' Makedonya ve Trakya Bakanı Çiarçonis de konuşmasında, Erdoğan'ın Yunanistan ziyaretinin Türkiye ile Yunanistan halklarının barış ve işbirliği içinde varolması yönünde yeni bir köprü oluşturduğunu belirtti. 
     
     Batı Trakya Azınlıklar Yüksek Tahsililer Derneği'nde konuşma yaptı 

     Başbakan Recep Tayyip Erdoğan, Batı Trakya'daki Türklere, ''Şunu unutmayın ki sizler Yunanistan vatandaşısınız. Güçlü bir Yunanistan oluşturmada harcadığınız enerji sizin de mutluğunuzu getirecektir'' diye seslendi. 
     Erdoğan, Gümülcine'deki temasları çerçevesinde Batı Trakya Azınlık Yüksek Tahsilliler Derneği üyelerine yönelik bir konuşma yaptı. 
     Kendisine Gümülcine'yi ziyaret etme imkanı verdiği için Yunanistan Başbakanı Karamanlis'e teşekkür eden Erdoğan, iki ülke arasında atılan karşılıklı adımların ilişkileri güçlendireceğini söyledi. 
     Bu konuda iki tarafta da siyasi irade bulunduğunu yineleyen Erdoğan, şöyle konuştu 
     ''Gelecek nesillere sorun bırakmamak üzere bu yolda bulunuyoruz. Şunu bütün samimiyetle söylüyorum Spesifik başlıklara takılıp kalmayın. Aslında bunlar insan oğlunu çok yordu. Bu tür başlıklar uğrunda çok ağır bedeller ödendi. Artık bu bedelleri insan oğluna ödetmeyelim. Dostlukları, barışı güçlendirelim. Hepimiz bu dünyada gelip geçiciyiz. Kimse bu dünyada kalmayacak. Ama bu gök kubbede hoş bir sada bırakmak tüm siyasilerin görevi. Geçmişte şu olmuş bu olmuş bunları önemsemiyorum. Bırakın onları tarihçiler konuşsun. Biz geleceği inşa edelim.'' 
     
     ''DÜNYA BÜYÜK BİR KÖY HALİNE GELDİ'' 

     Erdoğan, Batı Trakya Türkleri'nin kimliklerini ''şüphesiz ki'' koruyacaklarını belirterek, kimsenin bu insanlara ''siz kimliğinizi kaybedin'' demediğini söyledi. 
     Erdoğan, ''Ama şunu unutmayın ki sizler Yunanistan vatandaşlarısınız. Güçlü bir Yunanistan oluşturmada harcadığınız enerji sizin de mutluğunuzu getirecektir. 20 yıl önce düşündüklerimizle bugün düşündüklerimiz arasında fark var. Dün go home dediklerinize bugün diyemiyorsunuz. Artık dünyada büyük bir köy haline geldi'' dedi. 
     Batı Trakya'daki Yunanistan vatandaşları olarak farklı kimliklerdeki insanlarla rahatlıkla görüşmelerini isteyen Erdoğan, ''Birbirinizle ikramlaşın. Eskiden yapıyordunuz ama zaman zaman sıkıntılar yaşandı. Türkiye'de de bu böyleydi. Ama sonra bazı virüsler araya girdi ve bu virüsler dengeyi bozdu'' diye konuştu. 
     
</TEXT>
</DOC>
