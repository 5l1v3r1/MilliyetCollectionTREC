<DOC>
<DOCNO> 204133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun18.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu-Talat görüşmesinden ''erken seçim'' formülü çıktı 
</HEADLINE>
<TEXT>

     KKTC'de Ulusal Birlik Partisi UBP Genel Başkanı ve Başbakan Derviş Eroğlu ile Cumhuriyetçi Türk Partisi CTP Genel Başkanı Mehmet Ali Talat'ın yaptığı görüşmeden, ağırlıklı olarak erken seçim formülü çıktı. 
     Hükümet kurulamazsa erken seçimin kaçınılmaz olduğunu dile getiren liderler, partilerinin erken seçime hazır olduğunu belirtti. UBP Genel Başkanı Eroğlu erken seçim için tarih vermezken, CTP Genel Başkanı Talat, erken seçimin ocak ayı ortalarında yapılması gerektiğini söyledi. 
     Derviş Eroğlu, görüşmenin ardından yaptığı açıklamada, ülkede hükümet arayışları olduğunu, kendilerinin de uzlaşı ve mutabakat hükümeti kurabilmek için üstlerine düşeni yapacaklarını ifade ederek, hükümet kurmaya talip olduklarını yineledi. UBP ile CTP'nin farklı görüşleri bulunduğunu, görüşmede bu görüşler arasında uzlaşıya varılamadığını ifade eden Eroğlu, Cumhurbaşkanı Rauf Denktaş'ın, herhangi birine hükümeti kurma görevini vermesinin ardından, iki partinin yeniden bir araya gelerek değerlendirme yapacağını kaydetti. 
     CTP'nin, bir UBP-CTP hükümetine olumlu bakmadığı izlenimini edindiğini belirten Eroğlu, hükümet kurulamazsa erken seçimin kaçınılmaz olduğunu ve UBP olarak erken seçime hazır olduklarını söyledi. 
     Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş'ın UBP'ye açık destek verdiğini anımsatarak, DP ile birlikte hareket etme kararlılığını devam ettireceklerini ifade eden Eroğlu, erken seçimin ne getirip ne götüreceğinin tartışılabileceğini belirterek, erken seçim için tarih vermesinin söz konusu olmadığını kaydetti. 
     
     ''TAVIR DEĞİŞİKLİĞİ YOK'' 

     Eroğlu, Annan planı konusunda dün yaptığı, ''Biz yoktur desek de Annan planı masadadır'' yönündeki açıklaması anımsatılarak, ''tavır değişikliğinin'' nedeninin sorulması üzerine, ''kendilerinde tavır değişikliği olmadığının'' altını çizerek, UBP olarak her şeyin görüşülmesinden yana olduklarını belirtti. 
     ''Annan planını görüşmenin, her şeyi olduğu gibi kabul etmek olmadığını'' vurgulayan Eroğlu, Annan planında, iki kesimliliğin sulandırılması, toprak, egemenlik, güvenlik, Türkiye'nin etkin ve fiili garantisi konularında çekinceleri bulunduğunu anlattı. Eroğlu, planı ''Ret ya da kabul edin'' diye masaya davet edilmeye karşı olduklarını, her konunun görüşülmesi gerektiğini kaydetti. 
     1 Mayıs'ın önlerinde durduğunu, ancak 1 Mayıs'ın dünyanın sonu olmadığını belirten Eroğlu, 1 Mayıs'a kadar çözüm olmasının sadece Türk tarafının değil, Rumların da tavrına bağlı olduğunu, Rumlarda ise bu tavrı henüz görmediklerini söyledi. 
     Kıbrıs Türk halkının çıkarlarını ve kazanımlarını koruma gayreti içinde olduklarını söyleyen Eroğlu, Kıbrıs'taki gerçekler tersyüz edilerek anlaşmaya varılamayacağını vurguladı. 
     Eroğlu, '''UBP-CTP hükümetinin Eroğlu ve Talat dışında başka bir isim altında kurulmasına yaklaşımınız ne olur'' sorusuna, bu konuyu görüşmedikleri yanıtını verdi. Eroğlu, Ankara'dan henüz davet almadıklarını ve Ankara'nın hazırlıklarının sürdüğünü belirtti. 
     
     TALAT'IN AÇIKLAMASI 

     CTP Genel Başkanı Mehmet Ali Talat da 1 Mayıs'a kadar olan zamanın iyi değerlendirilmesi gerektiğini ifade ederek, ''Mayıs 2004'e kadar Kıbrıs Türk halkının zamanını tüketenler insan içine çıkamayacaklar'' dedi. 
     Şu anki durumda CTP'nin hükümeti kuracak en güçlü parti olduğunu belirten Talat, erken seçim olacaksa bunun ocak ortasında olması, Mayıs 2004'e kadar zaman kaybedilmemesi gerektiğini söyledi. Talat, gazetecilerin ''Gürcistan modelini'' anımsatması üzerine, ''Zaman kaybedenler insan içine çıkamayacak'' derken, herhangi bir modeli kastetmediğini belirtti. 
     Seçime hazır olduklarını ve seçim tekrarlanırsa bugünkünden daha güçlü olarak seçimden çıkacaklarını iddia eden Talat, Eroğlu'nun, DP'nin desteğini alarak, kendileriyle 25 milletvekili adına görüştüğünü, bunun fiilen olması için DP'nin UBP'ye katılması gerektiğini kaydetti. Gelecek günlerde DP'nin UBP'ye katılabileceğini ifade eden Talat, bunun ''Cumhurbaşkanı Denktaş'ın bir oyunu'' olduğunu savundu. 
     Talat, Eroğlu'nun ''Annan planı görüşülebilir'' yönündeki açıklamasının anımsatılması üzerine, bunun olumlu bir gelişme olduğunu, ancak yeterli olmadığını, Annan planının kapsamlı bir çözüm planı olduğunu, Genel Sekreter'in referandum tarihinin de kabul edilmesini istediğini anlattı. Talat, bir soru üzerine, Ankara'nın Kıbrıs konusunda yaptığı hazırlık son şeklini almadan kendilerinin de görüşlerinin alınmasının yararlı olacağını belirtti ve Ankara'ya gitmek için davet beklediklerini yineledi. 

     
</TEXT>
</DOC>
