<DOC>
<DOCNO> 215825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur39.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvete aracılık'tan beaat eden Yargıtay Üyesi emeklilik istedi 
</HEADLINE>
<TEXT>

     ''Rüşvete aracılık etmek'' suçundan yargılanan ve delil yetersizliğinden beraat eden Yargıtay 14. Hukuk Dairesi üyesi Hüsnü Çağlayan, emekliliğini istedi. 
     Çağlayan, Yargıtay Başkanlığı'na hitaben yazdığı emeklilik dilekçesinde, ''bir süre önce asılsız bir iddia sonucu Yargıtay Ceza Genel Kurulu'nda yargılandığını ve aklandığını'' anımsattı. 
     Beraat etmesine rağmen, 14. Hukuk Dairesi'nde, daire başkanı ve diğer bir kısım üye arkadaşlarının olumsuz tutumlarıyla karşılaştığını ifade eden Çağlayan, dilekçesinde şu görüşlere yer verdi 
     ''Evrensel hukuk kuralları, kişinin asılsız saldırılar ve iftiralar karşısında sığındığı tek yerin yine hukuk kuralları olduğunu söylemektedir. Beraat eden birisi olarak değil, vicdanen de çok rahat bir kişi olarak, tarafıma gösterilen bu tutumu anlayabilmiş değilim. Yüce Yargıtay Ceza Genel Kurulu hakkımda bu beraat kararını alırken, hukukun genel kurallarına ve tüm delillerin lehimde olmasına dayanmıştır.'' 
     
     HER İDDİANIN İSPATI GEREKİR 
     Çağlayan, iddialarını, söylediklerini ve savunmalarını doğrulayan ayrı bir soruşturmanın, bugünlerde yine Yargıtay'da, başka üyeler çerçevesinde devam ettiğini belirterek, ''Benimle hiçbir ilgisi bulunmayan Neşter-2 adı altında devam eden bu soruşturmada birçok üyenin ismi geçmekte, her zaman yüce adaletin bu tür söylentilere karıştırılabileceği gerçeği de varsayımlar önüne geçmiş bulunmaktadır'' dedi. 
     Her iddianın ispatı gerektiğine işaret eden ve masumiyet karinesinin hiçbir zaman unutulmaması gerektiğini vurgulayan Hüsnü Çağlayan, şunları kaydetti 
     '' Bana atılan iftiralar başka üyelere de her zaman atılabilir şeklindeki savunmalarım, son tahkikatla iyice belirginleşmiştir. Bu tahkikat sonucu belki adı geçen üyeler de aklanacaktır. Masumiyet karinesi böyle mülahazalarla çiğnenmemeli, kirletilmemelidir. 
     Tüm meslek yaşamım boyunca devletime ve yüce Türk Ulusu'na zarar vermedim. Türkiye Cumhuriyeti Devleti ve yüce Türk Ulusu'nun varlığı ve birliği için çalışmaya özen gösterdim. 
     Her şeye rağmen saygı duyduğum kişiliğimin ve yargı çevresi saygınlığının yıpratılmaması için, çok sevdiğim kutsal yargı görevi olan Yargıtay üyeliğinden, hiçbir makam ve kişinin etkisi olmaksızın kendi isteğimle emekli olmam gerektiğini anladım.'' 
     
     SÜREÇ 
     Yargıtay 14. Hukuk Dairesi Üyesi Hüsnü Çağlayan, ''rüşvete aracılık etmek'' suçundan Yargıtay Ceza Genel Kurulu'nda yargılanmış ve 5'e karşı 20 üyenin oyu ile delil yetersizliğinden beraat etmişti. 
     Yargıtay Ceza Genel Kurulu, müdahil-müşteki Kemal Koçak'ın bu kararın yeniden incelenmesi istemini, farklı üyelerin katılımıyla incelenmeksizin reddetmişti. Genel Kurul, müştekinin, Yargıtay Kanunu'na göre böyle bir hakkı bulunmadığı gerekçesiyle istemi kabul etmemişti. 
     Çağlayan hakkında, disiplin yönünden de soruşturma başlatılmıştı. Yüksek Disiplin Kurulu'nun soruşturması halen devam ediyor. 
     
</TEXT>
</DOC>
