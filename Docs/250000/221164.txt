<DOC>
<DOCNO> 221164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yazar/altan.html </URL>
<DATE> 2004/03/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kadın hakları ve gelin-kaynana ilişkileri 
</HEADLINE>
<TEXT>

   
   Türkiye'nin gerçek yüzü ortaya çıktıkça, bir çileler ve çilekeşler dünyasında yaşamakta olduğumuz da, daha çok netleşiyor. 
   Hele hele çocuklar ve kadınlar... 
   Türkiye'de kadınların siyasal platformdaki oranı, Uganda'nın da gerisindeymiş. Nasıl ki ulusal gelir dağılımındaki dengesizlik de, Tanzanya'nın gerisinde... 
   
   Tanzimat'tan bu yana, çağdaşlaşma girişimleri, yüzeysel vitrinler yaratma ötesinde, kitlesel yamukluğu düzeltemeye yetmedi. 
   Kendi kendimizi aldatarak, rüşvet beleş, yolsuzluk soysuzluk, yalan ve talanla, hamasi bir afyonlanmanın ırkçı böbürlenmeleri içinde, yitirdik gittik yüzyılları... 
   
   Kadın hakları konusu ise hiçbir zaman yeterince gündeme gelmedi. Ne kaç milyon kadının alfabesiz olduğu, ne kaç milyon kız çocuğunun okula bile gitmediği... 
   Çünkü "imtiyazsız sınıfsız, birleşmiş bir kitleyiz", yahut "Birimiz hepimiz, hepimiz birimiz için" martavalları arkasında, feodal kökenli bir sınıfsallık sürekli perdelendi. 
   
   Kadın hakları konusunu, önce kadınlar arasındaki ilişkilerin psikolojik tayfunları içinde ele almak gerekirdi. 
   Örneğin "gelin - kaynana" ilişkileri örneğin "gelin - görümce" ilişkileri örneğin "anne - kız" ilişkileri... Bunlara kız kardeşler arasındaki ilişkileri de ekleyebilirsiniz... 
   Gerek yazı, gerek sinema dünyaları, çok işlediler bu tür konuları ama hiçbir zaman bir çözüme ulaşamadan... 
   
   Bir de sınıfsal açıdan bakmak gerek kadın hakları konusuna... 
   Eski köşklerin "hanımefendileri", acaba nasıl davranırlardı evlerdeki "evlatlık, yahut besleme" etiketli, kırsal kesimden getirilmiş "köle kızlar"a 
   Kuyumcu ve kozmetik mağazalarının baş müşterileri olan kadınlar, acaba nasıl davranıyorlar evlerindeki kadın hizmetçilere 
   Ya sahne yıldızlarının, oldum bittim birbirlerine karşı davranışları 
   
   Kadın hakları konusu, sanıldığından çok çok daha derinlerde... 
   19. yüzyılın sonunda Amerikalı "antropologlar", bütün memeli hayvanların doğar doğmaz yürümesine karşın neden insan yavrusunun doğar doğmaz yürüyemediği sorunu üstünde durmuşlardı. 
   Ve bir varsayım olarak bunu, insanın ayağa kalkmış olmasına bağlamışlardı. 
   
   Dört ayak yürüyen bir dişinin doğurmasıyla, ayağa kalkmış bir dişinin doğurması arasında büyük fark vardı. 
   Dört ayak yürürken, yavaş yavaş ayağa kalkmış bir dişinin vajinası da daraldığı için, doğum yaparken ölüp gidiyordu. 
   Ayağa kalkmış kadın, binlerce yıl boyunca doğum yaparken ölüp gitmişti. Zamanla Doğa, yahut Tanrı bir düzeltme yapmış ve kadınlar, bebeklerini daha erken doğurmaya başlamışlardı. 
   O nedenle de insanın yavrusu, doğar doğmaz yürüyemiyordu. 
   
   Anne ve yürüyemeyen bebeği... Bu yüzden avlanmaya gidemeyen dişi... 
   Peki kim getirecekti onlara yiyeceği 
   Erkek... 
   Erkek, niye yiyecek getirsindi ki onlara 
   
   Kadının durumu burada sıkıştı. Yiyecek getirmesi için, erkeği kendisine bağlaması gerekiyordu... 
   Hiçbir memeli hayvan yüz yüze çiftleşmez, insan hariç... 
   Memelilerin de, yıl içinde çiftleşme mevsimleri vardır, insan hariç... 
   İnsanın dışında, gülen konuşan canlı da yoktur ayrıca... 
   Antropologların tahminine göre kadının, yavrusunun doğar doğmaz yürüyememesi ve yiyecek getirmesi için erkeği kendine bağlamak zorunda kalması, neden olmuştu bütün bunlara... 
   
   Kadın hakları konusu, çetrefil bir konu... 
   Bizim basın dünyasında ziyan olup gitmiş kadınlar üstünde de, yeterli bir araştırma yapılmadı... 
   Neriman Hikmet'ler, Suat Derviş'ler, Güzide Sabri'ler nasıl yaşadılar acaba 
   Ya sahne sanatçıları 
   
   Kadın hakları sorunu da bir gün çözümlenecek... 
   Her bireye doğar doğmaz, kimliğini belirleyecek bir "kot no."su verilerek belki... 
   Belki "zengin erkekle evlenmek, yahut ondan mümkün olduğu kadar yararlanmak" tutkusuna gerek kalmadığında... 
   Belki de içinden canlılar çıkan "kadın"ın, ancak beyinsel yaratacılığıyla "ölüm" önünde var olmaya ve avunmaya çalışan "erkek"le sade cinsel açıdan değil, beyinsel açıdan da, daha çok bütünleşmesiyle... 
   
   Kadın hakları, henüz çözümü bulunamamış bir sorun... 
   Şayet "anneler" eşdüzey bir donanım ve olanağa sahip bulunsaydı insanlık bu kadar murdar bir görünümde mi olurdu 
   
      
   
   
</TEXT>
</DOC>
