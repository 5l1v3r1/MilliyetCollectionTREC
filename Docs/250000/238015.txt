<DOC>
<DOCNO> 238015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/spo05.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Reform yola çıktı 
</HEADLINE>
<TEXT>


Bakan Şahin tarafından birkaç gün içinde açıklanması beklenen tasarıda, kurulların oluşumu, adayların durumu, delege sayıları değişikliğe uğrayacak 

NECMİ KEPÇETUTAN 


Gelecek değişecek 
TÜRK futbolunun geleceğine yön verecek, 3813 sayılı Futbol Federasyonu'nun Kuruluş ve Görevleri Hakkındaki yasada yapılacak değişikleri içeren ve büyük gizlilik içinde hazırlanan yasa tasarısını MİLLİYET ele geçirdi. Başbakan Yardımcısı ve Devlet Bakanı Mehmet Ali Şahin tarafından birkaç gün içinde kamuoyuna açıklanması beklenen tasarı, futbolun tüm unsurlarını yakından ilgilendirecek önemli değişiklikler getirecek. 

Cezalar artıyor 
MERKEZ Hakem Komitesi ve Tahkim Kurulu'nun oluşumu, genel kurul delege yapısı, Federasyon Başkanı yönetim kurulu üyelerinde aranacak şartlar, paralı başkan vekilliklerinin kaldırılması, cezaların üst sınırının 500 milyara çıkarılması, federasyon bütçesinin yüzde 2'sinin, Merkez Hakem Kurulu bütçesine tahsis edilmesi gibi "devrim" niteliğinde reformlar içeren tasarının önümüzdeki hafta TBMM'ye sevk edileceği bildirildi. 

Ulusoy'a hayır 

FUTBOL Federasyonu Başkanı Haluk Ulusoy'un, Başbakan Yardımcısı ve Devlet Bakanı M.Ali Şahin'e "Bir an önce seçime gidelim. Yeni yasanın çıkması uzun sürebilir. Mevcut yasayla genel kurul yapalım" önerisinde bulunduğu, ancak olumlu yanıt alamadığı ortaya çıktı. Şahin'in tasarının yasallaşma sürecinin hızlandırılması talimatında bulunduğu bildirildi. Yeni yasanın 16 Haziran'dan önce TBMM'de yasallaşması gerekiyor. 

Adaylar dikkat 

FEDERASYON Başkanı ve yöneticilerde aranacak şartlara ek madde eklenecek. Buna göre seçimden önceki 5 yıl içinde 1 veya toplam 2 yıl hak mahrumiyeti cezası alanlar, vergi ve sigorta borcu bulunanlar, zimmet, rüşvet, dolandırıcılık, sahtecilik, emniyeti suistimal, hileli iflas gibi suç işleyenler, resmi ihale ve satımlara fesat karıştıranlar, devlet sırlarını açığa vuranlar seçilemeyecek. Seçilecek şahıslar T.C vatandaşı olacak, 30-65 yaş sınırında bulunacak. 1992'den başlamak üzere başkan en fazla üç dönem görev yapabilecek. 

MHK'ye özgürlük 

MHK Başkanı, federasyon yönetim kurulunda yer alacak. Halen parayla görev yapan iki başkan vekillliği ile MHK'nin profesyonel üç üyeliği kalkacak, görevler fahri olacak. MHK, federasyon yönetimince gizli oyla seçilecek, kurul kendi başkanını seçecek ve "bağımsız" olacak. Yıllık bütçenin yüzde ikisi geçen dönem bu rakam 1.5 trilyondu MHK'ye verilecek. 114 olan genel kurul delege sayısı 225'e çıkacak, kulüp delegelerinin sayısı 154 olacak, ligde şampiyonluk kazanmış kulüplere de ekstradan 2'şer delege verilecek. 

Tahkim'e denetim 

YASADAKİ en önemli değişiklik Tahkim Kurulu'nda olacak. Halen genel kurulca seçilecek 5 üyeden oluşan kurul bundan böyle Yargıtay'ın vereceği 2, Danıştay'ın önereceği 1 ve genel kurulun seçeceği 2 üyeden teşkil edilecek. Federasyonun denetimi de, yeni değişiklik ile sıkı bir şekilde yapılacak. Harcamaların sportif faaliyetler için yapılıp yapılmadığı, verimli kullanımı, bilançolar, mali tablolar denetim kurulu tarafından rapor edilecek ve bu rapor genel kuruldan asgari 1 ay önce delegelere gönderilecek. 


</TEXT>
</DOC>
