<DOC>
<DOCNO> 221029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo22.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği UEFA'nın internet sitesinde 'haftanın takımı' 
</HEADLINE>
<TEXT>

     UEFA Kupası 4. turunda Gençlerbirliği'nin rakibi olan İspanya'nın Valencia takımı, perşembe günü yapılacak ilk maça en önemli oyuncularından Pablo Aimar'dan yoksun çıkacak. 
     Valencia Kulübü'nden yapılan açıklamada, Arjantinli oyun kurucu Aimar'ın cumartesi günü oynanan ve Valencia'nın 3-0 galibiyetiyle sona eren Deportivo Coruna maçında sakatlandığı bildirildi. 
     Kasıklarında çekme bulunan Aimar'ın tedavisinin, 2-3 hafta süreceği ve yıldız futbolcunun Gençlerbirliği maçıyla birlikte gelecek 2 lig maçında da kadroda yer alamayacağı belirtildi. 
     
     TÜRKİYE'NİN BAYRAKTARI 

     Öte yandan, İtalyan Parma karşısında aldığı 1-0 ve 3-0'lık galibiyetlerle UEFA Kupası'nda 4. tura yükselen Gençlerbirliği, UEFA'nın resmi web sitesinde haftanın takımı seçildi. 
     Sitede ''Türkiye'nin Bayraktarı'' başlığıyla yer alan tanıtım yazısında, 4. tura geçmeyi başaran tek Türk takımı olan Gençlerbirliği'nin, Parma'yı saf dışı bırakarak Avrupa futbol kamuoyuna ''konuşma konusu verdiği'' belirtildi. 
     Gençlerbirliği'nin başarısının, Türkiye'nin geleneksel futbol devleri Galatasaray, Beşiktaş ve Fenerbahçe'yi gölgede bıraktığı belirtilen yazıda, ''Avrupalılar için Gençlerbirliği, adı telaffuz edilmesi zor bir takım. Son sonuçlar gösteriyor ki adının telaffuzu kadar sahada yenilmesi de zor bir takım'' ifadesi kullanıldı. 
     
</TEXT>
</DOC>
