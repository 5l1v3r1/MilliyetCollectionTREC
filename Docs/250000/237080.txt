<DOC>
<DOCNO> 237080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/axspo00.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlerimiz doldu 
</HEADLINE>
<TEXT>


Futbolumuz şahtı, şahbaz olmak üzere. Belki bu günleri bile mumla arayacağız. Küfürü, silleyi, tokatı kanıksadık zaten Korkarız yakında, "Takımı için tekme atan da yiyen de şereflidir" söylemiyle ağlayacağız 

TAMER BAĞLAN 


Karşılıklı 50 faulün yapıldığı, Kadıköy'deki kıran kırana maçı bile gölgede bıraktı bir başka mücadele. Haftanın en sert, en dişe diş, en acımasız oyunu, hiç şüphe yok Bursa'daydı. Ne var ki, yeşil çimler değildi er meydanı. Bir tarafın diğerine büyük üstünlük kurduğu kavga, Bursa Atatürk Stadı'nın koridorlarındaydı. Böylelikle, futbol yine gölgede kalıp 'haftanın maçı' unvanını bir arbede aldı. 
Bu can sıkan olayların üstüne, bazı yönetici, teknik adam, futbolcu ve spor adamlarının kurduğu masumane cümlelere göre "Bu tip şeyler başka şehirlerde de yaşanmakta"ydı. Hatta "futbolun içinde böyle şeyler de var"dı. Bunlar ilkeli, gerçekleri dile getiren, pisliklerin üzerine sünger çeken ve gerilen sinirlerimizi gevşeten yaklaşımlardı 
Oldu Gözlerimiz doldu... Ve neredeyse acıyacağız, herhangi bir amaç uğruna küfür, sille, tokat savuranlara. Hatta göğüslerimiz kabararak haykıracağız, "Takımı için tekme atan da, yiyen de şereflidir" diye gözyaşlarıyla .. 
Kara mizah bir yana, aslında gerçekten de çok normal Bursa'da yaşananlar Teşvik priminin ve bu primle alınan ilaçların aklanmaya çalışıldığı, sahaya giren taraftarların ya 'Deli' raporuyla damgalanıp ya da 'Hocasını öpmeye koşan sevecen bir grup insan' olarak algılandığı ve eşsiz Anadolu konukseverliğinin puan ziyaretlerinde bile öne çıktığı bir futbol ülkesinde çok da ayıplanmamalı bu tür olayları çıkaranlar. 
Futbolun sporla ilgisinin gün be gün kesilmesine, birilerinin yıkarak ve diğerlerinin üstüne basarak yükselmesine sessiz kaldıkça, onlara 'Bana dokunmayan yılan' diye uzaktan baktıkça, daha da ağır hayal kırıklıkları yaşayacağız. Şimdi "Alıştık be kardeşim" cümlesini kurarsak, gelecekte ağzımızı bile açamayacağız. Gün gelecek kirlilikten nefes almakta bile zorlanacak, çok sevdiğimiz futboldan kaçmaya çalışacağız... 
Hatırlamakta fayda var. Geçen sezonun son haftalarında da, hakemlerin başarılı yönetiminde Fenerbahçe, Altay ve Ersun Yanal'ın "Gönüllerin şampiyonu" takımının PAF'larına karşı aldıkları galibiyetlerle kümede kalmayı başarmıştı Bursaspor. Ve birkaç ufak tepki dışında, son hafta Diyarbakırspor'u kora kor bir mücadele sonrası yenip kümede kalan Elazığspor'la birlikte alkış almıştı. Oysa tıpkı bugün gibi o zaman da yine, ancak ve ancak ateş olan yerde tütebilen dumanlar vardı .. 
Neyse, sadece iki lig haftası kaldı. Zirvede ve dipte farklı amaçları olan 5 takım ve onların oynayacağı 10 karşılaşma 2003 - 2004 liginin son kalp atışları olacak. Futbolun nabzı son düdüğe kadar her dakika yükselerek atacak ve nihayet duracak. Ve bu sezon tarihteki yerini alacak. Kimbilir ya hatırlanmamak üzere bilinç altlarına atılacak ya da sonrakiler, bunu bile mumla aratacak... 

HAFTANIN PORTRESİ 
Marco Aurelio Fenerbahçe 
Haftalardır orta sahada inanılmaz işler başarıyor, her yüke omuz veriyor. Şampiyonluğa şartlanan takımının göbeğinde terazinin hassas dengesini oluşturuyor, elinden her iş geldiği için de arkadaşlarının birçok kusurunu kapatmayı görev kabul ediyor. Rakibin servise koyduğu onlarca akın, onun çevikliği karşısında olgunlaşamadan son buluyor. Bitmek tükenmek bilmeyen enerjisini doğru kullanıyor, top çalıyor, şık paslarla hücum hattına gerekli mühimmat desteğini sağlıyor. Kritik Ankaragücü maçında da hayati görevler üstlenen bu Brezilyalı, gösterişsiz futboluna rağmen, Fener'in sağlıklı adımlarının sigortası olmaya devam ediyor. 

HAFTANIN KARMASI 
Serkan Adana 
Hasan Yiğit D.Bakır 
Kratochvil Denizli 
D'Haene Trabzon 
Gökdeniz Trabzon 
Aurelio F.Bahçe 
Mkalele Malatya 
Musa Büyük İstanbulspor 
Van Hooijdonk F.Bahçe 
Ali Asım Adana 
Necati G.Saray 

HAFTANIN TAKIMI 
FENERBAHÇE Psikolojik baskı altında maça çıkmasına ve ikinci yarıya 1 - 0 yenik başlamasına rağmen insanı peşinde sürükleyen bir futbol gösterisine soyundu. Hedefe ulaşmak için girişilen çaba ve kazanma isteğiyle taktir hisleri uyandırdı. Bir anlamda Ankaragücü maçı, şampiyonluğa olan inancın imtihanıydı, taraftarından pekiyi aldı. 

HAFTANIN HOCASI 
Christoph DAUM Fenerbahçe İlk yarıda aleyhlerine işleyen oyun dengelerini ustaca taktik manevra ile takımının lehine çevirdi. Onun dışında kimse, henüz iki dakika önce sahaya giren Semih'in maçın kaderini değiştireceğini düşünemezdi. Hooijdonk da derbideki yerine çekildi, defanstaki zaaflar giderildi. Daum, iki hamlede Ankara'nın gücünü tüketti. 

HAFTANIN HAKEMİ 
Mustafa ÇULCU G.Saray-İstanbul Olimpiyat Stadı'nın kıştan kalma soğuğunda oyunu ısıtanların başında geldi, isabetli kararlarıyla maçın tansiyonunun yükselmesine izin vermedi. Çekişmeli mücadelenin hızını kesmemeye özen gösterdi, tribünlerden yükselen çirkin protestoları duymazlıktan gelmedi. Anons kararları birçok meslektaşı için örneklikti. 

GOL KRALLIĞI Futbolcu Takım Maç Gol Zafer Biryol Konyaspor 31 25 Van Hooijdonk Fenerbahçe 32 22 Serkan Aykut Samsunspor 28 18 Tuncay Şanlı Fenerbahçe 29 17 S.Youla Gençlerbirliği 27 16 Yunus Altun Elazığspor 25 15 

GOL PASI Futbolcu Takım Maç Gol Pası İ.Yattara Trabzonspor 28 13 A.Yordanov İstanbulspor 30 12 Ali Tandoğan Gençlerbirliği 28 10 Van Hooijdonk Fenerbahçe 32 10 M.Yozgatlı İstanbul-FB 28 9 

ALTIN ELDİVEN Futbolcu Takım Maç Gol Serdar Kulbilge Bursaspor 22 21 Fevzi Tuncay Malatyaspor 22 24 M.Petkovic Trabzonspor 26 25 İke Shorunmu Samsunspor 21 26 Oğuz Dağlaroğlu İstanbulspor 24 30 

KART CEZALILARI 
Sarı Giunti, Ümit Aydın Beşiktaş , Sabri Galatasaray , Devran Gaziantep , Sedat Konya 

HAFTANIN SONUÇLARI 
Galatasaray - İstanbulspor 2 - 2 
Balili Dk.28 , Ayhan Dk.35 , Necati Dk.56 , Yordanov Dk.57 
Bursaspor - Çaykur Rizespor 4 - 2 
Fahri Dk.16 , Okan Dk.28 , Osterc Dk.61 , Mehmet Al Dk.70 , Frasineanu Dk.83 , Okan Yılmaz Dk.90 4 
Akçaabat Sebatspor - Samsunspor 1 - 0 
Oktay Dk.59 
Elazığspor - Diyarbakırspor 0 - 1 
Murat Hacıoğlu Dk.20 
Fenerbahçe - Ankaragücü 3 - 1 
Yılmaz Dk.20 , Semih Dk.47 , Van Hooijdonk Dk.53 ve 88 
Konyaspor - Denizlispor 1 - 1 
Ersen Martin Dk.14 , Tayfun Dk.77 
Gençlerbirliği - Malatyaspor 2 - 2 
Mithat Dk.15 , Ali Öztürk Dk.34 , Mkalele Dk.44 , Youla Dk.70 
Gaziantepspor - Trabzonspor 1 - 2 
Gökdeniz Dk.17 , Maxim Dk.70 , Bouazizi Dk.88 
Adanaspor - Beşiktaş 1 - 0 Ali Asım Dk.82 

HAFTANIN MAÇLARI 
YARIN Gençlerbirliği-Trabzon Türkiye Kupası 
SÜPER LİG CUMARTESİ A.Gücü - Adana, Elazığ - G.Antep, Malatya - Konya, PAZAR İstanbulspor - G.Birliği, D.Bakır - Bursa, Samsun - Ç.Rize, Beşiktaş - A.Sebat, Denizli - F.Bahçe, Trabzon - G.Saray 

ALKIŞ ALANLAR 
Bu aşkın peşinden gidin 
Bugünlerde lig kantarının topuzunun kaçırılması nedeniyle içimiz buruk, gelişmelere federasyon gibi sadece seyirci kalıyoruz. Çünkü ne kadar itsek boşuna, her seferinde sonuçsuz komplo teorileri üretmekle suçlanıyoruz. Ender rastlanan güzelliklerle karşılaşıyoruz da, biraz olsun sıkıntıdan kurtulup, nefes alma imkanı buluyoruz. Gaziantep'teki Trabzon'a yapılan göndermelerin, Bursa'daki çirkinliklerin, Olimpiyat Stadı'ndaki küfürlü tezahüratların üstünü Şükrü Saracoğlu'nda 55 bin kişinin verdiği centilmence destekle örtüyoruz. Bu müthiş koronun, içinde tek çatlak ses barındırmadan, takımını koşulsuz sahiplenişini şiddetle tavsiye ediyoruz. 

KARA TAHTA 
Timsah'ın yüzü kızardı 
Önce hafızalara kazınan, ismini aldığın Timsah yürüyüşünün ilk adımlarını hatırlıyoruz. Hani peş peşe Avrupa'nın sayılı takımlarını dize getirdiğin, sonra cazibesini yitiren Intertoto'da estirdiğin fırtınayı. Sahada emeğinin karşılığını hakça aldığın, soyunma odasına giderken ayakta alkışlandığın günleri. Sonrası çöküşün, tükenişin, çırpınışın kilometre taşları. Bellekteki son karelerde Rizeli oyunculara adeta işkence gösterileri. Evet hatır - gönül şikesi, şaibe dedikoduları aldı başını gitti. Rize için de çeşitli senaryolar üretildi. Ancak sahadaki alın terinin karşılığı hiç bu kadar ayağa düşmemişti. Timsah'ın bile gözyaşı tükendi. 

HAFTANIN SÖZÜ 
Bir babanın gözlerinin önünde oğluna zarar verilirse nasıl reaksiyon gösterir Ben de oyuncularımı çocuklarım gibi görüyorum. 
CHRISTOPH DAUM 


</TEXT>
</DOC>
