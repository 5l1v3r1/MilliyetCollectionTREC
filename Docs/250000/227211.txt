<DOC>
<DOCNO> 227211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko22.html </URL>
<DATE> 2004/03/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kısa çalışmaya da işsizlik ödeneği... 
</HEADLINE>
<TEXT>

     Genel ekonomik kriz veya zorlayıcı nedenlerle haftalık çalışma sürelerinin geçici olarak azaltıldığı veya faaliyetin tamamen ya da kısmen geçici olarak durdurulduğu işyerlerinde çalışan işçilere, İşsizlik Sigortası Fonu'ndan işsizlik ödeneği verilebilecek. 
     Konuya ilişkin düzenleme getiren ''Kısa Çalışma ve Kısa Çalışma Ödeneğine İlişkin Yönetmelik'' Resmi Gazete'nin bugünkü sayısında yayımlanarak, yürürlüğe girdi. 
     Yönetmeliğe göre, genel ekonomik kriz veya zorlayıcı sebeplerle geçici olarak işyerindeki işçilerin tamamının veya bir kısmının haftalık ortalama çalışma sürelerini en az üçte bir oranında azaltan veya işyerinde faaliyetini tamamen ya da kısmen durduran işveren, gerekçeleri ile birlikte Türkiye İş Kurumu'na İŞKUR , varsa sendikaya yazılı bildirimde bulunacak, işçilere duyuracak. 
     İşçinin kısa çalışma ödeneğinden yararlanabilmesi için Çalışma ve Sosyal Güvenlik Bakanlığı'nın işverenin başvurusunu uygun bulması, işçilerin işsizlik ödeneğine hak kazanmış olması, üretime verilen ara ya da çalışma süresinin azaltılmasının en az 4 hafta sürmüş olması gerekecek. 
     Günlük kısa çalışma ödeneğinin miktarı, işsizlik ödeneğinin miktarı kadar olacak. Bu miktar, sigortalının son 4 aylık prime esas kazançları dikkate alınarak hesaplanan günlük ortalama net kazancının yüzde ellisi tutarında hesaplanacak. Ancak bu miktar, 16 yaşından büyük işçiler için uygulanan asgari ücretin net miktarını geçemeyecek. 
     Kısa çalışma ödeneği, en fazla 3 ay verilebilecek ve İŞKUR tarafından karşılanacak. 
     İşçinin, kısa çalışma ödeneği aldığı süre içinde hastalık ve analık sigortasına ait primleri İşsizlik Sigortası Fonu tarafından 2 3 oranında SSK'ya yatırılacak. Bu primler, en alt kazanç sınırı üzerinden hesaplanacak. 
     Kısa çalışma ödeneği nafaka dışında haczedilemeyecek, başkasına devredilemeyecek, temlik edilemeyecek. 
     
</TEXT>
</DOC>
