<DOC>
<DOCNO> 230863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun09.html </URL>
<DATE> 2004/04/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Iraklı direnişçiler son bir haftada 40'dan fazla yabancı sivili kaçırdı.. 
</HEADLINE>
<TEXT>

     Irak'ta ABD önderliğindeki işgalci ittifak güçlerine karşı direnen Iraklılar, son bir haftada 40'dan fazla yabancı sivili kaçırdı. 
     İttifak güçlerine karşı ayaklama hareketlerini artıran Iraklı direnişçiler, özellikle son bir hafta içinde eylem biçimlerine yabancı uyruklu kişileri kaçırmayı da eklediler. 
     Son olarak Irak'ta 8 Rus işçiyi kaçıran Iraklı direnişçiler, 12 ülkeden 40'dan fazla yabancı sivili kaçırdı. 
     Rusya Dışişleri Bakanlığı, bir Rus şirketi için çalışan 8 işçinin Irak'ın başkenti Bağdat'ta kaçırıldığını açıkladı. El Cezire televizyonuysa kimliğini açıklamadığı Rus kaynaklara dayanarak, 11 Rus'un, bürolarını basan silahlı kişiler tarafından kaçırıldığını, olay sırasında çıkan çatışmada, Rusların koruması olan 2 Iraklının öldüğünü bildirdi. 
     Irak'taki Amerikan birliklerinin komutanı Korgeneral Ricardo Sanchez, dün yaptığı açıklamada, Irak'ta Amerikalı 7 sivil ve 2 askerin kayıp olduğu bildirdi. Sanchez, kayıp Amerikalı sivillerin Kellogg Brown and Root firması çalışanları olduğunu belirtti. 
     Silahlı kişiler, pazar günü Felluce'de 7 Çinliyi kaçırdı. Resmi Çin haber ajansı, bu sabah Çinli sivillerin serbest bırakıldığını duyurdu. 
     Japon yardım görevlileri Noriaki Imai, Nahoko Takato ile foto muhabiri Soichiro Koriyama, Irak'ın güneyinde kaçırıldı. Ancak Japonların ne zaman kaçırıldığı açıklanmadı. 
     Japon tutsakların boğazlarına bıçak dayanmış video görüntüleri basın kuruluşlarına dağıtıldı. Japon askerlerinin 3 gün içinde Irak'ı terk etmemesi halinde, Japon sivilleri öldürme tehdidinde bulunan direnişçilerin dediklerini yapmaması için girişimler başlatıldı. Japonya Başbakanı Juniçiro Koizumi ise uluslararası girişimlerini sürdürüyor. 
     Iraklı militanlar, çarşamba günüyse Necef kentinde iki yardım görevlisini kaçırdı. Suriye doğumlu Kanada vatandaşı Fadi İhsan Fadıl'ın Uluslararası Kurtarma Komitesi, Doğu Kudüslü Arap Nebil Razuk'unsa Amerikan Uluslararası Kalkınma Ajansı için çalıştığı bildirildi. 
     Bağdat'ta perşembe günü 7 Güney Koreli kaçırıldı, ancak kısa süre sonra serbest bırakıldı. 
     Hafta sonu askeri ikmal malzemesi taşıyan kamyonları süren 9 yabancı kaçırıldı. El Cezire televizyonu, pazar günü kaçırılan sürücülerin görüntülerini yayınladı. Aralarında 2 Türkün de bulunduğu şoförlerin 8'i daha sonra serbest bırakıldı. Serbest bırakılan rehinelerin 3'ünün Pakistanlı, birinin Hintli, birinin Nepalli ve birinin Filipinli olduğu belirtildi. 
     Irak'ın başkenti Bağdat'ta önceki gün iki Çek gazeteci kaçırıldı. 
     Çek Cumhuriyeti devlet televizyonu, çalışanları Michal Kubal ve Petr Klima'nın kayıp olduğunu duyurdu, Çek Cumhuriyeti'nin Bağdat Büyükelçiliği de kaçırılma haberini doğruladı. 
     
</TEXT>
</DOC>
