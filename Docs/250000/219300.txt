<DOC>
<DOCNO> 219300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur12.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem Çizgimizin dışına çıkanların ayrılması doğaldır 
</HEADLINE>
<TEXT>

     YTP Genel Başkanı İsmail Cem, parti yönetiminden istifalarla ilgili olarak, ''Çizgimizin dışına çıkanların, uyum gösteremeyenlerin ayrılması doğaldır. Bundan ötürü parti zaafa uğramaz'' dedi. 
     İsmail Cem, YTP Genel Merkezi'nde basın toplantısı düzenleyerek Çankaya ve Altındağ Belediye Başkan adaylarını tanıttı. Çankaya'da Cem Öksüz, Altındağ'da ise Adem Latifoğlu ile yarışa katılacaklarını belirten Öksüz, ''Türkiye'nin başkenti Baykal ve Karayalçın inatlaşması sonucu maalesef AKP'ye teslim edilmektedir. Bu günahı paylaşmamak için Ankara'da aday çıkarmadık '' diye konuştu. 
     Demokrat, ilerici ve yenilikçi insanları biraraya getirmeyi hedeflediklerini ve ''Yenileşme ve bütünleme sürecini 29 Mart'ta başlatmayı planladıklarını'' anlatan İsmail Cem, CHP'ye yönelik eleştirilerde bulundu. 
     Cem, Meclis'te ''Sağda bir tutucu partinin karşısında, solda tutucu anlayışlardan bir türlü kendisini kurtaramayan bir başka partinin bulunduğunu'' savunarak, seçmene ''Bize bir destek verin Türkiye'yi yenileştirelim. Çağdaş belediye nasıl olurmuş, halkın ekmeğine, çocuklarımızın geleceğine, Cumhuriyet'e nasıl sahip çıkılırmış gösterelim'' diye seslendi. 
     İsmail Cem, etkinlik gösterecekleri yerlerde seçime katıldıklarını, diğer yerlerde aday çıkarmadıklarını belirterek, 28 Mart'ta iki farklı sol anlayışın mücadele edeceğini savundu. Cem, ''Diğerlerinin giderek daha tutucu olan, eskiyen, maceraya sürükleyebilen particiliği ve siyaseti, onların karşısında YTP'nin yenileşme ve bütünleşme amaçlı sosyal demokratların ekseninde bütün çağdaş birikimleri kapsayan 21. yüzyıl demokrasisi...'' dedi. 
     
     YTP'DEN İSTİFALAR 
     Cem, bir gazetecinin parti yönetiminden bazı isimlerin istifa ettiklerini anımsatması üzerine, ''Bizim çizgimiz, çerçevemiz bellidir. Bu çizgimizi doğru bulmayanların, Çizgimizin dışına çıkanların, uyum gösteremeyenlerin ayrılması doğaldır. Bundan ötürü parti zaafa uğramaz'' diye konuştu. 
     İsmail Cem bir başka soruyu yanıtlarken de Ankara'da ya da seçime katılmadıkları diğer yerlerde partililere herhangi bir adayı desteklemeleri konusunda öneride bulunmayacaklarını belirtti. Cem, YPT'lilerin aday gösterilmeyen yerlerde kimlik olarak beğendikleri isme destek vereceklerini söyledi. 
     
</TEXT>
</DOC>
