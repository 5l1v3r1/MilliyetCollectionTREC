<DOC>
<DOCNO> 218909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun14.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, yeni Başbakan adayını açıkladı 
</HEADLINE>
<TEXT>

     Rusya Devlet Başkanı Vladimir Putin, eski mali polis, Rusya'nın AB temsilcisi Mihail Fradkov'u başbakan adayı olarak açıkladı. 
     Rus haber ajansları, Putin'in, 53 yaşındaki Fradkov'un ismini, Kremlin yanlısı Birleşik Rusya Partisi'nin BRP önde gelen milletvekilleriyle yaptığı toplantıda açıkladığını duyurdu. 
     İnterfaks ajansının haberine göre, Putin, seçimin kolay olmadığını söyleyerek, Fradkov'un profesyonel, planlı ve devletin pek çok kademesinde tecrübe sahibi bir kişi olduğunu belirtti. 
     İnterfaks, Rus parlamentosunun alt kanadı Duma'nın Fradkov'un adaylığını 5 Mart'ta görüşeceğini de duyurdu. 
     Çoğunluğunu BRP'nin oluşturduğu Duma'nın, Fredkov'un adaylığını onaylaması gerekiyor. 
     Fradkov, eski Devlet Başkanı Boris Yeltsin döneminde dış ekonomik ilişkiler bakanlığı ve ticaret bakanlığı görevlerinde bulunmuştu. 
     Putin, Başbakan Mihail Kasyanov'u 6 gün önce görevden almıştı. 
     Fradkov, uzmanların, başbakan adayı olabileceğini düşündüğü isimler arasında bulunmuyordu. 
     
     PUTİN ÖVDÜ 

     Putin, sürpriz bir şekilde adını açıkladığı başbakan adayı Mihail Fradkov'u yolsuzlukla mücadelede deneyimli bir kişi olarak niteledi. 
     İnterfaks ajansının haberine göre Putin, Fradkov için ''Yolsuzlukla mücadele iyi bir deneyime sahip... İyi ve güçlü bir yönetici'' dedi. 
     Fradkov, Putin'in 6 gün önce Başbakan Mihail Kasyanov'u görevden almasından sonra bu mevki için adı geçen adaylar arasında yer almıyordu. 
     Eski mali polis şefi olan Fradkov, Devlet Başkanı Boris Yeltsin döneminde dış ekonomik ilişkiler bakanlığı ve ticaret bakanlığı görevlerinde bulunmuştu. İngilizce ve İspanyolca bilen Fradkov, evli ve 2 erkek çocuk babası. 
     
</TEXT>
</DOC>
