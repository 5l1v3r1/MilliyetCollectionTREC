<DOC>
<DOCNO> 248227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur55.html </URL>
<DATE> 2004/06/15/ </DATE>
<TIME> 23.58 </TIME>
<AUTHOR>  </AUTHOR>
<HEADLINE>
Datça'da orman yangını... Yangın 20 hektarlık alanda devam ediyor 
</HEADLINE>
<TEXT>

     Muğla'nın Datça ilçesinde çıkan orman yangını, yaklaşık 10 hektarlık koru ve makilik alanı etkisi altına aldı. 
     Alınan bilgiye göre, Mesudiye köyü yakınlarındaki koru ormanında yangın çıktı. 
     Rüzgarın etkisiyle kısa sürede büyüyen yangına, Muğla Orman Bölge Müdürlüğü'ne bağlı ekipler ile jandarma birlikleri müdahale etti. 
     Yangının kontrol altına alınamaması üzerine, İzmir Orman Bölge Müdürlüğü'nden 5 uçak ve 1 helikopter, takviye olarak bölgeye gönderilerek söndürme çalışmalarına katıldı. 
     Söndürme çalışmalarını olay yerinden yürüten Muğla Orman Bölge Müdürü İbrahim Çiftçi, AA muhabirine yaptığı açıklamada, havanın kararması üzerine, uçak ve helikopterlerin söndürme çalışmalarına ara verdiğini, fakat kara birliklerinin çalışmalarını sürdürdüğünü belirtti. 
     Yangının koru ormanı ve bozuk makilik alanda devam ettiğini ifade eden Çiftçi, şu bilgileri verdi 
     ''150 kişilik yer ekibi, dozerler ve arazözlerle söndürme çalışmalarını sürdürüyor. Yangının kayalık bir bölgede devam etmesi nedeniyle, güç şartlarda müdahaleyi sürdürüyoruz. Söndürme çalışmalarına katılmak üzere, Aksaz Deniz Üssü'nden 60 asker takviye olarak yola çıkarıldı. Yangın, şu an için herhangi bir yerleşim yerini tehdit etmiyor, yetkililerle değerlendirmeleri sürdürüyoruz.'' 
     
     YANGIN YAKLAŞIK 20 HEKTARLIK ALANA YAYILDI 

     Muğla'nın Datça ilçesindeki orman yangınının, yaklaşık 20 hektarlık alana yayıldığı bildirildi. 
     Muğla Orman Bölge Müdürü İbrahim Çiftçi, AA muhabirine yaptığı açıklamada, yangının rüzgarın etkisiyle genişlediğini söyledi. 
     Çiftçi, yaklaşık 20 hektarlık alana yayılan yangını söndürme çalışmalarına, Orman Bölge Müdürlüğü ekipleri ile Jandarma ve Aksaz'dan gelen askeri birliklerin katıldığını, zeminin kayalık olması nedeniyle söndürme çalışmalarının güçlükle sürdürüldüğünü belirtti. 
     Yangının ziraat sahasından orman alanına yayıldığı yönünde bilgi aldıklarını belirten Çiftçi, bu konunun henüz netleşmediğini, söndürme çalışmalarını sürdürdüklerini söyledi. 
     
</TEXT>
</DOC>
