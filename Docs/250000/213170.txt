<DOC>
<DOCNO> 213170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/ekonomi/eko08.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanelerde kredi kartına 12 taksit 
</HEADLINE>
<TEXT>

   Sağlık Bakanlığı, devlet hastanelerinde hizmet karşılığı ücret ödeyenlere yüzde 25'inin peşin ödenmesi şartıyla kredi kartına bir yıl taksit kolaylığı getiriyor 
   
   Sağlık Bakanı Recep Akdağ, valiliklere gönderdiği genelge ile devlet hastanelerinde ücret ödeyen vatandaşlar için yüzde 25'inin peşin tahsil edilmesi şartıyla kredi kartına bir yıla kadar taksit kolaylığı sağlanmasını istedi. 
   Kredi kartına taksit uygulamasının yalnızca ücretli işlem yapılan vatandaşlar için geçerli olduğunu vurgulayan Akdağ, bunun dışında herhangi bir sosyal güvenlik kurumuna tabi olmayıp ödeme gücü de bulunmayan vatandaşlarla ilgili Yeşil Kart veya Başbakanlık Sosyal Yardımlaşma ve Dayanışmayı Teşvik Fonu kaynaklı uygulamaların aynen devam edeceğini belirtti. Akdağ, tedavi ücreti yüksek olan hastalardan alınan senetlerde tahsilat güçlüğü çıktığı için bu uygulamaya gidildiğini belirtti. 
   
   
</TEXT>
</DOC>
