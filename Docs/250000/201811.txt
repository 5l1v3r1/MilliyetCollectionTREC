<DOC>
<DOCNO> 201811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun10.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kader günü... KKTC halkı yarın sandık başında... 
</HEADLINE>
<TEXT>

     KKTC'de, aylardan beri Kıbrıs Türk halkının yanı sıra dünya kamuoyu tarafından da yakından izlenen seçim sürecinin sonuna gelindi. 
     Kıbrıs Türkü, ''kader seçimi'' olarak nitelenen milletvekilliği genel seçimlerinde, 5 yıl süreyle görev yapacak yeni dönem milletvekillerini belirlemek üzere yarın saat 08.00'den itibaren sandık başına gidecek. 
     Annan planı ve Kıbrıs sorununa endekslenen seçimi, Annan planına olumlu yaklaşan muhalefet partileri, bu planın referandumu sekline dönüştürdü. İktidar ortakları ve sağ muhalefet de, ''devletin ve egemenliğin devam edip etmeyeceğinin seçim sonuçlarıyla ortaya çıkacağını'' belirterek, seçmene sağduyulu davranma çağrısı yaptı. 
     Türkiye, Kıbrıs Rum kesimi, AB, BM, ABD ve diğer tüm çevrelerce yakından takip edilen seçimin sonucu, Kıbrıs Türkünün, 14 Aralık sonrası geleceğini belirlemesi açısından büyük önem taşıyor. Cumhurbaşkanı Rauf Denktaş'ın sözleriyle ''Kıbrıs Türkü yol ayrımında'' ve o ''yolu'' yarın seçecek. Seçime, iktidar ortakları Ulusal Birlik Partisi UBP ve Demokrat Parti'nin DP yanı sıra Cumhuriyetçi Türk Partisi CTP , Barış ve Demokrasi Hareketi BDH , Milliyetçi Barış Partisi MBP , Çözüm ve Avrupa Birliği Partisi ÇABP ile Kıbrıs Adalet Partisi KAP katılıyor. Partilerin meclise girebilmeleri için, yüzde 5 oy barajını aşmaları gerekiyor. 
     Yoğun ve gergin bir ortamda, ancak demokratik bir şekilde devam eden propaganda dönemi, bugün saat 18.00'de sona erecek ve yasaklar başlayacak. Seçim yasakları, yarın da oy verme süresince geçerli olacak. 
     Seçim yasakları uyarınca yarın saat 19.00'a kadar radyo, televizyon ve her türlü yayın organı seçimlerle ilgili haber, tahmin ve yorum yapamayacak. 
     Yasaklar çerçevesinde yarın ayrıca alkollü içki satılamayacak ve içilemeyecek. Bütün eğlence yerleri oy verme süresince kapalı olacak, lokantalar sadece yemek verebilecek. Emniyet güçleri dışında hiç kimse silah taşıyamayacak. 
     
     OY VERME 08.00'DE BAŞLAYACAK 
     KKTC genelinde oy verme işlemi yarın saat 08.00'de başlayacak ve 18.00'e kadar devam edecek. Kayıtlı 141 bin 832 seçmen, ülke genelinde kurulacak toplam 554 sandıkta yeni milletvekillerini belirlemek için oy kullanacak. 
     Seçim Yasası uyarınca görme özürlüler, felçliler veya benzeri bedeni sakatlıkları olanlar, kendi istemleri üzerine diledikleri bir seçmenin yardımıyla oylarını kullanabilecek. Ancak, okuma-yazma bilmeyenler sandık başında başka bir seçmenden yardım isteyemeyecek. Bu durumdaki seçmen, talebi halinde sandık başkanının tarifiyle oyunu kullanabilecek. 
     
     SANDIK GÖREVLİLERİ 07.00'DE YEMİNLE BAŞLAYACAK 
     Sandıklarda ve ilçe seçim kurullarında yaklaşık 1850 kişi görev yapacak. Sandık kurulları, saat 07.00'de sandık başında toplanarak önce ant içecekler. Sandık görevlileri, ''hiçbir etki altında kalmaksızın, hiç kimseden korkmadan, seçim sonuçlarının tam ve doğru olarak belirlenmesi için görevimi yasaya göre dosdoğru yapacağıma namusum, vicdanım ve bütün mukaddesatım üzerine ant içerim'' şeklindeki yeminin ardından göreve başlayabilecekler. 
     Seçim ve Halkoylaması Yasası uyarınca, seçmenin sandık başında mühür, mühür tercih ve karma oy olmak üzere 3 ayrı yöntemle oyunu kullanma olanağı var. Seçmenin sadece mühür kullanması, siyasi partiler açısından daha önemli. 
     Seçimde Lefkoşa 16, Gazimağusa 13, Girne 9, Güzelyurt 7, İskele 5 milletvekili çıkaracak. 
     Seçimle, 7 siyasi parti 350 adayla katılıyor. Seçimlerin 3 de bağımsız adayı var. Bağımsız adaylardan Soner Engin'in pusulada seçime katılıyor gözükmesine karşın, çekilmesi nedeniyle adaylığı düşmüş durumda. 
     Parti listelerinde seçime katılan 350 adaydan 7'si, pusulada seçime katılmalarına karşın çeşitli nedenlerle milletvekili seçilemeyecek. Tümü de Kıbrıs Adalet Partisi listesinden olan bu 7 adayın bazıları istifa, Parti Başkanı Oğuz Kalelioğlu dahil bazıları da milletvekilliği şartlarına uymadıkları için pusulada yer almalarına karşın seçilemeyecekler. 
     
</TEXT>
</DOC>
