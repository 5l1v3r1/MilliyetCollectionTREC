<DOC>
<DOCNO> 214340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur15.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculardan çaldığı parayı gece kulübünde harcamış... 
</HEADLINE>
<TEXT>

     Türkiye Kupası 3. kademe maçında Bursaspor ile karşılaşan Konyaspor'a ait otobüsü soyduğu iddiasıyla yakalanan zanlının, futbolcuların parasını arkadaşlarıyla birlikte gece kulüplerinde harcadığı bildirildi. 
     Bursa Emniyet Müdürlüğü Asayiş Şube Müdürlüğü ekiplerince, 28 ocakta oynanan karşılaşma sırasında, Atatürk Stadyumu karşısında park halinde bulunan 42 KS 981 plakalı otobüsten Konyasporlu futbolcuların bin 500 euro, bin 700 dolar ve 200 milyon lira ile 4 cep telefonu çaldığı iddiasıyla gözaltına alınan Şaban Ç'ye, olay yerinde tatbikat yaptırıldı. 
     Tatbikatta, Şaban Ç'nin, Konyaspor kafilesinin stadyuma giriş yaptığı sırada otobüse girdiğini ve futbolculara ait paraları, arkadaşlarıyla birlikte gittiği gece kulüplerinde harcadığını söylediği belirtildi. 
     Şaban Ç'nin, sorgulamasının tamamlanmasının ardından adliyeye sevk edileceği bildirildi. 
     
</TEXT>
</DOC>
