<DOC>
<DOCNO> 204180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko28.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'den hayvan ve et ithalatını yasakladı 
</HEADLINE>
<TEXT>

     Avrupa'da yüz binlerce hayvanın itlaf edilmesine neden olan, Türkiye'de bilinen adıyla ''deli dana-süngerimsi beyin hastalığı BSE '' yeniden gündeme geldi. 
     Türkiye, Uluslararası Hayvan Hastalıkları Ofisi'nin OİE uyarısı üzerine, bugün ABD'den hayvan ve hayvansal ürün ithalatını yasakladı. 
     Tarım ve Köyişleri Bakanlığı yetkililerinden edinilen bilgiye göre, ABD'nin BSE hastalığına rastlandığını doğrulamasının ardından, laboratuvar sonuçları, OİE'nin İngiltere'de bulunan test laboratuvarına gönderildi. Test laboratuvarının sonuçları çıkmadan, OİE, ABD'de söz konusu hastalığa rastlandığını duyurdu. Bunun üzerine de Türkiye bu ülkeden hayvan ve hayvansal ürün ithalatını yasakladı. 
     Türkiye, yerli hayvancılığını korumak için 1996'dan beri hayvan ve et ithalatına izin vermiyor. Daha sonra Avrupa'da BSE hastalığının çıkması üzerine, Türkiye bu yasağını uluslararası alanda daha yasal temellere oturtmuş oldu. 
     Türkiye tüketim amaçlı et ve hayvan ithalatına izin vermemesine karşın, son yıllarda, büyük hayvancılık işletmelerinin kurulmasını teminen, 100 başın üzerindeki işletmelere, kendi ihtiyaçları için damızlık hayvan ithalat izni veriyor. Bu ithalat sırasında da ithalatçı ülkede şimdiye kadar BSE bulunmaması şartı aranıyor. Bu nedenle şimdiye kadar Avrupa'dan damızlık ithalatına da izin verilmediği belirtiliyor. 
     Yetkililer, Türkiye'de şimdiye kadar BSE hastalığı görülmediğini vurgularken, laboratuvarların da BSE analizi yapacak şekilde güçlendirildiğini hatırlattılar. 
     
     RUSYA DA YASAKLADI 

     Japonya ve Güney Kore'nin ardından Rusya da, ilk defa deli dana vakasına rastlanılan ABD'den sığır eti ithalini geçici olarak durdurdu. 
     Rusya Tarım Bakanı Aleksi Gordevey, gazetecilere yaptığı açıklamada, her türlü sığır eti ürünlerinin yanı sıra, havyan yemi ve büyükbaş havyan katkı maddesi ürünlerinin ithalatının da geçici olarak durdurulduğunu söyledi. 
     Rusya ABD'den yılda 20 bin ton sığır eti ithal ederken, bu oran Rusya'nın yıllık et ihracatının yüzde 4'üne denk düşüyor. 

     
</TEXT>
</DOC>
