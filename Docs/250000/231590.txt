<DOC>
<DOCNO> 231590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun18.html </URL>
<DATE> 2004/04/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
DİSİ bugün kararını açıklıyor, Papadopulos'tan AKEL'e destek 
</HEADLINE>
<TEXT>

     Kıbrıs Rum yönetimi lideri Tasos Papadopulos, hükümetin büyük ortağı komünist AKEL partisinin, ''referanduma sunulacak belgenin halka daha iyi anlatılması için oylamanın ertelenmesi gerektiği, erteleme olmazsa 'hayır' denilmesi yönünde tavır gösterilmesi'' kararına destek verdi. 
     Rum radyosunun haberine göre Papadopulos, AKEL'in Annan planını müzakere koşuluyla referandumun ertelenmesi kararından memnuniyet duyduğunu açıkladı. 
     BM Genel Sekreteri Kofi Annan'ın, ''tüm tarafların kabul etmesi halinde referandumu ertelemenin görüşülebileceği'' yönündeki sözlerini hatırlatan Papadopulos, ''AKEL, bu önerisiyle Annan planının yeniden müzakere edilmesini istiyorsa, bunu dikkate almak gerekir'' dedi. 
     
     DİSİ BUGÜN KARAR VERECEK 

     Öte yandan, Rum kesimindeki anamuhalefet Demokratik Seferberlik Partisi DİSİ , referandumla ilgili tavrını bugün saat 16.30'da toplanacak olağanüstü kurultayda belirleyecek. 
     DİSİ politbürosu, dün yaptığı toplantıda, kurultaya sunulmak üzere öneri hazırladı. 
     Rum radyosu, kurultaya kesin ''evet'' ya da ''hayır'' önerisi götürülmesinin beklenmediğini duyurdu. 
     
</TEXT>
</DOC>
