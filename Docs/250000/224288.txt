<DOC>
<DOCNO> 224288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur18.html </URL>
<DATE> 2004/03/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şanlıurfa'daki kutlamalarda yasadışı gösteri yapıldı... 
</HEADLINE>
<TEXT>

     Şanlıurfa'daki nevruz kutlamaları sırasında terör örgütü PKK KONGRA-GEL'i simgelediği belirtilen bez parçaları açıldı. 
     DEHAP Tertip Komitesi'nce Haleplibahçe Fuar alanında yapılan kutlamalar nevruz ateşi yakılmasıyla başladı. 
     DEHAP Genel Başkan Yardımcısı Handan Çağlayan, yaptığı konuşmada, Suriye'deki olayları üzüntüyle izlediklerini söyledi. 
     Çağlayan, Ortadoğu'da barış ve kardeşliğe ihtiyaç olduğunu belirterek, şöyle dedi 
     ''Bugün herkesin kardeşçe yaşamaya ihtiyacı var. Ortadoğu'da kanlı bir oyun oynanıyor. Bu oyunu kimin oynadığını bilmiyoruz. Suriye'deki olayları lanetliyoruz. Bu kirli oyunu, barış ve kardeşlikle bozacağımıza inanıyorum.'' Kutlamalarda, terör örgütü elebaşı Abdullah Öcalan lehine slogan atan ve terör örgütünü simgeleyen bez parçaları açanlar, tertip komitesi üyelerince ikaz edildi. 
     Kutlamalar Servet Kocakaya ve çeşitli müzik gruplarının konseriyle son buldu. 
     Terör örgütü elebaşı Abdullah Öcalan'ın kardeşleri Fatma ve Mehmet Öcalan'ın da katıldığı kutlamalara, İtalya ve Fransa'dan gelen gazeteciler ilgi gösterdi. 
     
</TEXT>
</DOC>
