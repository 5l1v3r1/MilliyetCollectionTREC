<DOC>
<DOCNO> 215988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko15.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO anketinden iyimser sonuçlar çıktı... 
</HEADLINE>
<TEXT>

     İstanbul Sanayi Odası'nın İSO Ekonomik Durum Tespit Anketi, 2004 yılı için iyimser sonuçlar ortaya koydu. 
     Özel sektör imalat sanayiinin içinde bulunduğu koşulları, sorunları, beklenti ve öngörülerini tespit edebilmek, çözüm önerileri geliştirebilmek amacıyla İSO üyeleri arasında gerçekleştirilen anketin sonuçları, İSO Yönetim Kurulu Başkanı Tanıl Küçük tarafından bir basın toplantısıyla açıklandı. 
     Çalışma kapsamında ele alınan üretim, istihdam, yeni siparişler, iç satış ve dış satış gibi 5 temel göstergede, 2004 için olumsuz gelişmeler bekleyen işletmelerin oranı yüzde 10 olarak belirlendi. 
     Bu oran son 3 yılda elde edilen en düşük değer oldu. Söz konusu rakam, işletmelerin büyük bir bölümünün ekonomideki kırılganlığın 2004 yılında daha da küçüleceği ve olumsuzlukların giderileceği umudunu taşıdıklarını ortaya koydu. 
     Anket çalışmasında, GSMH'de 2002'de sağlanan büyümenin, geçen yılın ilk yarısında da devam ettiği, hızında küçük bir azalma olsa da büyümenin yılın ikinci yarısında sürdüğü kaydedildi. 
     2004'de enflasyonla mücadelede başarılı sonuçların alındığı belirtilen çalışmada, 2003'deki olumlu gelişmelerin devam etmesi halinde, bu yılın ilk aylarında yıllık enflasyonun tek haneli rakamlarla ifade edilebileceği belirtildi. 
     Çalışma, ekonomi genelindeki olumlu gelişmelerin işletmeler düzeyinde de hissedildiğini ortaya koydu. 
     Buna göre, 2003 yılı ikinci yarısında iç satışlarının yükseldiğini belirten işletmelerin oranı, ilk yarıya göre, büyük ölçüde arttı. 
     Bulgular, 2003 yılı ikinci yarısında tüm ölçeklerde işletmelerin iç satışlarında canlanma görüldüğünü ortaya koydu. 
     Bu artışa rağmen, iç talepteki canlanmanın beklenen düzeylere erişemediği belirtilen ankete göre, 2003 yılının ilk yarısında işletmelerin yüzde 26.2'si iç satışlarının bir önceki döneme göre düştüğünü bildirdi. 2003 yılı ikinci yarısında azalma yaşayan işletmelerin oranı bir miktar artarak, yüzde 27.5'e yükseldi. 
     Buna karşın iç satışlarının arttığını ifade edenlerin oranı geçen yılın ilk yarısında yüzde 41.7 iken, ikinci yarıda yüzde 48.4'e yükseldi. 
     Ankete göre, üretimde 2002 yılıyla birlikte yakalanan olumlu gelişme 2003'te de devam etti. Yılın ilk yarısında yaşanan Irak savaşına rağmen 2003'de işletmeler üretim açısından istikrarlı bir dönem geçirdi. Çalışma, 2003'ün ikinci yarısının KOBİ'ler için üretim açısından daha iyi geçtiğini ortaya koydu. 
     2003 yılı ilk yarısında üretimlerinde azalma bildiren işletmelerin oranı yüzde 18 iken, ikinci yarıda bu oran yüzde 20.1'e çıktı. Üretimlerinde artış olduğunu belirten işletmelerin oranı ise ilk yarıda yüzde 49.8, ikinci yarıda ise yüzde 55.6 oldu. 
     İkinci yarı üretim açısından daha fazla sayıda işletme için ilk yarıya göre daha olumlu geçti. 
     
     İŞSİZLİKTEKİ DURUM 

     2003'de işsiz ve eksik istihdam edilenlerin sayısının 3.8 milyon kişi ile bugüne kadarki en yüksek düzeyine ulaştığı belirtilen çalışmada, yüzde 5 civarındaki büyüme oranlarının, işgücüne ilave katılımlara ve mevcut işsizlere iş alanları açabilmek için yetersiz kaldığı ifade edildi. 
     Geçen yıl sağlanan ekonomik büyümenin daha çok kurulu kapasitelerin kullanımı ile gerçekleştiği, yeni ve yenilemeye yönelik sabit sermaye yatırımlarının yetersiz düzeyde kaldığı vurgulanan çalışmaya göre, istihdamda daralma yaşadığını belirten işletmelerin oranı, geçen yılın ilk yarısında yüzde 17.9 iken, ikinci yarıda 18.5'e yükseldi. 
     Aynı dönemde istihdamda artış sağlayanların oranı ise yüzde 35'den yüzde 39'a çıktı. 
     Ankete göre, 2003 ikinci yarısında orta ve büyük ölçekli işletmeler arasında istihdamlarında daralma olduğunu belirtenlerin oranı, bir önceki döneme göre yükseldi. Buna karşılık istihdamlarında artış bildiren işletmelerin oranı, tüm ölçeklerde az da olsa büyüdü. 
     Ücret ve çalışanlar toplamında 2003'ün ilk yarısında yüzde 2.3, ikinci yarıda yüzde 3, yıllık olarak da yüzde 5.3 oranında bir artış görüldü. 
     Çalışmaya katılan işletmeler 2004 yılı için GSMH büyüme oranını yüzde 5.4, yıllık TEFE artışını yüzde 13, TÜFE artışını yüzde 15, dolar kurunu 1 milyon 674 bin 739 lira, Euro kurunu 1 milyon 999 bin 963 lira olarak öngördü. 
     Ankette, beklentilerdeki iyimserliğin, 2004'ü ekonomide kalıcı istikrarı sağlamaya yönelik adımların atılması için uygun bir yıl haline getirdiği belirtildi. 
     
     KAPASİTE KULLANIMI ARTTI 

     İSO Ekonomik Durum Tespit Anketi'ne göre, yılın ilk yarısında iç satışlarında daralma olacağını tahmin eden işletmelerin oranı yüzde 9.9, dış satışlarda yüzde 10.5, üretimde yüzde 9.2, yeni siparişlerde yüzde 11.3 ve istihdamda yüzde 10.5 olarak belirlendi. 
     2003 yılı ilk yarısında işyerlerinde ortalama kapasite kullanım oranı yüzde 63.6 iken, ikinci yarıda bu oran yüzde 66.2'ye yükseldi. 
     Ölçekler itibariyle kapasite kullanım oranları 2003 yılının ilk yarısında küçük ölçekli işyerlerinde yüzde 58.6'dan ikinci yarıda yüzde 61.1'e, orta ölçeklilerde ilk yarıda yüzde 65.7'den ikinci yarıda yüzde 69.2'ye ve büyük ölçeklilerde ilk yarıda yüzde 70.6'dan ikinci yarıda yüzde 72.6'ya çıktı. 
     Ankete göre, yıllar itibariyle ihracat yapan işletmelerin sayısı arttı. Bu artışta, iç talebin yeterince canlanmaması etkili oldu. 2003 yılının ikinci yarısında ihracat yaptığını belirten işletmelerin oranı yüzde 75.6 olarak gerçekleşti. 
     İhracat için daha gerçekçi bir kur politikasının izlenmesi gerektiği belirtilen çalışmada, ''Bu kurlarla ihracattaki artışın 2004'de de devam edeceğini beklemek ne kadar gerçekçidir '' denildi. 
     İmalat sanayii sektöründe üretimde ithal girdilerin payının yüksek olduğuna dikkat çekilen çalışmada, TL'nin dolar karşısında değer kazanması sonucu ithal girdi fiyatlarının yerli girdiler karşısında görece olarak ucuzladığı belirtildi. 
     2003'ün ikinci yarısında işletmelerin yüzde 19.2'sinin üretimleri içindeki ithal girdi payının arttığını belirttiği çalışmada, şöyle denildi 
     ''Bu durum, Türkiye'nin dış pazarlarla birlikte iç pazarda da yabancı rakiplerle de rekabet etmek zorunda kaldığını göstermektedir. TL'nin değer kazanması eğiliminin sürmesi durumunda önümüzdeki dönemde rekabet gücümüz hem iç, hem de dış pazarlarda daha da zayıflayacaktır.'' 
     
     KARLILIKTA DÜŞÜŞ 

     Anket çalışmasına göre, 2003 yılının en önemli konularından biri de işletmelerin karlılıklarında yaşadıkları olumsuz gelişme oldu. Çalışmaya katılan işletmelerin yüzde 36.9'u 2002 yılının aynı dönemine göre kar oranlarının azaldığını, yüzde 15.6'sı ise aynı düzeyde kaldığını belirtti. Zarar edenlerin oranı yüzde 12.6 düzeyinde oldu. 
     Bu oranların 2003 yılının ilk yarısında elde edilen sonuçlara göre daha olumsuz olduğuna dikkat çekilen çalışmada, şu görüşlere yer verildi 
     ''Söz konusu bulgu, kar oranlarının azaldığı yönündeki eğilimi doğrulamaktadır. Buna karşın işletmelerin yüzde 28.7'si ise bir önceki yılın aynı dönemine karlılıklarını artırabilmişlerdir. Bu bulgular, kar oranlarındaki gerilemenin 2003 yılının ikinci yarısında da devam ettiğini göstermektedir.'' İşletme karlılıkları ölçekler açısından incelendiğinde, büyük ölçekli işletmelerin daha sorunlu oldukları ortaya çıktı. Büyük işletmelerin yüzde 36.2'si kar oranlarının düştüğünü, yüzde 14.6'sı ise zarar ettiğini açıkladı. 
     Karını artıranların oranı büyüklerde yüzde 30.8, ortalarda yüzde 30 ve küçüklerde yüzde 27.1 oldu. Bu bulgular, işletmelerin son yıllarda katma değer yaratmada çok zorlandıklarını ortaya koydu. 
     Ankete göre, finansman darboğazı içinde olan işletmelerin oranında 2002 yılında olumlu bir gelişme görülmüştü. Ancak 2003 yılı ilk yarısında büyük ölçüde Irak savaşına bağlı olarak finansman darboğazında olan işletmelerin oranı ilk yarıda yüzde 56.5'e, ikinci yarıda ise yüzde 57'ye yükseldi. 
     Geçen yılın ilk yarısında küçük ölçekli işletmelerde finansman darboğazı içinde olanların oranı yüzde 64.1, orta ölçeklilerde yüzde 55.8 ve büyük ölçeklilerde yüzde 46.8 oldu. İkinci yarıda ise küçük ölçekli işletmelerde finansman darboğazında olan işletmelerin oranı yüzde 62.2, orta ölçeklilerde yüzde 58.3 ve büyük ölçeklilerde yüzde 46 olarak gerçekleşti. 
     Ölçeklere göre bakıldığında finansman darboğazında olan işletmelerin oranı ölçek küçüldükçe büyüdü. Küçük ölçeklilerde finansman darboğazında olanların daha yüksek boyutta olduğu belirtildi. 
     Anket çalışması, 2003 yılı ikinci yarısında işletmelerin önemli bir bölümünün başta maliyetler ve işgücü verimliliği olmak üzere birçok alanda iyileşme sağladıklarını ortaya koydu. 
     İşletmelerin yüzde 48.1 gibi önemli bir bölümü maliyetlerini gözden geçirerek düşürdüklerini belirtti. Tüm ölçeklerde işletmelerin yaklaşık yarısının bu iyileşmeyi sağlamasının sevindirici olduğu vurgulandı. 
     Diğer önemli bir iyileşme ise işgücü verimliliğinde sağlanan artışlarda gerçekleşti. İşletmelerin yüzde 42.7'si işgücü verimliliklerini artırdıklarını bildirdi. 
     2004 dolar kuru tahmininin geçen yılın beklentilerine göre önemli ölçüde gerilediği belirtilen ankette, ''Buradan sanayicimizin ihracatını 2004'de de devam ettirebilmek için başka çare görmediği anlaşılmaktadır'' denildi. 
     
     KRİTİK YIL UYARISI 

     Son 2 yıldır büyümenin ihracat kaynaklı gerçekleştiğine işaret edilen çalışmada, şu değerlendirmelere yer verildi 
     ''Büyümenin öngörüldüğü gibi özel tüketim ve özel yatırım harcamaları ağırlıklı gelişmesinin 2004 yılında da çok zor olacağı görülmektedir. Bu nedenle 2004'deki büyüme hedefinin gerçekleşmesi için ihracattaki başarının devamı şarttır. Ancak mevcut kurlarla 2004 yılında ihracatta yeni bir atılım yapılması çok zor görünmektedir. 
     2003 yılında acil olarak hayata geçirilmesi gereken yapısal reformlarda bir gelişme sağlanamadığı görülmektedir. Geçen yıl özelleştirme konusunda bir gelişme sağlanamamıştır. Türkiye, özelleştirme üzerinde bu kadar çok durup, bu kadar az özelleştirme yapan tek örnektir. 
     2004 yılı Türkiye için yeni bir dönemin başlangıcı olmaya aday, dönüm noktası niteliğinde bir yıldır. Adeta bir imtihan yılıdır. 2004 ve 2005'in iyi geçmesi, yeni kriz beklentilerinin sona erdirilmesi ve güvenin tesis edilmesi açısından kritik bir önem taşımaktadır. 2004'de elde edilecek sonuçlar Türkiye'nin yıllardır öngördüğü fakat ulaşamadığı hedeflerine kavuşmasını sağlayabilecektir. 2004 yılı başta siyasi otorite olmak üzere ekonomide rol alan tüm kesimler tarafından iyi yönetilmesi gereken bir yıldır.'' 
     
</TEXT>
</DOC>
