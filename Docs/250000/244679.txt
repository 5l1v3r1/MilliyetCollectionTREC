<DOC>
<DOCNO> 244679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun20.html </URL>
<DATE> 2004/06/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Nihayet Bush Iraklıların işgale neden karşı çıktıklarını anlıyorum 
</HEADLINE>
<TEXT>

     ABD Başkanı George Bush, Iraklıların Amerikan işgaline neden karşı çıktıklarını anladığını söyledi. 
     Bush, geçen hafta Oval Ofis'te Paris Match dergisiyle yaptığı söyleşide, ''kimsenin, işgal altındaki Iraklıların yerinde olmayı istemeyeceğini'' belirterek, ''Iraklıların hepsi terörist değil. İntihar komandoları öyle, ancak diğer savaşçılar değil. İşgal altında olmaya katlanamıyorlar'' dedi. 
     ABD Başkanı, Irak'ta 30 Haziran'da yönetimin Iraklılara devredilme planına atıfta bulunarak, ''Bu nedenle onlara egemenliklerini geri veriyoruz'' diye konuştu. 
     Associated Press ajansının Fransızca'dan İngilizce'ye çevirdiği söyleşide Bush, Irak işgalini, ABD'nin İkinci Dünya Savaşı'na müdahalesiyle karşılaştırarak, o dönemde çok sayıda kişinin, Almanya ve Japonya'nın demokratik ülkeler olacağına inanmadığını kaydetti. 
     Bush, İkinci Dünya Savaşı'ndan sonra adalet, demokrasi ve hukuk temeline dayalı değerler ve ilkeler sistemine inananların haklı çıktığını belirterek, ''Zaferle çıktılar. Çok şükür, fikirleri geçerli oldu. Şu anda Almanya ve Japonya, bu savaşta en iyi dostlarımız arasında'' dedi. 
     Irak'ın eski Devlet Başkanı Saddam Hüseyin'in devrilmesinden sonra ABD önderliğindeki mücadelenin beklenenden zor zamanlar geçirdiğini kabul eden Bush, Irak'ta çok çabuk ilerlediklerinden Saddam'a bağlı olanların birçoğunun saklandığını, ancak bugün özgürlüğün gelişimini bozmak için yeniden ortaya çıktıklarını söyledi. 
     Bush, ABD'nin onurunun, bazı Amerikan askerlerinin Iraklılara işkence yapması sonucu lekelenmesinden ötürü duyduğu üzüntüyü dile getirerek, Fransa Cumhurbaşkanı Jacques Chirac'ın Irak'ta güç kullanılmasını eleştirenlerin başında gelmesinden rahatsız olmadığını bildirdi. 
     George Bush, ''Fransızlara asla kızmadım. Fransa, uzun zamandır müttefikimiz. Dostlar, aynı düşüncede olmayabilir. Jacques, bunu bana açıkça söyledi. Güç kullanılmasının gerekli olduğuna inanmıyordu. İki dost gibi tartıştık'' dedi. 
     ABD Başkanı, açıklamalarının, Jacques Chirac'ın yakında Bush'un Teksas'taki çiftliğine davet edileceği anlamına gelip gelmediğine ilişkin soruya da gülerek, ''İnekleri görmek istiyorsa buyursun gelsin'' yanıtını verdi. 
     
</TEXT>
</DOC>
