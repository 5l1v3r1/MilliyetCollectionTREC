<DOC>
<DOCNO> 224041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy14.html </URL>
<DATE> 2004/03/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cem Seçimde Türkiye'yi AKP-CHP kıskacından kurtarmamız lazım 
</HEADLINE>
<TEXT>

     YTP Genel Başkanı İsmail Cem, '' Yok senin kökün böyle, benim köküm başka türlü, senin kökün çürük, benim köküm sağlam diye milletin önünde Karagöz ile Hacivat'ı oynadılar'' dedi. 
     Partisinin Gaziosmanpaşa Sultançiftliği Meydanı'nda düzenlediği mitingde konuşan Cem, yerel seçimlerde, sosyal demokratların bütünleşmesi için partisine oy istediğini söyledi. 
     Halkın kardeşliğine, Atatürk'e, laikliğe ve cumhuriyete sahip çıkmak isteniyorsa partisine destek verilmesi gerektiğini ifade eden Cem, ''Bu seçimde, Türkiye'yi AKP-CHP kıskacından kurtarmamız lazım. Çünkü eskilerle hiçbir şey olmuyor'' diye konuştu. 
     Cem, ''AK Parti'nin halka yönelik 'AKP'yi seçerseniz belediye hizmeti gelecek' tehdidine de göğüs germek gerektiğini'' savunarak, ''Bu tamamen yalan. Kanunen belediyenin hakkı ne ise onu vermek zorunda'' dedi. 
     CHP'nin de seçmeni korkutmaya çalıştığını ileri süren Cem, CHP'nin ''oyunuzu bana verin ki öcüler gelmesin'' dediğini iddia etti. 
     ''3 Kasım seçimlerinde CHP'nin kerhen verilen oylarla meclise gittiğini, ama halk için hiçbir şey yapmadığını'' kaydeden YTP Genel Başkanı Cem, sözlerini şöyle sürdürdü 
     ''Hiçbir şey yapmadılar. Sizlerden aldığı kerhen kullanılmış oylarla orada yan gelip yattılar. AKP ile kayıkçı kavgasına giriştiler. Yok senin kökün böyle, benim köküm başka türlü, senin kökün çürük, benim köküm sağlam diye milletin önünde Karagöz ile Hacivat'ı oynadılar. AKP ile anamuhalefet, milletin gözü önünde Hacivat ile Karagöz ve kayıkçı kavgası...'' 
     
     ''BÜYÜK PARALAR HARCAYANLARA DİKKATLİ OLUN'' 
     İsmail Cem, partisinin ''yürekli'' bir genel başkanı ve adayları olduğunu anlatarak, ''inandığına sahip çıkan yürekli seçmen istediğini'' söyledi. 
     Başka partilerdeki birçok belediye başkan adayının seçimler için o belediyenin bir yıllık gelirinden daha fazlasını harcadığını ifade eden Cem, ''Büyük paralar harcayanlara dikkatli olun. Bir belediye başkanı, kendi cebini doldurmak için mi bu paraları harcıyor '' dedi. 
     YTP lideri Cem, ''partisinin bu seçimde alacağı her oya kendi namusu gibi sahip çıkacağını'' kaydederek, YTP'nin geçen seçimde aldığı oya da böyle sahip çıktığını ve özellikle Irak konusunda verdiği etkili mücadeleyle ''gençlerin Irak çöllerinde ölüme gönderilmesine'' karşı koyduğunu sözlerine ekledi. 
     Mitinge, YTP'nin İstanbul Büyükşehir Belediye Başkan adayı Zekayi Yılmaz ve Gaziosmanpaşa Belediye Başkan adayı Mehmet Yavaş da katıldı. 
     
</TEXT>
</DOC>
