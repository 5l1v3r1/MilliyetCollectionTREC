<DOC>
<DOCNO> 228422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko07.html </URL>
<DATE> 2004/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Metro sistemleri yaygınlaşıyor... 
</HEADLINE>
<TEXT>

     Büyükşehir belediyelerinin programına aldığı metro sistemleri projelerinin yaygınlaştırılmasına yönelik bir adım da Samsun'da atıldı. 
     Ankara, İstanbul, İzmir, Konya ve Bursa gibi büyükşehir belediyelerinden sonra Samsun Büyükşehir Belediyesi'nin de metro projesinde geri sayım başladı. 
     Samsun Büyükşehir Belediyesi'nin uzun süredir üzerinde çalıştığı 16.5 kilometre uzunluğundaki raylı sistem projesine Devlet Planlama Teşkilatı'ndan DPT beklenen onay alındı. 
     170 milyon dolarlık raylı sistem ile ilgili olarak alınan onay Yüksek Planlama Kurulu'na YPK gönderildi. İlgili kaynaklar Başbakan Recep Tayyip Erdoğan'ın da raylı sistem projesinin Samsun'a kazandırılması yönünde görüş bildirdiğini kaydettiler. 
     Bu arada, YPK'dan onay alınmasının ardından öncelikli dış kredi onayı alınması için Hazine Müsteşarlığı'na başvuru yapılacak. Dış kredi onayı alındıktan sonra sistemin yapımı için önümüzdeki aylar içinde uluslararası düzeyde ihale açılması planlanıyor. 
     
     ÖNEMLİ GÜZERGAHLARI İÇERECEK 
     Samsun şehir merkezi ile 19 Mayıs Üniversitesi köprülü kavşağına kadar 16.5 kilometre uzunluğunda olacak olan raylı sistem projesi Atakum, Atakent ve Kurupelit beldelerinden İnönü Bulvarı üzerinden geçecek. 
     Atakum'da Karayolları 7l. Bölge Müdürlüğü'nün üst tarafından Veteriner Araştırma Enstitüsü'nün yanında bir viyadükle Ankara yolu ve Kürtün ırmağının üzerinden geçecek olan raylı sistem Eğitim Fakültesi'nin önünden de bir viyadükle Batı Parka kadar inecek. 
     Hat daha sonra DLH Bölge Müdürlüğü'nün önünden, İlkadım Atletizm pistinin arkasından fuar caddesi güzergahını izleyerek tren istasyonuna oradan da liman kavşağı ve İlkadım Atletizm pisti kavşağını viyadükle geçecek. 
     Raylı sistemde 16 adet istasyon olacak. Vagon depolama alanı 19 Mayıs Üniversitesi kavşağında bulunacak. Atakum'da bazı yerlerde hemzemin geçitler olacak. 
     
</TEXT>
</DOC>
