<DOC>
<DOCNO> 233016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/siyaset/siy07.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teröristle Allah'sızı bir tutamazsınız' 
</HEADLINE>
<TEXT>

      YASEMİN ÇONGAR Washington 

   
   Fethullah Gülen'in Türkiye'de tartışma yaratan "Ateistlerle teröristlerin İslami bakımdan eş olduğu ve cehenneme gidecekleri" sözlerine, Diyanet İşlerinden Sorumlu Devlet Bakanı Mehmet Aydın'dan yanıt geldi. Aydın, ateistlerle teröristlerin karşılaştırılmasının yanlış bir mantığa dayandığını vurgulayarak, Gülen'i dolaylı biçimde eleştirdi. 
   Gülen cemaatine yakınlığıyla bilinen Türkiye Gazeteciler ve Yazarlar Vakfı'nın Johns Hopkins Üniversitesi bünyesindeki İleri Uluslararası Etütler Okulu'nun SAIS ortaklaşa düzenlediği "İslam, laiklik ve demokrasi Türk Deneyimi" başlıklı konferans, Abant Platformu'nu Washington'a taşıdı. 
   Konferansın açılışında bir konuşma yapan Aydın, Türkiye'deki Diyanet İşleri Başkanlığı'nın din eğitimi ve ibadet konularındaki yol gösterici çalışmalarının laiklik uygulamasıyla çelişmediğini vurguladı. Siyasetle dinin birbiriyle kaçınılmaz biçimde ilişkili olduğunu belirten Aydın, "Devlet kendisini yarı dini bir otorite olarak ortaya koymadığı ve din konusunda tarafsız kalabildiği müddetçe laiklik yararlıdır" dedi. 
   Dinleyiciler arasında bulunan Amerika Atatürk Derneği Başkanı Hudai Yavalar'ın, Gülen'in ateistlerle teröristleri eş tutan sözlerine ilişkin sorusu üzerine Aydın, "Ahlak dinden bağımsızdır. Bir insan herhangi bir dine bağlı olmadan da ahlaklı olabilir" diye konuştu. Aydın, teröristlerle ateistleri eş tutan bir yaklaşımı, Fethullah Gülen açısından "şaşırtıcı" bulacağını vurguladı ve "Bu karşılaştırmanın mantığı yanlıştır. Terörist ile Allah'a inanmayan bir kişiyi kıyaslayamazsınız" şeklinde konuştu. 
   
   
   
</TEXT>
</DOC>
