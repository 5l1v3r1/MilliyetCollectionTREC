<DOC>
<DOCNO> 249631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko10.html </URL>
<DATE> 2004/06/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vorkink Cari işlemler açığında daralma bekliyoruz 
</HEADLINE>
<TEXT>

     Mustafa Seven 

Dünya Bankası Türkiye Direktörü Andrew Vorkink, bu yılın Mart ayında İstanbul'da yapılan Uluslararası Yatırımcı Konseyi toplantısının ardından, Türkiye'ye doğrudan yatırım yapmak amacıyla çok ciddi olarak ilgilenen çokuluslu şirketlerin bulunduğunu söyledi. 
     Vorkink, Anadolu Ajansı muhabirinin, ekonomik gelişmelerle ilgili sorularını yanıtladı. 
     Doğrudan Yabancı Sermaye konusundaki soruya karşılık, Mart ayında, İstanbul'da, dünyanın önde gelen uluslararası şirketlerinin üst düzey yöneticilerinin biraraya geldiğini hatırlatan Vorkink, bu toplantıda şirketlerin, Doğrudan Yabancı Sermaye'nin artması için üç öneride bulunduklarını hatırlatırken, bu önerileri ''siyasi istikrar, makro ekonomik istikrar ve yatırımın önündeki bürokrasinin azaltılması'' olarak sıraladı. 
     Vorkink, Türkiye'nin bu önerilerden siyasi ve makro ekonomik istikrara sahip olduğunu, bürokrasi ve kırtasiyeciliğin azaltılması konusunda ise yapılması gerekenlerin bulunduğuna dikkati çekti. 
     Andrew Vorkink, makro ekonomik ve siyasi istikrardaki süreklilik çerçevesinde, Mart ayındaki toplantının ardından, çokuluslu şirketlerin, Türkiye ile daha ciddi ilgilenmeye başladığını kaydetti. 
     
     AB İLE MÜZAKERE TARİHİNİN ÖNEMİ... 

     Türkiye'nin Mart ayında, yabancı yatırımcılara verdiği taahhütleri gerçekleştirdikçe Türkiye'ye daha çok yabancı yatırım geleceğini belirten Vorkink, Türkiye'nin bir gecede Çin'e dönmesinin mümkün olmadığını ama birkaç yıl içinde, özellikle de Avrupa Birliği'nden müzakere tarihi alınmasının Türkiye'ye önemli oranda yabancı yatırım geleceğini kaydetti. 
     
     MAKRO EKONOMİK ALANDAKİ GELİŞMELER...'' 

     Makro ekonomik alanda önemli gelişmeler yaşandığına işaret eden Vorkink, Cari İşlemler açığı konusunda ise gerek ihracattaki rekor artış gerekse turizm gelirlerindeki önemli artışın, bu yılki cari İşlemler açığını daraltacağını tahmin ettiklerini bildirdi. Vorkink, sözlerini şöyle sürdürdü 
     ''Türkiye son 18 ayda ekonomik istikrara kavuştu. 30 yıldan bu yana kronik yüksek enflasyonla yaşayan Türkiye, ilkkez tek haneli enflasyonla tanıştı bu önemli bir sonuç. Faiz oranları geriledi. Türk Lirası'nın dalgalı seyri, döviz kurundaki hareketlerin olumsuz etkisini önlüyor ve 2001 benzeri krizlerden Türkiye'yi koruyor. Hükümetin uyguladığı mali politikalar çok güçlü faiz dışı fazla veriyor, ekonomik büyüme ise iyi bir trend izliyor. 
     Türkiye'nin yapısal reformlar konusunda dinlenme lüksü bulunmuyor. Kalıcı istikrar için reformların dinlenmeden devam ettirilmesi gerekir. 
     Türkiye ayrıca, mali disiplin ve yüksek kamu borcunu azaltmaya odaklanmalıdır. Şimdi Türkiye önemli bir aşamaya geldi. Eğer yapısal reformlar gerçekleştirilirse, Türkiye şimdiye kadar başaramadığı uzun vadeli ekonomik istikrar ve büyümeyi yakalayabilir.'' Kamu borcunun, Gayri Safi Yurtiçi Hasıla'nın yüzde 70'leri düzeyinde bulunduğunu hatırlatan Vorkink, bu borcun azaltılması yolunda, iç ve dış piyasalardaki güvenin çok önemli olduğunu, bu güvenin sürdürülmesi halinde, iç ve dış borçlanmanın, daha azalan maliyetlerle, sürdürülebilir bir düzeyde gerçekleştirilebileceğini bildirdi. 
     
     FED'İN FAİZ ORANLARINI ARTTIRMASININ TÜRKİYE'YE ETKİSİ 

     ABD Merkez Bankası FED'in faiz oranlarını arttırmasının, Türkiye'nin dış borçlanma maliyetini arttırabileceğini vurgulayan Vorkink, ancak bu etkinin, bir şok etkisi yaratmayacağını, çünkü Türkiye'nin dış çalkantılara daha hazırlıklı bir ekonomiye sahip olduğunu kaydetti. 
     Vorkink ayrıca, FED'in faiz oranlarını, birden yüksek oranlı değil, aşamalı ve belirli aralıklarla yükseltmesinin beklendiğini, Türkiye ekonomisinin, bu gelişmeleri karşılayabilecek bir yapısının bulunduğunu bildirdi. 
     
     BANKACILIK SEKTÖRÜNDEKİ GELİŞMELER''... 

     Bankacılık sektörünün, Türkiye ekonomisine çok büyük maliyetleri olduğunu, fakat sektörün artık 2001 kirizindeki pozisyonundan çok farklı olduğunun altını çizen Vorkink, gerek BDDK gerekse TMSF'nin başarılı çalışmalar yaparak, bankacılık sistemini mali ve yapısal olarak daha iyi duruma getirdiklerini belirtti. 
     Geçmişte sektörde çok sayıda bankanın olduğunu belirten Vorkink, bu bankalardan bazılarının ayıklandığını, ayakta kalanların da oldukça sağlam bir bünyeye sahip olduklarını bildirdi. 
     Hükümetin, düzenleyici ve denetleyici önlemlerinin yanı sıra yeni alacağı önlemlerle sistemin daha güçlü hale getirileceğini ifade eden Vorkink, yeni önlemlerin, Türk bankacılık sisteminin Basel standartlarına çıkarılmasını içerdiğini kaydetti. 
     Türkiye'de ticari bankaların özel mevduat ve kredi çerçevesinde güçlendiğini belirten Vorkink, kamu bankalarının ise halen önemli oranda bir kamu enstrümanlarıyla bankacılık yaptıklarını vurguladı. 
     Vorkink ticari bankaların önündeki sorunun ise kredilerinin, verimli şekilde ekonomik büyümeyi nasıl katkıda bulunabileceği alanında olduğunu, bu bankaların birkaç yıl içinde küçük ve orta ölçekli şirketlere kredi sağlayabilecek duruma gelebileceğini ifade etti. 
     Kamu bankalarının yeniden yapılandırılmadan kesinlikle özelleştirilemeyeceğini vurgulayan Vorkink, çünkü öncelikle, kamu bankalarındaki kamu kağıtlarının yerini, daha çok bankacılık işlemleriyle gelir elde edebilmesine imkan verecek bir yapılandırmanın gerektiğini ifade etti. 
     
     1 MİLYAR DOLARLIK KREDİNİN ETKİSİ... 

     Vorkink, geçen hafta Banka tarafından onaylanan 1 milyar dolarlık Üçüncü Program Amaçlı Mali ve Kamu Sektörü Yapısal Uyum PFPSAL III Kredisi'nin, uzun bir aralıktan buyana Türkiye'ye Banka'nın bir kerede verdiği büyük boyutlu bir kredi olduğunu, bunun da Banka'nın Türkiye'ye verdiği desteğin bir göstergesi olduğunu kaydetti. 
     Vorkink, PFPSAL III kredisinin, daha önceki ekonomik krizlerden çıkarılan dersler neticesinde, gerekli yapısal refromları desteklemeyi hedeflediğini belirtirken, bu kredinin, Türkiye'yi gelecekteki ekonomik krizlerden korumayı amaçladığını söyledi. 

     
</TEXT>
</DOC>
