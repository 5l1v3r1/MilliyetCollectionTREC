<DOC>
<DOCNO> 247266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/agun.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma hasarlı çıktı 
</HEADLINE>
<TEXT>


Gaziantep'ten İstanbul'a getirilmesi tartışma konusu olan mozaikler, taşınmadan tahrip oldu. Mozaiklerin yüklendiği sandıklar küflendi, sandıkların içindeki mozaiklerde kırılmalar oluştu 

Ömer Erbil 

Kültür ve Turizm Bakanlığı tarafından İstanbul'da yapılacak NATO Zirvesi kapsamında Topkapı Müzesi'nde sergilenmesi için sandıklara yüklenen Zeugma mozaiklerinin hasar gördüğü ortaya çıktı. Gaziantep Valiliği tarafından oluşturulan komisyon sandıkları açtığında, yüklenen mozaiklerin tahrip olduğu anlaşıldı. Mozaiklerde kırılma, tesseralarda taşların her birine verilen isim dökülmeler, panel ile mozaik arasında ayrılmalar oluştuğu tespit edildi. 

Reçineler eriyip akmış 
Bunların yanı sıra mozaikleri taşıyan sandıklar fırınlanmamış ahşap olarak kullanıldığından küflenme, mantar ve tahtaların üzerinde reçineler meydana geldiği görüldü. 
Komisyonun fotoğraflı raporunda şu ifadelere yer verildi "Paketlemede fırınlanmamış, ıslak ve emprenye mantara ve küfe karşı ahşabın güçlendirilmesi edilmemiş çam tahtası kullanılmış. Sandıkların çoğunda mantarlanma, küflenme oluşmuş. Çam tahtaların müzenin içindeki sıcaklıkta kuruması nedeniyle içindeki mozaikleri gösterecek genişlikte açılmalar olmuş. Reçineler eriyip akmaya başlamış. Sandık tahtalarının yüzde 40'ında eğilmeler ve çarpılmalar ortaya çıkmış. Mozaik paneller arasına sadece 3 santimetre kalınlığında sünger yerleştirilmiş. Metrekaresi 70 - 80 kilo olan mozaik paneller üst üste istiflendiğinde aradaki süngerin yetersizliği açıktır. Mozaik panolarla sandık arasına konulan straforlar da ağırlığı taşımayacak niteliktedir. Stabil olmayan süngerler üzerine konulan mozaik panellerin bazılarında çatlamalar oluşmuş. Mozaiklerin çoğunun kenarlarındaki tesseralarda dökülmeler oluşmuş." 

Mahkemelik olmuştu 

Kültür ve Turizm Bakanlığı mozaikleri İstanbul'a taşımaya karar verdikten sonra Gaziantep'teki 120 sivil toplum örgütü, konuyu mahkemeye götürmüştü mozaiklerin il dışına çıkarılmasının sakıncalı olduğunu iddia etmişti. Hem bölge İdare Mahkemesi'nde hem de Gaziantep Asliye Hukuk Mahkemesi'nde dava açılmıştı. Bölge İdare Mahkemesi, yürütmeyi durdurma kararı vermişti. 2. Asliye Hukuk Mahkemesi ise mozaiklerin taşınmamasına yönelik ihtiyati tedbir koymuştu. Ancak daha sonra 1. Asliye Hukuk Mahkemesi bu tedbiri kaldırmıştı. Ve mozaiklerin nakli konusunda sorun kalmamıştı. 


</TEXT>
</DOC>
