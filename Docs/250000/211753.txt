<DOC>
<DOCNO> 211753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo13.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da futbolculara para ödemesi... 
</HEADLINE>
<TEXT>

     Ekonomik yönden zorda olan Adanasporlu futbolculara İstanbulspor maçı öncesi ligin ilk yarısındaki alacaklarının yüzde 25'inin dağıtıldığı bildirildi. 
     Genel Menajer Şahabeddin Yavuzer, futbolculara yönetim olarak belli bir ödeme yaparak, ligin ilk yarısındaki alacaklarına mahsuben yüzde 25'lik bölümünü dağıttıklarını söyledi. 
     İstanbulspor ile hafta sonu zorlu bir maç yapacaklarını belirten Yavuzer, ''Güçlü rakibimizi yenmek zorundayız. Çalışmalarımızı bu yönde sürdürüyoruz. Çünkü bizim puana daha çok ihtiyacımız var'' dedi. 
     Adanaspor Teknik Sorumlusu Ahmet Ziya Yüce de takımla birlikte antrenmanlara çıkan ve 1.5 yıllık sözleşme imzaladıkları İsviçre'nin FC Zürih takımından Vural Önen'in, özel işlerini halletmek üzere İsviçre'ye gittiğini, Belçika'nın Lomen takımından Ümit Bilican'ın da takımla birlikte antrenmanlara katıldığını söyledi. 
     Transfer etmeyi düşündükleri Malatyasporlu Sancak'ın da kente gelerek çalışmalara katıldığını belirten Yüce, Ankaragücü'nden Abdullah ve Sedat ile görüşmelerin sürdüğünü kaydetti. 
     Yüce, İstanbulspor ile hafta sonu zorlu bir karşılaşma yapacaklarını belirterek, ''Bu maç bizim için kritik ve önemli. Taraftarlarımızdan destek bekliyoruz'' dedi. 
     Göreve başladıkları günden bu yana teknik ekip olarak ''Biz ruhu'' ve ''Biz düşüncesi'' ile hareket ettiklerini ifade eden Yüce, şunları söyledi 
     ''Teknik ekip ve futbolcular olarak elbirliğiyle çok iyi çalışıyoruz. Malatyaspor maçında da iyi oynamıştık, ancak bunu skora yansıtamadık. İyi futbolumuzu devam ettirdiğimiz sürece iyi sonuçlar alacağımıza inanıyorum. Hedefimiz Adanaspor'u Süper Lig'de bırakmak. 3-5 maçlık bir galibiyet serisi yakalarsak, tehlikeli bölgeden uzaklaşırız. Bu açıdan desteğe ihtiyacımız var. 
     Teknik kadro olarak Adanalı antrenörler adına üstlendiğimiz önemli bir misyonumuz var. Bu nedenle görevimizi en iyi şekilde yapmak için büyük bir duyarlılıkla çalışıyoruz.'' Bu arada, bir süre önce transfer paralarını alamadığı için Futbol Federasyonu'na başvurarak serbest kalan ve ardından Çaykur Rizespor ile sözleşme imzalayan kaleci Murat Şahin ile ilgili olarak Adanaspor'un, federasyonun verdiği karara itiraz ettiği ve durumunun netleşmediği öğrenildi. 
     
</TEXT>
</DOC>
