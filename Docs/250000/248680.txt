<DOC>
<DOCNO> 248680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko02.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Index Bilgisayar halka açılıyor... 
</HEADLINE>
<TEXT>

     Index Bilgisayar Sistemleri Mühendislik Sanayi ve Ticaret A.Ş, halka açılıyor. 
     2.7 trilyon lira nominal değerli hisse senetlerinin halka arzı yarın ve 18 Haziran'da gerçekleştirilecek. 
     Sermayesinin yüzde 15'ine denk gelen ve şirket ortaklarının rüçhan hakkı saklı tutularak yapılacak olan halka arzda bin lira nominal değerli her bir hisse 4 bin 500 liradan satışa sunulacak. 
     Halka arz işlemlerini Oyak Yatırım liderliğindeki konsorsiyum gerçekleştirecek. 
     Sabit fiyatla talep toplama yöntemiyle yapılacak halka arz öncesi şirketin sermayesinde Yunan Pouliadis and Associates S.A yüzde 50 ve Erol Bilecik yüzde 47.2 payla en büyük ortaklar konumunda bulunuyor. 
     Halka arzın yüzde 50'si yurtiçi bireysel yatırımcılara tahsis edilirken, alım gücü yüksek bireysel yatırımcılara yüzde 25, yurtiçi ve yurtdışı kurumsal yatırımcılara yüzde 10'ar, Index tedarikçilerine ve personele de yüzde 5 oranında tahsisat yapıldı. 
     
     KAYNAK YENİ YATIRIMLARDA DEĞERLENDİRİLECEK 
     Halka arz nedeniyle Swissotel'de düzenlenen toplantıda konuşan Index Yönetim Kurulu Başkanı Erol Bilecik, halka arzdan elde edilecek kaynağın yeni yatırımlarda değerlendirileceğini belirterek, kaynağın bir bölümünün, geçtiğimiz günlerde Telekom'dan B tipi lisans alan INKO Şirketi'nde kullanılacağını bildirdi. 
     Bilecik, lojistik operasyonlarının şirketleşmesi ve bu alandaki yatırımları çerçevesinde toplam 1 milyon dolarlık yatırım yapmayı planladıklarını belirterek, halka arz gelirinin değerlendirileceği bir diğer alanın ev elektroniği olduğunu, bu amaçla ürün portföyünün geliştirilmesine 1.5 milyon dolar yatırım yapılmasını öngördüklerini söyledi. 
     İnternet üzerinden satış ağını genişletmeyi düşündüklerini ve toplam 500 bin dolarlık bir yatırım kaynağını bu alana ayıracaklarını vurgulayan Bilecik, perakende çözümler alanında, donanım ve yazılım bazında Pouliadis Group'un mevcut çözümlerini bayi kanallarına ulaştırmayı da hedeflediklerini anlattı. 
     Oyak Yatırım Genel Müdürü Meltem Ağcı da piyasadaki halka arz sessizliğinin sona erdiğini ve Index'in bu yıl halka arz edilen 7'nci şirket olduğunu belirtti. 
     Ağcı, Türkiye'de bilişim sektörünün bütün olumsuzluklara rağmen hızlı ve sağlıklı bir büyüme gösterdiğini ifade ederek, başarılı bir performans sergilediği için Index'e güvendiklerini söyledi. 
     1989 yılında kurulan Index, geçen yıl 277 milyon dolar, bu yılın ilk 3 ayında ise 93.7 milyon dolar ciro gerçekleştirdi. 
     
</TEXT>
</DOC>
