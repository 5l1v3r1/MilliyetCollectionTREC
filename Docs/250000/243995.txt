<DOC>
<DOCNO> 243995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo11.html </URL>
<DATE> 2004/05/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş başkanını seçiyor... 
</HEADLINE>
<TEXT>

     Beşiktaş, Serdar Bilgili'nin ayrılmasının ardından 32. başkanını seçmek için sandık başında. Abdi İpekçi Spor Salonu'nda yapılan seçimde 4 aday yarışıyor. 
     Tarihi kongre, 4 başkan adayının konuşmalarıyla başladı. Kongre divan başkanlığına seçilen Avukat Ali Rıza Dizdar, konuşmaların ardından oy verme işlemini başlattı. 
     Oy atma işlemlerinin şeffaf ve herkesin görebileceği bir şekilde olması için, salona kurulan platformda demir sıralıklar oluşturuldu. Böylece kapı girişinde üyelerin eline zarf verme olayları da sona erdi. Ayrıca salondaki ekranlarda sandıkların görüntüleri tüm üyelere izlettirildi. 
     
     BAŞKAN ADAYLARI BİRLİKTE OTURDU 

     Başkan adayları daha önce varılan anlaşma sonucu, kongre salonu kapısı önünde buluşup, salona birlikte girdi. 
     Konuşmalar öncesinde kürsüye gelen başkan adayları birlikte otururken, birbirlerine başarılar diledi. Bu durum salondaki üyeler tarafından alkışla karşılandı. 
     Başkan adayları konuşmalarının ardından taraftarlarının bulunduğu bölüme gidip, aileleri ile birlikte oy verme işlemini izledi. 

     
</TEXT>
</DOC>
