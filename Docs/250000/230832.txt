<DOC>
<DOCNO> 230832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas02.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç polisi biçti 
</HEADLINE>
<TEXT>

   Soygunda fark edilince minibüsüyle kaçan hırsız, ters yolda takipteki ekip otosunu biçti. Üç polis şehit oldu 
      İSMAİL AKDUMAN Samsun DHA 
   
   Samsun'da bir hırsız polis kovalamacası faciayla sonuçlandı. Bursa'dan çalındığı iddia edilen 16 NK 597 plakalı minibüsle Bafra'ya gelen Ömer Öztürk 25 , soygun için Tekel Deposu'na pencereden girmeye kalkıştı. Depo bekçisinin fark etmesi üzerine Öztürk minibüsle Samsun yönüne kaçarken, aracın plakası polise bildirildi. Öztürk, Samsun'a 25 kilometre uzaklıktaki Atakent'te polisin 'Dur ' ihtarına rağmen yola devam etti. 2 kilometre giden Öztürk, Atakum'da yolun kesildiğini gördü. U dönüşüyle Bafra'ya doğru ters yönde kaçmaya başlayan Öztürk, kendisini takip eden 55 A 4843 plakalı resmi polis otomobiliyle kafa kafaya çarpıştı. Kazada polis memurları Nevzat Gündoğdu 43 , Zikri Özdamar 54 ile Osman Karaca 30 şehit oldu. 
   
      'Bu düpedüz cinayet' 
   Kazadan hafif yaralı kurtulan Öztürk, gelen takviye ekiplerin havaya uyarı ateşi açmalarına rağmen karanlıktan yararlanarak önce izini kaybettirdi, ancak bir süre sonra, 300 metre uzaklıkta bir apartman boşluğunda yanında bir adet ruhsatsız tabanca yakalandı. 
   Samsun Emniyet Müdürlüğü'ne getirilen Öztürk, "Ters yönde kaçarken karşıdan biri resmi, diğeri sivil iki otomobil yan yana üzerime geliyordu. Bana yol vereceklerini sandım, ancak bunu yapmadılar ve kaza meydana geldi" dedi. 
   Şehit polisler için Samsun Emniyet Müdürlüğü önünde tören düzenlenirken, İl Emniyet Müdürü Mustafa İlhan, "Bu adi bir kaza değil, tamamen cinayettir. Sevindirici tek tarafı, zanlının canlı yakalanmasıdır" diye konuştu. 
   
   
</TEXT>
</DOC>
