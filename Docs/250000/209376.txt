<DOC>
<DOCNO> 209376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/siyaset/siy07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitabını çevirdiği yazardan 'esinlenmiş' 
</HEADLINE>
<TEXT>

   Ömer Dinçer'in çevirdiği M. Ekrem Han'ın kitabında kamu politikalarının İslamlaştırılması öneriliyordu 
   ANKARA Milliyet 

   
   Laikliğin İslamla bütünleşmesi gerektiği yönündeki görüşlerini 1995'teki bir bildiriye koyarak çeşitli kesimlerin tepkisini alan Başbakanlık Müsteşarı Ömer Dinçer'in 1988'de çevirdiği Pakistanlı Muhammed Ekrem Han'ın "İslam Ekonomisinin Temel Meseleleri" kitabında, kamu politikaları ve ekonominin İslamileştirilmesinin önerildiği ortaya çıktı. 
   Cumhuriyet gazetesine göre, Dinçer'in yardımcı doçent olduğu dönemde çevirisini yaptığı Ekrem Han'ın "Challenge Of Islamic Economics" adlı kitap "İslam Ekonomisinin Temel Meseleleri" adıyla ve Kayıhan Yayınevi aracılığıyla yayınlandı. Önsözü besmeleyle başlayan kitapta, Dinçer'in "laiklik İslamla bütünleşmeli" sözlerini anımsatan bilgi ve ifadelerin yer alması dikkati çekti. 
   CHP'nin sert tepkisiyle karşılaşan Kamu Yönetimi Temel Kanunu'nun mimarı Dinçer'in, Ekrem Han'ın kitabındaki "...İslamlaşma süreci sadece bir politik süreç olarak kabul edilse bile Müslüman gruplar faydalı kanunlar hazırlayabilir" ifadelerinden etkilendiği gözleniyor. Dinçer, 1995'teki bir sempozyumda sunduğu tebliğde şu ifadeleri kullanmıştı 
   ".... Türkiye'de Cumhuriyet ilkesinin yerini katılımcı bir yönetime devretmesi, nihayet laiklik ilkesinin yerinin İslamla bütünleşmesi gerektiği kanaatindeyim." 
   
   
</TEXT>
</DOC>
