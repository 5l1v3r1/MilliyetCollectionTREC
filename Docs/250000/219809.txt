<DOC>
<DOCNO> 219809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo05.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin çıkışı kongreyi etkiledi Aday çıkmıyor 
</HEADLINE>
<TEXT>

     Fenerbahçe camiasının önemli isimleri, gerek futbol takımının ligdeki konumu, gerekse kulüp yönetim kurulunun başarılı geçen bir çalışma dönemi içerisinde olmasının, kongre sürecini etkilediğini söyledi. 
     Futbol takımının teknik direktör Christoph Daum yönetiminde özellikle ligin ikinci yarısındaki çıkışıyla şampiyonluğun güçlü adaylarından olması, gerekse başarılı bir şirketleşme hamlesi ve halka arz, kulübün hafta sonu yapılacak olağan genel kurulda yeniden aday olan başkan Aziz Yıldırım'ın karşısına aday çıkmamasında büyük etken oldu. 
     
     VEFA KÜÇÜK 
     1998 ve 2000 yıllarındaki olağan genel kurullarda iki kez Aziz Yıldırım ile başkanlık için yarışan, ancak hedefine ulaşamayan Vefa Küçük, aktif Fenerbahçe siyasetinin içerisinde yer almıyor. 
     ''Artık bu işlerden emekliye ayrıldığını'' söyleyen Küçük, ''Aday çıkmaması Aziz Yıldırım'ın başarılı olduğunu gösteriyor. Üyelerinin O'nu benimsediğini gösteriyor. Bu nedenle kimse karşısında alternatif olmak istemiyor'' diye konuştu. 
     
     ŞADAN KALKAVAN 
     Fenerbahçe'de Aziz Yıldırım yönetiminin yanı sıra, geçmişte birçok yönetimde görev alan Şadan Kalkavan, futbol takımının şampiyonluk yarışının uzağında kalmış olması durumunda, Sadettin Saran veya başka isimlerin mutlaka başkanlık için aday olacağını kaydetti. 
     Sarı-lacivertlilerin, ligin ikinci yarısında Daum yönetiminde yakaladığı çıkışı sürdürüp sezonu şampiyon olarak tamamlamasını ümit ettiğini ifade eden Kalkavan, şunları söyledi 
     ''Yıldırım takımı şampiyon yapsın, 10 sene 20 sene daha başımızda dursun. 6 yılda 1 şampiyonluk Fenerbahçe taraftarını tatmin etmez. Bugün işler iyi gidiyor. Fenerbahçe şampiyonluktan uzak kalmış olsaydı, Sadettin Saran da bir başkası da mutlaka aday olurdu. Ama şu dönemde bir adayın çıkması ve çekişme camiaya zarar verebilirdi.'' 
     
     NECDET ERSOY 
     1907 Fenerbahçe Derneği Başkanı Necdet Ersoy, işlerin iyi gittiği bir dönemde aday çıkmamasının normal olduğunu söyledi. 
     Başarılı olabilecek takım yapısı kurulduğunu ve başarılı bir halka arz gerçekleştirildiğini kaydeden Ersoy, şunları kaydetti 
     ''Bunların üzerine yapılacak eklemelerle eksiklikler giderildiği taktirde uzun süre başarılı olacak bir takımın temeli atıldı gibi görünüyor. Bu bakımdan aday çıkmaması çok doğal. İnanıyorum ki artık geçmiş yıllardaki yanlışlardan dersler alındı. Camianın da destek vermesiyle daha başarılı bir kurumsal yapı oluşacaktır.'' 
     
     DAVUT DİŞLİ 
     Geçmişte başarısız sonuçlar nedeniyle Aziz Yıldırım'ı eleştirdiklerini belirten Altyapı Derneği Başkanı Davut Dişli de takımın şampiyonluk yolunda ilerlerken bu konuda bir kaos ve sıkıntı yaşanmasının hiçbir Fenerbahçeli'yi mutlu etmeyeceğini belirtti. 
     Fenerbahçe'nin bütünüyle iyiye giden bir görüntüsü olduğunu anlatan Dişli, ''Aziz Yıldırım'ın fiziken yaptıkları ortada. Büyük bir ihtimalle takım da bu sezon şampiyon olacak. Bir kaos ve sıkıntının yaşanmasını hiçbir Fenerbahçeli istemez. Bu nedenle bir aday çıkmamasını normal karşılıyorum'' şeklinde konuştu. 
     
</TEXT>
</DOC>
