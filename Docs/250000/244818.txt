<DOC>
<DOCNO> 244818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur23.html </URL>
<DATE> 2004/06/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
THY "Amsterdam uçağındaki gecikmenin nedeni keskin koku" 
</HEADLINE>
<TEXT>

     Türk Hava Yolları THY , ''Kocaeli'' adlı uçağının Amsterdam seferinde yaşanan gecikmenin ''keskin koku''dan kaynaklandığını bildirdi. 
     THY'den yapılan yazılı açıklamada, şöyle denildi 
     ''THY'nin Boeing 737-800 tipi 'Kocaeli' uçağı, dün Amsterdam'dan normal kalkışı için saat 15.50'de kapıları kapattıktan sonra keskin bir kokunun ortaya çıkması üzerine durdurulmuş, gereken incelemelerden sonra uçak havalanmıştır. Ancak, kısa bir süre sonra kokunun yolcuları rahatsız edecek düzeyde yeniden duyulması üzerine, uçak, Amsterdam havaalanına geri dönmüştür. 
     Yolcular çıkarılmış, uçakta gerekli tüm teknik incelemeler yapılmış, ayrıca her ihtimale karşı polis incelemesi de yaptırılmıştır. Bu incelemeler bittiği anda, Amsterdam havaalanı her zaman olduğu gibi saat 21.00'de trafiğe kapanmıştır. 
     İsteyen yolcularımız otele yerleştirilip rahat etmeleri sağlanmış, ayrıca tüm gece boyunca teknik incelemeler devam ettirilmiş, ciddi bir bulguya rastlanmamıştır. 
     Uçak bu sabah yolcularıyla birlikte İstanbul'a hareket etmiş ve hiçbir sorun yaşanmadan İstanbul'a inmiştir. 
     Keskin kokunun, uçak yerdeyken havalandırma ve elektrik sağlayan APU cihazının filtre kaçağından kaynaklandığı sanılmaktadır. Teknik inceleme, İstanbul'da da devam edecektir. 
     Gecikmenin temelinde, THY olarak yolcularımızın sağlığına ve güvenliğine verdiğimiz önemin yanı sıra havaalanının kapanması da yatmaktadır. Rahatlarının sağlanması için tüm elden gelenin yapılmış olmasına rağmen, gecikmeden dolayı yolcularımızdan özür dileriz.'' 
     
</TEXT>
</DOC>
