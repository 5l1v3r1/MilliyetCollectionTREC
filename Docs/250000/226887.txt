<DOC>
<DOCNO> 226887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko40.html </URL>
<DATE> 2004/03/30/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Demirdöküm'ün net karı 16.5 trilyon lira... 
</HEADLINE>
<TEXT>

     Koç Holding bünyesinde bulunan Demir Döküm'ün 2003 yılındaki net karı 16 trilyon 463 milyar 68 milyon lira olarak gerçekleşti. 
     Demir Döküm'ün 59. Olağan Genel Kurulu, İstanbul'da yapıldı. 
     Şirketin Yönetim Kurulu Başkanı Mustafa Koç, Genel Kurul'da dağıtılan 2003 yılı faaliyet raporunda yer alan mesajında, ülkenin uzun yıllardan sonra, tek partili bir hükümet ile girdiği 2003 yılında Irak savaşının beklenilenden çabuk bitmesi, yeni hükümetin ekonomik reform programlarını benimseyerek sürdürmesi ve AB sürecinde alınan mesafelerin hükümete ve ekonomiye duyulan güveni artırdığını, piyasaların düzelme eğilimine girmesini sağladığını kaydetti. 
     Koç, 2003 yılında ekonomik göstergelerin olumlu seviyelere çıktığını ve böylece Türkiye için istikrarlı ve hızlı büyümeye açık yeni bir ekonomi döneminin başladığını vurguladı. 
     Bu olumlu gelişmelerin inşaat sektörüne kısmen yansıdığını kaydeden Koç, 2004 yılından itibaren doğalgazın yurtçapında yaygınlaşmasının, sektörü hareketlendirecek bir diğer faktör olacağını belirtti. 
     Mustafa Koç, yurtiçi faaliyetlerini 3 ayrı şirketle sürdüren Demir Döküm Grubu'nun küresel bir oyuncu konumunda bulunduğuna işaret ederek, ''Demir Döküm ürünleri yurtdışında Heat-line ve Demrad markalarıyla 33 ayrı ülkeye de ulaşır hale gelmiştir. Demir Döküm grubu ihracatı 2003 yılında yüzde 57'lik artışla 87.5 milyon dolara ulaşmıştır. Büyümeyi sürekli kılmak için 2004 yılında da yurtdışı çalışmalara devam ederek, İspanya, Polonya, Çek Cumhuriyeti ve Avusturya'da yeni temsilcilikleri açılması planlanmaktadır'' dedi. 
     Demir Döküm'ün 2003 yılında ürettiği tüm ürünlerde Türkiye'de pazar lideri olduğunu anlatan Koç, şirketin 2003 yılında uluslararası muhasebe standartları bazlı konosolide net cirosunun yüzde 74 artışla 313 trilyon 267 milyar liraya yükseldiğini, cironun yaklaşık 115.8 trilyon liralık kısmının dış satışlardan sağlandığını bildirdi. 
     Genel Kurul'da, Yönetim Kurulu üye sayısının 6'dan 5'e inmesi kabul edilirken, yeni Yönetim Kurulu Mustafa Koç, Melih Batılı, Bülent Bulgurlu, İlhami Erdil ve Tamer Haşimoğlu'ndan oluştu. 
     
</TEXT>
</DOC>
