<DOC>
<DOCNO> 211460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko21.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Zam yok, kesinti var, karar Şubat'ta... 
</HEADLINE>
<TEXT>

     Maliye Bakanı Unakıtan emekli aylıkları ve asgari ücrete yapılan zam nedeniyle bütçeye glen 3.5 katrilyonluk yükle ilgili ek bütçe yasa tasarısı taslağının Başbakanlığa sunulduğunu açıkladı. Unakıtan, yükün karşılanması için zam yapılmayacağını, personel, faiz, emeklilere vergi iadesi, sosyal güvenlik kuruluşlarına transferler ve yedek ödenek gibi esnekliği olmayan harcama kalemleri dışındaki harcamalardan yüzde 10 kesinti yapılacağını açıkladı. Unakıtan, IMF'in ek kaynak yaratmak için zam ve vergilere zam yapılması isteğiyle ilgili olarak Şubat ayında yapılacak görüşmelerden sonra kesin bir karara varılacağını da sözlerine ekledi. 
     Bakan Unakıtan, 2003 yılı bütçe gerçekleşmeleriyle ilgili düzenlediği basın toplantısında, emekli aylıkları ile asgari ücret artışları nedeniyle bütçeye 3 katrilyon 470 trilyon liralık ek yük geldiğini açıkladı. Unakıtan, emekli aylıkları ile asgari ücrette yapılan düzenlemelerin, enflasyonist bir etki yaratmasının söz konusu olmadığını söyledi. 
     Unakıtan, yaklaşık 3.5 katrilyon liralık yükün karşılanması için elektrik, doğal gaz ve akaryakıta zam yapılacağı yönündeki haberleri yalanladı. Bu haberler nedeniyle "vatandaşın hoplayıp" durduğunu belirten Unakıtan, "Şimdi, böyle bir şey yok tabii" diyerek, söz konusu ürünlere zam yapılmayacağını açıkladı. 
     Unakıtan, söz konusu artışların bütçe dengesi ve faiz dışı fazla hedefinde yarattığı olumsuz etkilerin telafi edilmesi amacıyla hazırlanan Ek Ödenek Yasa Tasarısı Taslağı'nın Başbakanlığa gönderildiğini bildirdi. Unakıtan, düzenlemeyle personel, faiz, emeklilere vergi iadesi, sosyal güvenlik kurumlarına transferler ve yedek ödenekler gibi esnekliği olmayan ödenekler dışında kalan ödeneklerden yüzde 10 oranında kesinti yapılmasının öngörüldüğünü kaydetti. 
     Bakan Unakıtan, asgari ücretteki artışın, vergi gelirleri üzerinde yaratacağı yaklaşık 400 trilyon liralık artırıcı etkisinin de Ek Bütçe Yasa Tasarısı Taslağı'na gelir tahmini olarak yer aldığını söyledi. 
     Unakıtan, 2003 yılı bütçe geliri hedefinde istenen sonuca ulaşılamamasının, 2004 yılı tahminlerine olan olumsuz yansımalarının telafi edilmesi için gerekli önlemlerin en kısa zamanda alınacağını belirtti. 
     Unakıtan, mali disiplin ve faiz dışı fazla hedefinin, hükümet için "olmazsa olmaz" bir özelliğe sahip olduğunu vurgulayarak, "Yani mali disipline aynı şekilde riayet edilecektir. Faiz dışı fazla aynı şekilde hedeflenmektedir. Tutturulmasına son derece önem vermekteyiz" diye konuştu. 

     
</TEXT>
</DOC>
