<DOC>
<DOCNO> 206690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy07.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kıza türban cezası 
</HEADLINE>
<TEXT>

   Fransa'da 12 yaşındaki bir Türk kızı, derslere türbansız girmeyi reddettiği gerekçesiyle okuldan atıldı. Belçika'da da türbanın yasaklanması isteniyor 
   DIŞ HABERLER SERVİSİ 

   
   Fransa Cumhurbaşkanı Jacques Chirac'ın dini simgelerin yasaklanmasını desteklediği açıklamasının ardından Strasbourg'da 12 yaşındaki bir Türk kızı, "türban taktığı" gerekçesiyle okuldan atıldı. 
   Strasbourg İl Eğitim Müdürlüğü, Alsace'taki Charles Welsch Ortaokulu'nda eğitim gören Türk kızın, derslere türbansız girmeyi reddettiği için okulla ilişkisinin kesildiğini açıkladı. 
   Cumhurbaşkanı Chirac, geçen ay laiklik komisyonunun sunduğu raporun ardından devlet okullarında türban, kippa ya da haç gibi dini simgelerin yasaklanmasından yana tavır koydu. 
   Hükümet tarafından hazırlanan, dini simgelerle okullara gelinmesini yasaklayan yasa tasarısının da bu hafta hukuki görüş almak üzere Danıştay'a gönderilebileceği kaydedildi. 
   
   Belçika da Fransa yolunda 
   Belçika'da da Sosyalist Parti'den Anne - Marie Lizin ve Liberal Cumhuriyet Hareketi'nden Alain Destexhe, okullarda dini sembollerin kullanılmasının yasaklanması için senatoda komisyon kurulmasını istedi. 
   Şu ana kadar böyle bir girişim olmadığı için konuyu gündeme getirmediklerini belirten Destexhe, Fransa'da yaşanan tartışmalara katıldıklarını söyledi. Lizin de "Türban, kişiye din adına baskı yapılmasıdır" ifadesini kullanırken, kadın - erkek eşitliği için bu konuda yasa çıkarılması gerektiğini savundu. 
   
   
   
</TEXT>
</DOC>
