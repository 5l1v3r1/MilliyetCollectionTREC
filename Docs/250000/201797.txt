<DOC>
<DOCNO> 201797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/sazak.html </URL>
<DATE> 2003/12/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İmtiyazlı demokrasi 
</HEADLINE>
<TEXT>

   
   Anayasa'nın 83 ve 100. maddesiyle ilgili tartışmalar gösteriyor ki Türkiye'de demokrasinin 'yazılı olmayan kuralları'ndan birisi milletvekilliği dokunulmazlığıdır. 
   AKP sözcüleri, milletvekillerinin sahip olduğu bu 'imtiyaz'ı sürdürme refleksini, 'Dokunulmazlıkların devamından yanayız, çünkü yargıya güvenmiyoruz' diyebilecek kadar ileri noktaya taşıdılar. Yüksek yargı temsilcileri haklı olarak sade yurttaşın mahkemelere olan 'güven'ini sarsacak bu sakat mantığa karşı çıkıyorlar. Bu durumda CHP'nin tepkisindeki gibi, 'Ya sürekli adli tatil uygulanacak ya da 70 milyona, milletvekili dokunulmazlığı tanınması gerekecek ' 
   Peki milletvekillerine niye dokunulamıyor 
   Hani 'sınıfsız ve imtiyazsız' bir toplumduk 
   TBMM'de Anayasa'yı değiştirecek güce sahip 'iktidar grubu' üyelerinin yasama görevlerini yaparken 'dokunulmazlık zırhı'na bürünme ihtiyacı nedendir 
   AKP daha bu hafta başında 'Meclis kararı'yla, eski başbakan ve bazı bakanlara 'yargı yolu'nu açmadı mı Anayasa'nın 83 ve 100. maddeleri zamanında değiştirilebilmiş olsaydı, Türkiye'yi dibe vurduran yolsuzluklar yaşanmaz, milyarlarca dolar hortumlanmazdı. Elbette bu 'etik çöküntü'nün tek sorumlusu 'siyaset kurumu' değil. Ancak AKP, 3 Kasım'da iktidara gelirken halka 'yoksulluk ve yolsuzlukla' mücadele sözü verdi. AKP lideri Erdoğan'ın Baykal ile çıktığı Arena'da, dokunulmazlıkların kaldırılmasına 'evet' dediği anımsanacaktır. 
   Seçim bildirgesinde de, AKP büyük laflar ediyordu 
   "Sosyal, ekonomik, kültürel siyasal ve her şeyden önemlisi ahlaki çöküntü ve çürümüşlüğün ürünü ve göstergesi olan yolsuzluk, halkın bürokrasiye, siyaset kurumuna, genel olarak devlete ve adalete güven duygusunu zayıflatmaktadır." 
   Adalete güven duygusunu zayıflatmak 
   AKP, muhalefette yolsuzlukların 'adalete güven'i sarstığını savunurken iktidarda dokunulmazlık zırhını, 'adalete güvensizlik' gerekçesine dayandırmaya çalışıyor. Oysa 83'üncü madde ile yapılmak istenen milletvekillerinin 'kürsü dokunulmazlığına dokunmak' değildir. Milletvekilleri düşüncelerinden ötürü elbette takibe uğramayacaklar. Yasama görevine girmeyen suçlarda ise dokunulmazlık işlemeyecek. 
   TBMM'de 1995 - 99 döneminde reddedilen 103 imzalı Anayasa değişikliğinde milletvekilleriyle ilgili davalarda yetki, Yargıtay Cumhuriyet Başsavcısı'na veriliyor, yargı yolunu açma kararı TBMM'ye bırakılıyordu. 
   O zamanki teklifte günümüzün Adalet Bakanı Cemil Çiçek'in de imzası olmalı. AKP'nin şimdi niye çark ettiğini anlamak zor değil. 'Hükümet olduk ama iktidar olamadık' diye düşünüyorlar ve mahkemelerde devam eden davaların sonuçlanmasını bekliyorlar. 
   Adalet önünde hesap vermek, 'devri sabık' yaratmaktan daha adil olmaz mı 
   
      
   
   
   
</TEXT>
</DOC>
