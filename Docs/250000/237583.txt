<DOC>
<DOCNO> 237583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo27.html </URL>
<DATE> 2004/05/05/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Beşiktaş, potada destek istiyor... 
</HEADLINE>
<TEXT>

     Beşiktaş Kulübü Yönetim Kurulu Üyesi ve Basketbol Komitesi Başkanı Cem Bilge, Türkiye Basketbol Ligi'nde Darüşşafaka ile yapacakları play-off çeyrek final serisinin son maçında taraftarlardan destek istedi. 
     Cem Bilge, rakiplerini dün gece 88-81 yenerek seride durumu 2-2 yaptıklarını belirterek, ''Evimizde yapacağımız son maçta, taraftarlarımızın tam desteğini bekliyoruz. Bu maça gelecek taraftarlarımız, sadece basketbol ve basketbolcularımız için tezahüratta bulunmalı'' dedi. 
     Bilge, dün geceki maçı, kendileri için sezonun en zorlu maçı olarak nitelendirirken, ''Zor bir maç oldu. Hakemlerin formsuz bir günlerinde olmaları da oyunumuzu zorlaştırdı. Maalesef verdikleri kararlarla maçın gerilmesine neden oldular. Zor da olsa kazanmasını bildik'' diye konuştu. 
     8 Mayıs Cumartesi günü Süleyman Seba Spor Salonu'nda, Darüşşafaka ile belki de şampiyonluk yolundaki en önemli maçlarını yapacaklarını dile getiren Bilge, taraftarlardan takımlarını yalnız bırakmamalarını istedi. 
     
</TEXT>
</DOC>
