<DOC>
<DOCNO> 209191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar da seçimin starları 
</HEADLINE>
<TEXT>

   Popstar yarışması doludizgin devam ederken, sanal lemde de seçimin starları yarışıyor. Kendilerine web sitesi açan aday adayları, fiyakalı fotoğrafları ve vaatleriyle oy peşinde 
      PINAR AKTAŞ İstanbul 
   
   Yerel seçimler öncesi siyasi partilere belediye başkanlığı aday adaylığı için başvuranlar, kurdukları web siteleriyle kişisel tanıtım kampanyalarını gerçekleştiriyor. 
   Yeteneklerini, projelerini ve vaatlerini sanal lemde ilan eden aday adayları, sitelerini çeşitli özel fotoğraflarıyla süslemeyi de ihmal etmiyor. 
   Örneğin AKP Meram aday adayı Mustafa Çalışkan, gençlik yıllarında boks yaparken çekilmiş fotoğrafının da yer aldığı web sitesinde, "Boksta Konya'yı başarıyla temsil etti, Türkiye çapında başarılar elde etti" sözleriyle destek arıyor. Bokstaki üstün başarısının yerel yöneticilikte de aynen devam edeceğinin sinyalini veriyor 
   
   Evrensel muhtar adayı 
   Yine AKP Meram'dan aday adaylığı için başvuran Ahmet Köseoğlu da "Yarın da var olmayı hak eden şehrin hadimi" sözleriyle ve Martin Luther King'den yaptığı alıntıyla sitesine giriş hazırlamış. Sitede Köseoğlu'nun vaatlerinin yanı sıra gençliğinde futbol oynarken ABD, Paris, Bosna ve Kırım'daki turistik gezilerde çekilmiş 'hatıra' fotoğrafları da yer alıyor. 
   Adana Toros Mahallesi'nde 1994 - 99 arasında muhtarlık yapan ve yaklaşan seçimlerde tekrar adaylığını koyan Enver Çimeliler ise daha evrensel çalışıyor. Enver Çimeliler'in, yaptığı 'büyük' hizmetler sitede şöyle anlatılıyor "ABD eski başkanlarından Bill Clinton'un 2. kez seçimleri kazanmasını muhtar sıfatıyla kutlayarak dünya basını ve medyasının gündemine girdi. İngiltere seçimlerini kazanan İşçi Partisi Lideri Tony Blair'e kutlama mesajı çekerek Türkiye'nin tanıtımına ve reklamına yardımcı oldu." 
   
   Meraklısına ahlak dersi 
   Aksaray Sarıyahşi'nin MHP'li Belediye Başkanı Ahmet Çelik de, yeniden adaylığa hazırlanıyor. Çelik, web sitesinde, "İslam ve Kadın" adıyla yayımlanan yazıda şu satırlara yer veriyor "Müslüman kadının ticaret, fen, sanat ve ziraatla meşgul olması, para kazanması günah değildir. Yalnız erkekler arasına girmemesi, onlara açık görünmemesi, haramdan sakınması lazımdır. Çünkü Müslüman kadının başı, kolları, bacakları açık olarak sokağa çıkması, erkeklere göstermesi haramdır, günahtır." 
   
   
</TEXT>
</DOC>
