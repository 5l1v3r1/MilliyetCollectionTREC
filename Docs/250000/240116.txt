<DOC>
<DOCNO> 240116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur37.html </URL>
<DATE> 2004/05/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rektörlerden ''sessiz protesto''... 
</HEADLINE>
<TEXT>

     Türkiye'nin çeşitli üniversitelerinden gelen rektörler ve öğretim üyeleri, Yükseköğretim Yasası'nı protesto amacıyla Anıtkabir'i ziyaret ettiler. 
     Ankara Üniversitesi Rektörü Prof. Dr. Nusret Aras'ın çağrısıyla Ankara'ya gelen rektörler, Ankara Üniversitesi'nin Tandoğan'daki rektörlük binası önünde toplandılar. Buradan cübbeleriyle yürüyüşe geçen rektörler ve öğretim üyeleri, Anıtkabir'in Tandoğan kapısından giriş yaptılar. 
     Ankara Üniversitesi Rektörü Prof. Dr. Nusret Aras, Yıldız Teknik Üniversitesi Rektörü ve Üniversitelerarası Kurul Başkanı Prof. Dr. Ayhan Alkış, ODTÜ Rektörü Prof. Dr. Ural Akbulut, Hacettepe Üniversitesi Rektörü Prof. Dr. Tunçalp Özgen, Gazi Üniversitesi Rektörü Prof. Dr. Rıza Ayhan, Kırıkkale Üniversitesi Rektörü Prof. Dr. Tahsin Durlu, Süleyman Demirel Üniversitesi Rektörü Prof. Dr. Rüştü Çakmakçı, Gaziantep Üniversitesi Rektörü Prof. Dr. Hüseyin Filiz, Muğla Üniversitesi Rektörü Prof. Dr. İbrahim Yokaş, Sivas Cumhuriyet Üniversitesi Rektörü Prof. Dr. Ferit Koçoğlu, Ufuk Üniversitesi Rektörü Prof. Dr. Ergün Ertuğ ve Dicle Üniversitesi Rektörü Prof. Dr. Fikri Canoruç'un ön sırada yer aldığı, yaklaşık 3 bin öğretim üyesinden oluşan kortej, Aslanlı yolda yürüyüşü gerçekleştirdikten sonra Ata'nın huzuruna çıktı. 
     Prof. Dr. Nusret Aras'ın, Ulu Önder Atatürk'ün kabrine çelenk bırakmasının ardından saygı duruşunda bulunuldu. 
     Daha sonra Prof. Dr. Aras, rektörlerle birlikte Misakı Milli Kulesi'ne geçti. 
     Prof. Dr. Nusret Aras, ''Türkiye üniversiteleri öğretim elemanları'' adına imzaladığı deftere şunları kaydetti 
     ''Yüce Atatürk, 1933'te kurduğun çağdaş Türk üniversite sistemini, çağın dışına iten yeni Yükseköğretim Yasası ile yapılan siyasi müdahaleyi protesto etmek için huzurundayız. Toplumu 'muasır medeniyetler' düzeyinin üzerine çıkarma azmi ve kararlılığıyla bize açtığın yolda laiklik ilkesinin bekçileri olarak aydınlığa doğru yürüyüşümüzü sürdüreceğiz. 
     Minnet ve şükran duygularıyla huzurunda saygıyla eğiliyoruz.'' CHP Grup Başkanvekili Haluk Koç ve CHP Milletvekili Yakup Kepenek de yürüyüşte cübbeleriyle yer aldılar. 
     
     ALKIŞ SESİMİZİ DUYURACAĞIZ 

     Üniversitelerarası Kurul ÜAK Başkanı ve Yıldız Teknik Üniversitesi YTÜ Rektörü Prof. Dr. Ayhan Alkış, YÖK Yasası yürürlüğe girerse, yasal çerçeve içinde kamuoyuna seslerini duyurmaya devam edeceklerini söyledi. 
     YÖK Yasası'nı protesto etmek amacıyla bazı rektörlerce gerçekleştirilen yürüyüşün ardından Anıtkabir çıkışında gazetecilerin sorularını yanıtlayan Prof. Dr. Alkış, çağdaş Türkiye için Atatürk'ün gösterdiği aydınlık yolda yürümeyi sürdüreceklerini kaydetti. 
     Prof. Dr. Alkış, ''Tüm amacımız Türk toplumunun Atatürk'ün söylediği gibi çağdaş uygarlık düzeyinin üstüne çıkabilmesidir. Üniversitelerin öz görevini sürdürmeye tüm arkadaşlarla birlikte devam edeceğiz'' dedi. 
     ''Yasa yürürlüğe girerse ne yapacakları ve protestolarının devam edip etmeyeceği'' sorusuna da Prof. Dr. Alkış, ''Tamamen yasal çerçeve ve üniversitenin kendi olmazsa olmaz koşulu olan bilimsel özgürlük ve akademik özerkliği çerçevesinde kamuoyuna sesimizi duyurmaya devam edeceğiz'' karşılığını verdi. 
     Prof. Dr. Alkış, toplu istifaların gündeme gelip gelmeyeceğinin sorulması üzerine de, bu konuda şu anda bir şey söyleyemeyeceğini, değişen duruma göre karar alacaklarını belirtti. 
     
</TEXT>
</DOC>
