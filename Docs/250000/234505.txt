<DOC>
<DOCNO> 234505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonyas09.html </URL>
<DATE> 2004/04/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sadri Alışık Tiyatro ve Sinema ödülleri açıklandı... İşte kazananlar... 
</HEADLINE>
<TEXT>

     Sadri Alışık Tiyatro ve Sinema Ödülleri'ni kazananlar belli oldu. 
     Küçük Sahne Sadri Alışık Tiyatrosu'ndan yapılan yazılı açıklamaya göre, tiyatro ödüllerinin jürisi Yaşar İlksavaş, Melise Gürpınar, Hami Çağdaş, Tijen Par, Üstün Akmen, Hakan Altıner ve Hale Kuntay'dan oluşuyor. 
     Tiyatro dalında, ''En İyi Kadın Oyuncu Ödülü''ne İstanbul Büyükşehir Belediyesi Şehir Tiyatroları'nın ''Gayrı Resmi Hürrem'' adlı oyunuyla Rozet Hubeş ile Şebnem Köstem, ''En İyi Erkek Oyuncu Ödülü''ne Tiyatrokare'nin ''Salı Ziyaretleri'' adlı oyunuyla Erol Keskin ile Yıldıray Şahinler, ''Onur Ödülü''ne de Osman Şengezer seçildi. 
     Atilla Dorsay, Fehmi Yaşar, Biket İlhan, Aycan Çetin ve Burak Göral'dan oluşan jüri de sinema dalında ödül kazananları belirledi. 
     Sinema dalında ''En İyi Kadın Oyuncu Ödülü''ne ''Neredesin Firuze'' filmiyle Demet Akbağ, ''En İyi Erkek Oyuncu Ödülü''ne de yine aynı filmdeki rolüyle Haluk Bilginer, ''En İyi Yardımcı Kadın Oyuncu Ödülü''ne ''İnşaat'' filmiyle Yeşim Büber, ''En İyi Yardımcı Erkek Oyuncu Ödülü''ne ''Karşılaşma'' filmiyle Çetin Tekindor, ''Jüri Özel Ödülü''ne ''O Şimdi Asker'' filmiyle Mehmet Günsur, ''Onur Ödülü''ne de Suna Pekuysal layık görüldü. 
     Sadri Alışık'ı anma gecesi ve ödül töreni, 17 Mayıs'ta Beşiktaş Kültür Merkezi'nde gerçekleştirilecek. 
     
</TEXT>
</DOC>
