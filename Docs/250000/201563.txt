<DOC>
<DOCNO> 201563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun23.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesinde Berlusconi ''mucize çözüm'' arıyor... 
</HEADLINE>
<TEXT>

     Brüksel'de bu sabah başlayan AB zirvesinde, genişleyecek AB'nin anayasa taslağı üzerinde tartışmalar ve uzlaşma arayışları ön plana çıkarken, AB Dönem Başkanı İtalya'nın Başbakanı Silvio Berlusconi, ''Mucize bir çözüm bulmayı deneyeceğiz'' dedi. 
     Karar mekanizması ve oy sistemi konusundaki uzlaşmazlıkların, ''yol üzerinde bir kaya'' olduğunu söyleyen Berlusconi, ''bu kaya yüzünden bütün geminin batabileceğini, o zaman çok yazık olacağını'' ifade etti. 
     İspanya ve Polonya gibi bazı ülkelerin uzlaşmaya karşı çıkmalarını ve itirazlarını ''anladığını'' belirten Berlusconi, ''Onlara da bir görev verildi. Parlamentolarında ve kamuoyları önünde kendilerini savunmak durumundalar'' dedi. 
     Berlusconi, anayasa tartışmalarında 82 nokta üzerinde uzlaşma sağlandığını, zirvenin başarısızlıkla sonuçlanması halinde bile bu noktalara geri dönülmemesinin kararlaştırıldığını açıkladı. 
     Belçika Başbakanı Guy Verhofstadt da, bir anayasa oluşturma hedefine ulaşılacağını umduğunu, kamuoyunun bu hedefi desteklediğini anlattı. Belçikalıların yüzde 70'inin, demokrasi temeli olacak bir Avrupa Anayasası istediğini söyleyen Verhofstadt, müzakerelerin zor olacağını belirterek, ''AB menfaatlerinin, ulusal menfaatlerden üstün görüleceğini umduğunu'' ifade etti. 
     Belçika Dışişleri Bakanı Louis Michel de, uzlaşma için ''yaratıcı'' olmak gerektiğini belirterek, ''Eğer İtalya Dönem Başkanlığı yeterince yaratıcı olamazsa, biz oluruz'' dedi. 
     Polonya ve İspanya, Nice zirvesinde alınan kararlarla belirlenen oy sisteminin değiştirilmesine, bu şekilde kendilerinin ağırlık kaybetmesine karşı çıkmayı sürdürüyorlar. 
     
</TEXT>
</DOC>
