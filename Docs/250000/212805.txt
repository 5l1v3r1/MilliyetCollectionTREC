<DOC>
<DOCNO> 212805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da tıp devrimi 
</HEADLINE>
<TEXT>

   Kemik iliğinden elde ettikleri kök hücreyi direkt damara nakleden Türk doktorlar, hastada uzuv kaybına yol açan Buerger hastalığını tedavi etti 
      Yıldız Yazıcıoğlu 
   
   Sigara tiryakilerinde genellikle ayak veya bacak damarlarında ortaya çıkan ve yıllardır tatmin edici bir tedavi yöntemi bulunamayan Buerger hastalığına karşı "kemik iliğinden sağlanan kök hücrenin direkt damara nakli" umut oldu. Kök hücre nakli ile kalp yetmezliği hastalarında by - pass yapılması mümkün olmayan bölgelerde yeni kas hücresi oluşumu ve damar yenilenmesi sağlandı. 
   Türkiye'de ilk kez uygulanan yöntem sayesinde Ankara Üniversitesi Tıp Fakültesi Kalp ve Damar Cerrahisi Ana Bilim Dalı bünyesinde son 10 ay içinde Buerger hastası veya kalp yetmezliği olan 5 kişi başarıyla tedavi edildi. 
   
   Japonya ile aynı zamanda 
   A.Ü. Tıp Fakültesi Kalp ve Damar Cerrahisi Ana Bilim Dalı Başkanı Prof. Dr. Ümit Özyurda, Türk Hematoloji Dergisi'nce bilimsel geçerliliği kabul gören ve tıp tarihine "Ankara metodu" olarak yazdırmayı hedefledikleri tedavi yöntemini Milliyet'e açıkladı. Özyurda, Ankara Üniversitesi'nin hematoloji, biyoteknoloji, radyoloji, nükleer tıp, patoloji ve spor hekimliği uzmanlarından oluşan ekibe ait bu yöntemi, Japonya ile eşzamanlı olarak hayata geçirdiklerini vurguladı. 
   
   Hasta ayağını kaybediyordu 
   Kamuoyuna ayrıntılı açıklama yapmak için bilimsel onay almayı beklediklerini vurgulayan Özyurda'nın verdiği bilgiye göre orta veya küçük ölçekli damarları zedeleyen Buerger hastalığına yakalananların yüzde 4'ü, tedavisi olmadığı için ayaklarını kaybediyordu. Ancak A.Ü. Tıp Fakültesi Kalp ve Damar Cerrahisi Ana Bilim Dalı, Türkiye Kalp ve Damar Cerrahisi Vakfı'nın maddi desteğiyle 1 Mayıs 2003'te, ayağı kesilmesi kaçınılmaz olan T.Y. adlı Buerger hastasından alınan kemik iliğinden hastaya ait zenginleştirilmiş kök hücre elde etti. Ameliyat masasındaki hastanın sorunlu ayak baş parmağı bölgesindeki damarlara kök hücre nakli yapıldı. 
   
   Çalışan kalbe de nakil 
   23 Ocak 2004'te de, Türkiye'de ilk kez doğrudan kalbe kök hücre nakli gerçekleşti. Kalp adalesinin üçte ikisi kasılma, yani kan pompalama özelliğini kaybetmiş olan K.A. adlı kalp yetmezliği hastasında, by - pass yapılma şansı olmayan kalp damarlarına direkt kök hücre nakli yapıldı. Buerger hastasında olduğu gibi kalp hastasında da, kök hücre kemik iliğinden elde edildi. 
   Yöntem, hastaya kalbi çalışırken uygulandı. Ameliyat sonrası kasılma özelliğini kaybetmiş dokularda yenilenme ve yeni kas hücresi oluşumu tespit edildi. Deneysel ve uygulama aşamalarında Ankara Üniversitesi ile Türkiye Kalp ve Damar Cerrahisi Vakfı'nın desteğiyle başarıyı yakalayan tıbbi yöntemin daha yaygın olarak uygulanabilmesi için sosyal güvenlik kurumlarının harekete geçmesi gerekiyor. Sosyal güvenlik kurumlarınca "ödeme" kapsamına alınması beklenen yöntem, sadece ağır durumdaki hastalara üniversite ve vakıf kaynaklarıyla uygulanıyor. 
   
   
</TEXT>
</DOC>
