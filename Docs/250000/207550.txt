<DOC>
<DOCNO> 207550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FIBA, Türkiye'yi güvenli buldu... 
</HEADLINE>
<TEXT>

     Uluslararası Basketbol Federasyonları Birliği FIBA , Türkiye'yi, güvenlik açısından kusursuz buldu. 
     Basketbol Federasyonu'ndan yapılan açıklamaya göre, geçen ay Türkiye'ye gelen ve çeşitli illerin emniyet müdürleri ile görüşüp, incelemelerde bulunan FIBA Güvenlik Danışmanı ve Yönetim Kurulu üyesi Walther Kaszelik, FIBA'ya sunduğu raporda, Türkiye'de güvenlik açısından her şeyin kusursuz olduğunu bildirdi. 
     Kaszelik, FIBA'nın kupa organizasyonlarında mücadele eden Türk takımlarının bulunduğu illerdeki incelemeleri sonrası verdiği raporda, Türkiye'de güvenlik açısından hiçbir sorun bulunmadığını ve her şeyin kusursuz biçimde işlemeye devam ettiğini ifade etti. 
     FIBA Avrupa Direktörü Nar Zanolin, rapor üzerine Basketbol Federasyonu'na faks çekerek, FIBA'nın çalışmaları sırasında gösterilen yardım ve işbirliği için teşekkür etti. 
     Basketbol Federasyonu yetkilileri, bu olumlu raporun, gelecekte Türkiye'de düzenlenmesi planlanan uluslararası organizasyonlar açısından büyük önem taşıdığını kaydettiler. 
     
</TEXT>
</DOC>
