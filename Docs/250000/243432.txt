<DOC>
<DOCNO> 243432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/gun03.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliye de 'meslek' tercihi hakkı 
</HEADLINE>
<TEXT>


Genel lise mezunlarına da ek yerleştirmeyi beklemeden ÖSS sonucuna göre yüksekokulları tercih edebilme hakkı tanındı 

ANKARA Milliyet 

YÖK, genel lise mezunlarının, ÖSS sonuçlarına göre meslek yüksekokullarına MYO yerleştirilmelerine olanak sağladı. Sınavsız geçiş uygulaması sonrasında oluşan kontenjan açığının, bu yolla kapatılması hedefleniyor. 
Meslek liselerinden MYO'lara sınavsız geçiş uygulaması çerçevesinde, genel lise mezunları, belirlenen bazı programlar dışında ÖSS sonucuna göre MYO'ları tercih edemiyordu. Bu adaylar, genel yerleştirme sonrasında oluşan boş kontenjanlar için ek yerleştirmede başvuru yapabiliyordu. Ancak, MYO'larda oluşan kontenjan açığı nedeniyle, bu yıl genel lise mezunlarına da, ek yerleştirmeyi beklemeden, genel yerleştirmede MYO'ları tercih hakkı getirildi. 

Öncelik yine 'meslek' liselerinde 
Yeni düzenlemede, yine öncelik meslek liselerinde olacak. Meslek lisesi mezunları yerleştirildikten sonra, boş kontenjanlara genel lise mezunları da alınacak. Düzenlemeyle, genel lise mezunları, 2004 - ÖSS sonuçlarına göre, genel yerleştirmede MYO'ları tercih edecek. 
YÖK'ün bu kararına temel oluşturan MYO'ların bugünkü durumunun değerlendirildiği rapora göre, sınavsız geçişin ilk yılı olan 2002'de 196 bin 609 kontenjana 193 bin 686 mezun yerleştirildi, 2003'te 202 bin 787 kontenjanın 160 bin 604'ü doldurulabildi. 


</TEXT>
</DOC>
