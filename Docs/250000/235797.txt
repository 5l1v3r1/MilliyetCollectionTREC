<DOC>
<DOCNO> 235797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/yasam/yas07.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre tetikçisine ceza indirimi yok 
</HEADLINE>
<TEXT>


Güldünya'yı 'töre gereği' öldürmekle suçlanan kardeşler için savcı, ne ağır tahrik ne de başka bir indirim istedi 

ŞÜKRAN ÖZÇAKMAK İstanbul 

Küçükçekmece'de töre cinayeti kurbanı Güldünya Tören'i 22 öldüren iki kardeşi için açılan davanın iddianamesinden 'töre indirimi' çıkmadı. 
Bakırköy Cumhuriyet Savcısı Süleyman Ersöz'ün hazırladığı iddianamede, Tören'in kardeşi F.T. 17 için planlayarak adam öldürmekten iki kez, ömür boyu ağırlaştırılmış hapis cezası istendi. Ersöz, cinayeti F.T. ile planladığı iddia edilen ağabey İrfan Tören için de ömür boyu ağır hapis cezası talep etti. Cinayete karıştığı iddiasıyla gıyabi tutuklu olarak aranan amca Mehmet Tören için de 'planlayarak cinayete azmettirmek' suçundan ömür boyu ağırlaştırılmış hapis cezası verilmesi talebinde bulunuldu. Savcı Ersöz ayrıca, töre cinayetlerinde cezayı azaltıcı ağır tahrik indirimleri uygulanması da dahil, sanıklar için ceza indirim talebinde bulunmadı. 

'İlişki değil, tecavüz' 
İddianamede, Tören'in uzak akrabası Servet Taş'ın tecavüzünden hamile kaldığı, bu nedenle kuma verildiği, ancak Taş'ın resmi nik hlı eşinin, dört çocuğunu bırakıp kaçması üzerine, genç kızın ailesince intihara zorlandığı anlatıldı. İstanbul'da bir yakınına sığınan Tören'in, Umut adlı çocuğunu, evli bir çifte evlatlık verdiği kaydedildi. İddianamede, F.T.'nin 25 Şubat'ta ablasına yol ortasında kurşun yağdırdığı, genç kadının hastaneye kaldırıldığı belirtildi. F.T.'nin, bunun üzerine Tören'i, Bakırköy Devlet Hastanesi'nde kaldığı odada başından iki kurşunla vurarak öldürdüğü kaydedildi. 
18 yaşından küçük olanlar, çocuk mahkemesinde yargılanıyor. F.T. ise büyüklerle aynı suçu işlediği gerekçesiyle, ağır ceza mahkemesinde, çocuk mahkemesi usulüne göre yargılanacak. 



</TEXT>
</DOC>
