<DOC>
<DOCNO> 231478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas30.html </URL>
<DATE> 2004/04/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Acı gerçek Almanlar Türkiye'yi güneş ve deniz ülkesi olarak biliyor 
</HEADLINE>
<TEXT>

     Almanya'nın Essen kentinde bulunan Türkiye Araştırmalar Merkezi'nin TAM Direktörü Faruk Şen, Türkiye'nin Almanya'da sadece güneş ve deniz ülkesi olarak bilindiğini, oysa bir turizm ülkesi olan Türkiye'nin sadece bunlardan ibaret olmadığını belirtti. 
     Şen, TAM tarafından her yıl düzenli olarak yapılan Türkiye'de turizmin gelişmesi, önemi ve Almanların Türkiye turizmindeki rolü konularını içeren 2004 yılı Turizm Araştırması'nın sonuçlarını değerlendirdi. 
     Türkiye'nin Almanya'da yeteri kadar tanıtılamadığını belirten Şen, Türkiye'nin güneş ve denizin yanı sıra tarihi, kültürü ve sunduğu diğer doğal imkanlarla çok cazip bir tatil ülkesi olduğunu ifade ederek, ''Türkiye sadece güneş ve deniz ülkesi olarak biliniyor. Turizm ülkesi olan Türkiye sadece bunlardan ibaret değil'' dedi. 
     Alman halkının yüzde 87,6'sının Türkiye'yi öncelikle tatil yapılacak bir turizm ülkesi olarak gördüğünü belirten Şen, ''Almanların sadece üçte biri Türkiye'yi öncelikle bir kültür ülkesi olarak görüyor. Oysa yüzyıllar boyunca çeşitli dinlere ve medeniyetlere zemin oluşturmuş olan Türkiye'nin, her tatil ülkesinin bir arada sunamadığı tarihi eserlerinin zenginliği, kültürü ve sanatıyla çok çeşitli spor turizmine elverişli doğal ortamı var. Bunun daha iyi tanıtılması gerekir'' dedi. 
     Araştırmaya katılan 18 yaş üstü 1006 Almanın sadece yüzde 23'ünün Türkiye'de en az bir kez tatil yaptığını kaydeden Şen, ''Bunların yüzde 70'i de Türkiye'yi sadece güneş ve deniz için tercih ediyor. Almanların gözdesi ise Antalya. Bu da gösteriyor ki, ülkemizin diğer imkanlarını yeterince tanıtamıyoruz'' şeklinde konuştu. 
     Şen, tatil için Türkiye'yi tercih eden Alman turistlerin ortalama 2 hafta kaldığını ve kişi başına ortalama 1086 euro harcadıklarını belirterek, ''Alman turistler Türkiye'den oldukça memnun ayrılıyor. Almanların yüzde 84 gibi büyük bir oranı, gerek yaptıkları tatilden, gerekse Türkiye'den çok memnun olduklarını ve tekrar Türkiye'de tatil yapacaklarını dile getirmekteler'' dedi. 
     
</TEXT>
</DOC>
