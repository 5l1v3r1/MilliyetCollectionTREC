<DOC>
<DOCNO> 226467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy09.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer borsası işe yaradı 
</HEADLINE>
<TEXT>

   AKP Samsun, Adana ve Aydın'da, CHP İzmir, İçel ve Şişli'de güldü 
   ANKARA Milliyet 

   
   Seçim öncesi kurulan transfer borsası AKP ve CHP'yi güldürdü. AKP Adana, Samsun ve Aydın'da ANAP'tan CHP İzmir, İçel ve İstanbul Şişli'de DSP'den transfer ettiği belediye başkanlarıyla seçimi kazandı. Gaziantep'te parti üyeliğini bir süre askıya aldığı CHP'den aday olan Celal Doğan, AKP karşısında ağır bir yenilgi alarak üç dönem koruduğu başkanlık koltuğunu bırakmak zorunda kaldı. 
   AKP Samsun'da seçim öncesinde ANAP'tan transfer ettiği Yusuf Ziya Yılmaz ile ipi göğüsledi. Adana'da DYP Genel Başkanı Mehmet Ağar'ın bizzat seçtiği eski Sanayi Odası Başkanı Ümit Özgümüş ile yarışan AKP, ANAP'tan saflarına kattığı Aytaç Durak'la atağa geçerek yarışı büyük farkla önde bitirdi. Adana'da iki dönem Büyükşehir Belediye Başkanı olan Durak, bu koltuğa ilk oturduğunda DYP'den seçilmiş, ikinci başkanlığı döneminde ANAP'a transfer olmuştu. AKP, Aydın'da da ANAP'tan transfer ettiği İlhami Ortekin ile seçim kazandı. Ortekin de bu transfer sayesinde koltuğunu korudu. 
   
   AKP'nin diğer transferleri 
   Muş'ta AKP adayı olarak belediye başkanı seçilen Necmettin Dede, eski milletvekili olduğu DYP'den transfer olmuştu. AKP, Amasya'da da eski ANAP'lı İsmet Özarslan ile seçimi kazandı. 
   
   CHP'nin transferleri 
   DSP'den transfer yoluna giden CHP İzmir'de Ahmet Piriştina, İstanbul Şişli'de Mustafa Sarıgül ile rakiplerini ezip sonuca ulaştı. CHP'nin DSP'den transfer ettiği Macit Özcan da Mersin'de yeniden seçilerek koltuğunu korudu. Gaziantep'de 1989'de SHP'den, 1994 ve 1999'da CHP'den aday olarak Büyükşehir Belediye Başkanı olan ve Gaziantep Spor Kulübü'nün başkanlığını yürüten Celal Doğan, bu kez AKP adayı karşısında ağır bir yenilgi aldı. 
   
   Kim kimden nereyi aldı    AKP Adıyaman, Tokat, Şanlıurfa, Bitlis, Konya, Kütahya, Düzce ve Sivas'ı SP'den aldı. 
   Afyon, Kırşehir, Çankırı, Osmaniye, Erzincan, Aksaray, Bayburt, Karaman, Kırıkkale, Malatya, Muş, Isparta, Uşak, Erzurum, Yozgat'ı MHP'den aldı. 
   Ağrı, Siirt, Bingöl'ü DEHAP'tan aldı. 
   Antalya, Bilecik, Bolu, Gaziantep, Giresun, Zonguldak, Kilis, Hatay, Kocaeli, Burdur'u CHP'den aldı. 
   Balıkesir, Manisa, Rize, Tekirdağ'ı ANAP'tan aldı. 
   Denizli ve Karabük'ü DYP'den aldı. 
   İstanbul, Bursa, Van, ve Amasya'yı bağımsız başkanlardan aldı. 
   Ardahan'da bağımsız aday CHP'den, Şırnak'ta SHP ANAP'tan, Tunceli'de SHP CHP'den, Edirne'de CHP ANAP'tan, Kırklareli'de CHP MHP'den, Ordu'da DSP MHP'den, Elazığ'da DYP SP'den, Mardin'de SP DYP'den belediye başkanlığını aldı. 
   
   
</TEXT>
</DOC>
