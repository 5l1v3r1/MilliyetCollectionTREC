<DOC>
<DOCNO> 246969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas09.html </URL>
<DATE> 2004/06/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Condaleezza Rice yarı çıplak Tanıtım filmi olay yarattı... 
</HEADLINE>
<TEXT>

     Nafiz ALBAYRAK-BOSTON DHA 
ABD Ulusal Güvenlik Danışmanı Condaleezza Rice'ın yarı çıplak görüntüleri "Stepford Kadınları" adlı filmin reklamlarında yayınlandı. Aynı reklam filminde, eski başkanlardan Bill Clinton'un eşi, New York Senatörü Hillary Clinton da, kurabiye yapan bir ev kadını haliyle görünüyor. 
     Nicole Kidman'ın başrolünde olduğu "Stepford Wives" Stepford Kadınları filminin reklam görüntülerinde Rice'ı kollarıyla göğüslerini kapatmış yarı çıplak bir halde, Clinton'u da kurabiye yapan bir evkadını olarak gösterilmesine ABD'liler büyük tepki gösterdi. 
     ABD'de "densizlik skandalı" olarak nitelenen reklamlardaki bilgisayar destekli görüntüler, Kansas City'li dikkatli bir kadın sayesinde ortaya çıktı. 
     "Paramount Pictures" yapımı filmin reklam görüntülerini kaydettikten sonra tekrar tekrar izleyen Becky Reynolds, ekranda Ulusal Güvenlik Danışmanı Rice'ı yarı çıplak, Hillary Clinton'u "kurabiye pişiren ev kadını" olarak görünce ne yapacağını şaşırdığını söyledi. 
     Reynolds, ''Hiç ahlaklı bir yaklaşım değil. Reklam filminin bir an önce durdurulması gerekir'' dedi. İnternet'teki local1o.com sitesinin haberine göre, şu ana kadar Rice ya da Clinton'dan, filmin yapımcısı "Paramaount Pictures"a herhangi bir şikayet gelmedi. 
     Ira Levin'ın romanından uyarlanarak ikinci kez beyazperdeye aktarılan Stepford Kadınları' filminde, Connecticut eyaletindeki küçük bir kentte kocaları kendilerinin yerine robotları tercih ettiği için aşırı derecede mükemmel olan kadınların öyküleri anlatılıyor. 
     
</TEXT>
</DOC>
