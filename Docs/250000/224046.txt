<DOC>
<DOCNO> 224046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy20.html </URL>
<DATE> 2004/03/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ateş "Anket, siyasi ahlaksızlığın göstergesi" 
</HEADLINE>
<TEXT>

     CHP Ankara Büyükşehir Belediye Başkan Adayı Yılmaz Ateş, seçimlere ilişkin olarak yapılan anketin kamuoyunu yönlendirmek amacı taşıdığını belirterek, ''Masa başında 20 gün önce hazırlanan anket siyasi ahlaksızlığını göstergesidir'' dedi. 
     Altındağ Feridun Çelik Mahallesi Alibey Durağı'nda düzenlenen açık hava toplantısında halka hitap eden Ateş, kendisinin de Ankara'ya ilk geldiği yıllarda Altındağ'da yaşadığını ifade ederek, Altındağ ve Ankara'nın sorunlarını bildiğini, sorunların çözümü için projelerinin hazır olduğunu söyledi. 
     Seçim sonuçlarına ilişkin yapılan anket ve kamuoyu yoklamalarını eleştiren Ateş, seçmenin yapılan anketlerle etki altına alınmaya çalışıldığını belirtti. 
     ''Masa başında 20 gün önce hazırlanan anket siyasi ahlaksızlığını göstergesidir'' diyen Ateş, çıkar çevrelerinin kararsız seçmenlerin oylarını peşine takmak için anket yaptırdığını savundu. 
     Ateş, Ankara Büyükşehir Belediye Başkanı Melih Gökçek'in görevde bulunduğu süre içinde Ankara'yı geri bıraktığını ileri sürerek, ''Ankara gelir sıralamasında 1994 yılında 6. sıradayken, 2004 yılında 13. sıraya düştü. Ankara fakirleşti. Seçimi AKP kazanırsa, zamlar sağanak gibi yağacak, siz ne oluyor diyene kadar da Kıbrıs'ı Yunanistan'a satacak'' diye konuştu. 
     Toplantıda konuşan CHP Ankara Milletvekili Bayram Meral de diğer sol parti adaylarını eleştirdi. Sol parti adaylarının ''solcular kardeştir'' diyerek oy kazanmaya çalıştığını ifade eden Meral, ''Kardeş isek Karayalçın Gökçek'e yapacağı kıyağı CHP'ye yapsın, Atatürk'ün partisine yapsın, bereketli partiye yapsın çekilsin'' dedi. 
     
</TEXT>
</DOC>
