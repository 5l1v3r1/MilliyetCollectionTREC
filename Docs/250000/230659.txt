<DOC>
<DOCNO> 230659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy05.html </URL>
<DATE> 2004/04/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
''Hayır'' demek genelgeyle yasaklandı... 
</HEADLINE>
<TEXT>

     Konya Büyükşehir Belediye Başkanı Tahir Akyürek, yayınladığı genelgeyle belediye personelinden vatandaşa ''hayır'' dememesini istedi. 
     Seçim öncesinde yürüttüğü çalışmalarda göreve gelmeleri durumunda belediyede ''hayır'' demeyi yasaklayacakları sözü veren Akyürek, tüm personele imza karşılığında duyurulmasını istediği genelgesinde, ''Kurum dışı ilişkilerde hemşehrilerimize anında yardımcı olunmasını, hayır denmemesini, olumlu yaklaşılmasını, güler yüzlü, saygılı, hoşgörülü, yardım edici, sorun çözücü ve yol gösterici olunmasını rica ederim'' dedi. 
     Genelgede, bütün çalışanlardan mesai saatlerine uyması ve çalışma saatleri içinde görev ve sorumluluk dışı işlerle ilgilenmemesini isteyen Akyürek, herkesin yetki ve sorumluluğunun gerektirdiği şekilde daima göreve hazır olması gerektiğini de bildirdi. 

     
</TEXT>
</DOC>
