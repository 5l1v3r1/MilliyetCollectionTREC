<DOC>
<DOCNO> 238287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/siyaset/axsiy02.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li erkek vekil kadından eşitlikçi 
</HEADLINE>
<TEXT>


Anayasa değişikliği oylamasında, bir grup AKP'li kadın milletvekili, pozitif ayrımcılık önergesine karşı çıkarken, AKP'li erkeklerden gelen destek arttı 

ANKARA Milliyet 


TBMM'de, ölüm cezasını tümüyle kaldıran, 12 Eylül sonrası getirilen DGM'lerin anayasal dayanağına son veren, askerin sivil yönetim üzerindeki etkisini gevşeten bir dizi yeni düzenleme getiren Anayasa değişikliği paketi, CHP'nin de desteğiyle kabul edildi. 1982 Anayasası'nda 9. kez değişiklik yapan paketin tümüne, halkoylaması sınırının da üzerinde bir çoğunlukla, 457 kabul, 8 ret oyu çıktı. 
"Kadınlara pozitif ayrımcılık" tartışmasının damgasını vurduğu ikinci tur görüşmelerde, AKP'li kadın ve erkek vekiller çelişkili bir manzara sergiledi. AKP'li bir grup kadın milletvekili, pozitif ayrımcılığa karşı çıkarak, mevcut maddeyi yeterli bulduklarına ilişkin yazılı açıklama yaptı. CHP'nin pozitif ayrımcılık önergesine de, AKP'li erkekler destek verdi. 

İki ayrı önerge 
Paketin kadın - erkek eşitliğine ilişkin ilk maddesine CHP'den, "eşitliğe yönelik alınacak önlemler ve düzenlemelerin ayrımcılık sayılmayacağına" ilişkin iki ayrı önerge geldi. CHP'li Güldal Okuducu ve Oya Araslı, önergelere, "Kadın - erkek eşitliğini fiilen sağlamak için bu düzenlemeye ihtiyaç var" diye destek istedi. Önergelerin oylamasında, ilk turda Serpil Yıldız ile birlikte "evet" oyu kullanan ikinci AKP'li olan Lokman Ayva bu kez çekimser kaldı. 
Ancak AKP'li erkeklerden Orhan Yıldız, Faruk Ünsal, Nurettin Aktaş, Mevlüt Akgün, Cemal Kaya ve Mahfuz Güler, Yıldız ile birlikte önergelere, "kabul" oyu kullandı. AKP'li kadın vekillerden Zeynep Karahan Uslu "çekimser" kalırken, diğer AKP'li kadın milletvekilleri ret oyu kullandı. 
Bu arada oylama öncesinde yazılı açıklama yapan AKP'li 11 kadın milletvekili, teklifin mevcut halinin, "kadınlara AB standardında ileri haklar getiren başarılı bir formül olduğunu" savundu. 

Egemenliğin devrine ret 
En fazla ret oyunu, milli egemenliğin devri anlamına gelen uluslararası anlaşmaların yasaların üstünde olacağına ilişkin 7. madde aldı. Bu maddeye ilk turda 435 kabul, 10 ret oyu çıkarken, dün 375 kabul, 102 ret çıktı. 471 kabul oyu alan "kadın - erkek eşitliğini" düzenleyen birinci madde de en fazla kabul oyu alan madde oldu. Bu maddeye 15 ret oyu çıktı. "Ret" oyları, ilk tur oylamaya göre, az da olsa arttı. 

Anayasa değişiklikleri ne getiriyor 

"Kadın-erkek eşittir hükmü Anayasa'ya girdi. Devlet bu eşitliğin yaşama geçmesini sağlamakla yükümlü olacak.Temel hak ve hürriyetlerin kısıtlanabileceği durumlar arasından ölüm cezası çıkarıldı.Yaşama hakkının kısıtlanabileceği durumlar arasından ölüm cezası, sıkıyönetim ve olağanüstü hallerde verilen emirler çıkarıldı.Çok yakın savaş tehdidi ve terör suçlarında ölüm cezası verileceğine ilişkin hüküm kaldırıldı. Ölüm cezalarının infazı TBMM'nin görevleri arasından çıkarıldı.Milletlerarası anlaşmalar kanunun üstünde olacak. YÖK'e Genelkurmay Başkanlığı tarafından üye gönderilmeyecek.Anayasa'nın DGM'lerin kuruluşuna ilişkin 143. maddesi tümden kaldırıldı.Sayıştay'ın TSK'yı denetlemesinin önündeki "gizlilik" engeli kaldırıldı.Türk vatandaşları, 'Uluslararası Ceza Divanı'na taraf olmanın gerektirdiği yükümlülükler hariç yabancı ülkelere iade edilmeyecek.Basın araçlarına hiçbir gerekçeyle el konulamayacak. 

</TEXT>
</DOC>
