<DOC>
<DOCNO> 212163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun29.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de cinnet geçiren Türk, bir polisi ve kendini yaraladı 
</HEADLINE>
<TEXT>

     Almanya'nın başkenti Berlin'de cinnet getiren 39 yaşındaki bir Türk, Şehitlik Camii'nde bir polisi ve kendini bıçakla yaraladı. 
     Şehitlik Camii Derneği Başkanı Recep Türkoğlu, A.A muhabirine yaptığı açıklamada, adını bilmediği kişinin dün kendilerine gelerek camide yatmak istediğini, bu isteğini reddettiklerini söyledi. 
     Söz konusu kişinin endişeli bir hali olduğunu ve bugün yeniden camiye gelerek kendisini tehdit ettiğini kaydeden Türkoğlu, ''Bu kişiye camide kalamayacağını açıklamaya çalıştık. 'Bu Almanlar anamı babamı tavaya koydular, kızarttılar, yediler' gibi saçma şeyler söyledi ve TRT'yi çağırmamızı istedi. Bu arada, elindeki bıçakla beni tehdit etti. Ben de TRT'nin numarasını bilmediğimi, başka birisi geldiğinde numarayı alıp TRT'yi arayabileceğimizi söyledim'' dedi. 
     Türkoğlu, bu kişinin ''Beni vuracaklar. Hayatım tehlikede. TRT'yi çağırın. Her şeyi onlara açıklayacağım'' şeklinde konuştuğunu anlattı. 
     Bu kişinin bir ara dışarıya çıkmasından faydalarak polise haber verdiklerini ifade eden Türkoğlu, ''Polis gelince onlara da bıçak çekip tartıştı. Bize söylediği lafları söyledi. Bir polisi kolundan bıçakladı. Daha sonra da bıçağı boynuna saplamış'' diye konuştu. 
     Berlin polisi de olayı doğrulayarak, cinnet getiren 39 yaşındaki Türkün ağır yaralı olarak hastaneye kaldırıldığını bildirdi. 
     
</TEXT>
</DOC>
