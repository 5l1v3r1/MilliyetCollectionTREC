<DOC>
<DOCNO> 203988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo29.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cibona Zagreb-Ülker tekrar maçı 30 Aralık'ta 
</HEADLINE>
<TEXT>

     Basketbol Erkekler Avrupa Ligi'nde Ülkerspor ile Cibona Zagreb arasındaki tekrar maçı 30 Aralık Salı günü Zagreb'te yapılacak. 
     Ülkerspor Kulübü Genel Müdürü Lütfi Arıboğan, maçın kendileri lehine tescili için ULEB'e başvuru yaptıklarını hatırlatarak, ''Onlar da maçı bizim kazandığımızı kabul ediyorlar ama tekrar edilmesine karar verdiler. Gerekçe olarak da yönetmelikte maçın sonucunu değiştirme yetkisi olmadığı gösterildi'' dedi. 
     30 Aralık'ın mecburi bir tarih olduğunu kaydeden Arıboğan, ''Takvimde başka müsait gün yoktu. Yabancı oyuncularımız Noel tatiline çıkamayacak'' diye konuştu. 
     Arıboğan, tekrar maçında Cibona Zagreb'yi yenerek, Avrupa Ligi'nde ilk yarıyı 3. sırada tamamlamayı istediklerini söyledi. 
     Avrupa ve Türkiye Ligi'nde son maçlarda alınan yenilgiler sonrası antrenör Ergin Ataman ile bir toplantı yaptıklarını bildiren Lütfi Arıboğan, ''Gerekli tedbirler alınacak ve kısa sürede düzeleceğiz. Şu anda takımın yabancılarının değişmesi gündemde değil. Sakatlığı düzelen Blair de takıma katılacak ve yolumuza devam edeceğiz'' dedi. 
     Erkekler Avrupa Ligi'nin 5. haftasında Ülkerspor'un deplasmanda Cibona Zagreb ile yaptığı maçta rakip takıma fazladan 2 sayı yazıldığı gerekçesiyle turuncu-yeşilliler ULEB'e itiraz etmiş, ULEB de maçın tekrar oynanmasına karar vermişti. 
     
</TEXT>
</DOC>
