<DOC>
<DOCNO> 244457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko32.html </URL>
<DATE> 2004/06/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Asgari ücretle SSK primine esas kazancın alt sınırı eşitleniyor... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, asgari ücret ile SSK primine esas kazancın alt sınırının eşitlenmesini öngören kanun tasarısını bugün Başbakanlık'a göndereceklerini bildirerek, ''Asgari ücretle SSK primine esas kazancın alt sınırını Temmuz'dan itibaren eşitlemiş olacağız'' dedi. 
     Başesgioğlu, MÜSİAD Başkanı Ömer Bolat ile beraberindeki yönetim kurulu üyelerini makamında kabul ederek, bir süre görüştü. 
     Kabulde, MÜSİAD Başkanı Bolat, Başesgioğlu'na, MÜSİAD tarafından hazırlanan ekonomi raporunu sundu. Bolat, raporda 2003 yılına ilişkin değerlendirmelerle bu yıla ilişkin öneriler bulunduğunu bildirdi. 
     IMF ile yürütülen ekonomik programın gelecek yılın başında sona ereceğini ifade eden Bolat, artık, ekonomide özellikle arz yönlü politikaların ön plana alınacağı, üretimin ve istihdamın teşvik edileceği ve yüksek oranlı büyümenin gerçekleşeceği politikalar beklediklerini söyledi. 
     Türkiye'nin, sosyal güvenlik prim yükü itibariyle OECD ülkeleri içinde yüzde 42'lik oranla birinci sırada, brüt ücretlerde 7-8. sırada, reel ücretlerde ise 26-27. sırada bulunduğunu kaydeden Bolat, brüt ücretler üzerindeki vergi ve sigorta primlerinin oldukça yüksek olduğunu ifade etti. 
     Kayıtdışı ekonominin, vergisini ve sigorta primlerini ödeyen üreticiler için haksız rekabete neden olduğunu dile getiren Bolat, zaman zaman bu rekabette yenik düşebildiklerini de ifade etti. 
     Bolat, Yükseköğretim Kanunu'na ilişkin hükümetin ve Meclis'in iradesini desteklediklerini belirterek, katsayı uygulamasıyla meslek liselerine darbe vurulduğunu kaydetti. 
     Bolat, meslek liselerine ilişkin bir raporu da Başesgioğlu'na verdi. 
     Bakan Başesgioğlu da Türkiye'nin yapısal sorunlarının başında işsizliğin geldiğini vurgulayarak, işsizliği yenmenin koşulunun sürdürülebilir ekonomik büyüme olduğunu belirtti. Başesgioğlu, işsizliğin makul seviyelere çekilmesi için Türk ekonomisinin her yıl yüzde 5-6 oranında büyümesi gerektiğini dile getirdi. 
     Yatırım ortamını iyileştirmek için önemli adımlar atmaya devam ettiklerini kaydeden Başesgioğlu, bu çerçevede İşsizlik Sigortası Primi'nin birer puan düşürüldüğünü, 36 ile yatırım için teşvik getirildiğini, SSK'nın prim artış oranını yüzde 26'dan yüzde 20'ye çektiklerini anlattı. 
     Bakan Başesgioğlu, eskiden bir yıl önce gerçekleşen enflasyona göre sigorta primleri artırılırken, artık hedef enflasyona göre SSK primlerinin artırıldığını belirterek, şunları kaydetti 
     ''İşletmelerimiz bundan çok şikayetçiydi... Sanal asgari ücret dediğimiz, SSK primine esas kazancın alt sınırı ile asgari ücret arasında, işçiye vermediğiniz paranın primini SSK'ya ödüyordunuz. Bundan böyle, asgari ücretle SSK primine esas kazancın alt sınırını da eşitleyeceğiz. Yeni hazırladığımız kanun tasarısını bugün Başbakanlık'a sevk ediyoruz. Asgari ücretle SSK primine esas kazancın alt sınırını Temmuz'dan itibaren eşitlemiş olacağız.'' Başesgioğlu, işletmelerin rekabet ortamını kolaylaştıracak çalışmaları sürdürdüklerini de bildirdi. 
     Kabul, daha sonra basına kapalı devam etti. 
     
</TEXT>
</DOC>
