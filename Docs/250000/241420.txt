<DOC>
<DOCNO> 241420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy06.html </URL>
<DATE> 2004/05/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
YÖK Başkanı Cumhurbaşkanı en isabetli değerlendirmeyi yapacaktır 
</HEADLINE>
<TEXT>

     YÖK Başkanı Erdoğan Teziç, YÖK Yasası ile ilgili olarak, ''Sayın Cumhurbaşkanı, sanırım en isabetli değerlendirmeyi yapacaktır'' dedi. 
     Atatürk Üniversitesi Senato Toplantısı'na ve bazı açılışlara katılmak üzere Erzurum'a gelen Teziç, Vali Mustafa Malay'ı makamında ziyaret etti. 
     Burada gazetecilerin sorularını yanıtlayan Teziç, YÖK Yasası'nın şu anda Cumhurbaşkanı'nda olduğunu anımsattı. Teziç, ''Biz de merakla bekliyoruz. Bu aşamada bir hukuki değerlendirme yapmamız doğru olmaz. Yüce makam için bir tahmin yapmak da doğru değil. Sayın Cumhurbaşkanı, bir hukukçu olarak zaten konulara hakim biri. Anayasa Mahkemesi'nde uzun yıllar denetim mekanizmasının hukuki kanallarını bilen biri olarak, sanırım en isabetli değerlendirmeyi yapacaktır'' diye konuştu. 
     Teziç, bu aşamada, düşüncelerin ön planda olduğu bir tablo içinde yürümenin çok önemli olduğunu belirtti. 
     Eğitim ve öğretimin bir devlet politikası olduğunu vurgulayan Teziç, ''Onun için kısa sürelerle inişli çıkışlı düzenlemelerin getireceği ortamı, çok ama çok basiretle değerlendirme sorumluluğumuz var hepimizin'' dedi. 
     Teziç, daha sonra 9. Kolordu Komutanı Korgeneral Şaban Recai Öztürk'ü ziyaret etti. 
     
</TEXT>
</DOC>
