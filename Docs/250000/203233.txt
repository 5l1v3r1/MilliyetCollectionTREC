<DOC>
<DOCNO> 203233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko39.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı'ndan LPG vergisine tepki... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, LPG'nin artık lüks tüketim maddesi haline geldiğini belirterek, ''Geçmişte yapılan pahalı doğalgaz anlaşmalarının faturası LPG tüketicisinden çıkartılıyor'' dedi. 
     Yıldırım, yaptığı yazılı açıklamada, insanlar için ekmek, su, ilaç gibi vazgeçilmez ihtiyaç maddesi haline gelen ve refah seviyesinin bir göstergesi olan LPG ürününün satış bedelinin son üç yılda 2.3 kat arttığını belirtti. 
     Fiyat artışının tamamen vergiden kaynaklandığını, devletin 21.5 milyon liralık ev tüpünden 11 milyon liralık vergi aldığını savunan Yıldırım, açıklamasında şu görüşleri dile getirdi 
     ''Geçmişte yapılan pahalı doğalgaz anlaşmalarının faturası LPG tüketicisinden çıkartılıyor. Daha çok şehirlerinde, kasabalarında, mahallelerinde doğalgaz bulunmayan dar gelirli vatandaşlarımızca kullanılan LPG'den, AB ülkelerinin 4 katı daha fazla vergi alınıyor.'' Yıldırım, doğalgaz tüketicisinin ödediği vergi ile tüpgaz tüketicisinin ödediği vergi karşılaştırıldığında, 1.000 kalori elde etmek için tüpgaz tüketicisinin yaklaşık 12 kat fazla vergi ödediğine dikkat çekti. 
     Vergi yükü, satış fiyatının yüksekliği, düşük kar marjlarının LPG faaliyetiyle uğraşanları mağdur ettiğini, sektörün faaliyetlerini durdurma noktasına getirdiğini dile getiren Yıldırım, LPG üzerindeki aşırı vergi yükünün kaldırılmasını, ÖTV yükünün de zaman içerisinde azaltılmasını istedi. 
     
</TEXT>
</DOC>
