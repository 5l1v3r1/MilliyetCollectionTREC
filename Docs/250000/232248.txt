<DOC>
<DOCNO> 232248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun21.html </URL>
<DATE> 2004/04/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Roche Kıbrıslı Rumlara baskı yapmamız ters tepki yaratabilir... 
</HEADLINE>
<TEXT>

     Avrupa Birliği AB dönem başkanı İrlanda'nın AB işlerinden sorumlu Bakanı Dick Roche, 24 Nisan'da Annan planı konusunda Kıbrıs'ta yapılacak referandumda Rum tarafının ''evet'' demesi için baskı yapmalarının yanlış olacağını söyledi. 
     Anadolu Ajansı'nın sorularını yanıtlayan Roche, ''Kıbrıs'taki referandumdan çıkabilecek sonuç konusunda hepimiz kaygılıyız. Biz daha önce referandumda negatif bir sonuç çıkabileceği olasılığını düşünmüyorduk. Ama şimdi açıkça herkes referandumdan olumsuz bir sonuç çıkması olasılığından endişe duyuyor'' dedi. 
     Ancak Roche, yine de Rumlara baskı uygulamayı düşünmediklerini vurguladı ve ''Bizim kendi ülkemizdeki deneyimlerimizden yola çıkarak şunu söyleyebilirim ki baskı genellikle halk üzerinde ters tepki yaratıyor'' diye konuştu. 
     Roche, ''Baskı yerine teşvik etme, cesaretlendirme girişimlerimiz var. Brüksel'de bağışçılar toplantısı yapıldı. Dönem başkanı İrlanda adına bu toplantıya ben katıldım. AB Komisyonu'nun genişlemeden sorumlu üyesi Günther Verheugen oradaydı ve Kıbrıs'a 2 milyarlık yardım yapılacağını ilan etti. İrlanda hükümeti de yardım taahhüdünde bulundu. Ancak adada anlaşma olmazsa bu para hiçbir tarafa da verilmeyecek. Bu para adanın imarı için. Anlaşma yoksa para da yok. Bu da önemli bir teşvik. Ters tepki yaratacak bir şey söylememek için azami özen gösteriyoruz'' dedi. 
     Önceki gün BM Genel Sekreteri'nin Kıbrıs Özel Temsilcisi Alvaro De Soto ile Kıbrıs konusunda duyulan kaygıları görüştüğünü belirten Roche, dün de Türkiye Dışişleri Bakanı ve Başbakan Yardımcısı Abdullah Gül'le görüşmesinde bu konunun öne çıktığını anımsatarak, ''Türkiye hükümetinin de bu konudaki kaygısı yüksek. Son birkaç haftadır hem Dublin'deki Türk büyükelçisi hem de Türkiye'den gelen yetkililer beni bu konuda sıkıştırmaktalar'' diye konuştu. 
     Roche, Dışişleri Bakanı Gül'ün bugün AB dışişleri bakanlarıyla yapacağı ikili görüşmelerde de Kıbrıs'ın iki tarafından birinde olumsuz sonuç çıkarsa nasıl bir çıkış yolunun bulunacağının tartışılacağını kaydetti. 
     İrlandalı Bakan şunları söyledi 
     ''Bildiğiniz gibi AB daha önce şöyle bir karar almıştı Kıbrıs'ta iki taraftaki referandumda olumsuz bir netice ortaya çıkması durumunda AB müktesebatı sadece 1 Mayıs'ta tam üye olacak olan adanın güneyinde geçerli olacak, adanın kuzeyine de şamil olmakla birlikte askıya alınacaktı. Varılan anlaşma böyleydi. Ancak şimdi ortaya AB'nin daha önceden öngöremediği, hiç düşünmediği yeni bir durum ortaya çıkabilir.'' ''İrlanda Cumhuriyeti hükümeti olarak, Kıbrıs'ın kuzeyinde 'evet', güneyinde 'hayır' sonucu çıkarsa nasıl bir çıkış yolu bulunacağı konusunda bir kararınız var mı '' sorusuna Dick Roche şu karşılığı verdi 
     ''Öyle bir sonuç ortaya çıkarsa bu durumun değerlendirilmesi gerekecektir. Bu, AB'nin çözüm bulmak zorunda kalacağı bir durum ortaya çıkaracaktır. AB o aşamada nasıl bir çıkış yolu bulunacağına karar verecektir. AB'nın o aşamada ne yapacağı konusunda şimdiden tahminde bulunmam yanlış olur.'' ''Rumların planı reddetmesi durumunda Türkiye hükümeti, Rumların 1 Mayıs'ta tek yanlı olarak AB'ye tam üyeliğinin durdurulmasını isteyeceğini bildirdi. Bu aşamadan sonra Rum tarafının tek yanlı olarak tam üyeliğinin askıya alınması mümkün mü '' şeklindeki soruya ise Dick Roche, ''Artık kararlar alınmış. Ben böyle bir şeye ihtimal vermiyorum. Bu çok olağanüstü bir gelişme olur. Kopenhag'da sonuca bağlanan kararların yeniden gözden geçirilmesi demektir. Açıkça böyle bir şey olacağını tahmin etmiyorum. Türkiye, Kıbrıs konusunda çok cesur bir adım attı ve biz bu girişimini yürekten destekliyoruz. Ancak şunu kesin olarak söyleyebilirim ki 1 Mayıs günü Kıbrıs tam üye olarak AB'ye katılacaktır'' yanıtını verdi. 
     Kıbrıs Rum yönetimi lideri Tasos Papadopulos'un televizyonda Rum halkına 'hayır' telkininde bulunduğu gece şoke olduğunu söyleyen Roche, ''Şimdi karar artık Kıbrıs halklarının elinde. Biz yine de umudumuzu sürdürüyoruz'' dedi. 
     
</TEXT>
</DOC>
