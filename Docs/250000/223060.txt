<DOC>
<DOCNO> 223060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun29.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz sürüyor, Belçikalı bakan İran'dan eli boş döndü 
</HEADLINE>
<TEXT>

     İran'a ziyaretini tamamlayan Belçika Başbakan Yardımcısı ve Dışişleri Bakanı Louis Michel, Tahran ile Brüksel arasında 3 aydır devam eden krizi çözemedi ancak ''umutlu olduğunu'' bildirdi. 
     Belçika ve İran arasında kriz, babaları tarafından İran'a kaçırılan ve 2 Aralık'ta Belçika'nın Tahran Büyükelçiliği'ne sığınan iki çocuk nedeniyle devam ediyor. 
     Elçilik binasında 3 aydan fazla süredir kalan Sarah 7 ve Yasemin 15 Pourashemi isimli çocukların kurtarılmaları, İran'dan çıkarılmaları ve Belçika'daki annelerine teslim edilmeleri için harcanan çabalar sonuç vermiyor. Belçika mahkemeleri, İranlı baba hakkında arama ve tutuklama kararı çıkardı ve çocukların velayetini anneye verdi. İran rejimi ise iki çocuğun ülkeden ayrılmasına izin vermiyor. 
     İki kız kardeş Belçika Büyükelçiliği'nde kendileri için hazırlanan bir odada yaşarken, Louis Michel ülke basınından, baştan beri, ''bu konuda sessiz kalmasını'' istedi ve diplomatik temasların sürdüğünü anlattı. 
     İran Dışişleri Bakanı Kemal Harrazi'nin ''daveti'' üzerine, bu hafta bazı Güney Amerika ülkelerine yapması öngörülen seyahatleri aniden iptal eden Michel, Tahran'a giderek Harrazi ile görüştü. Michel, çocukları da ziyaret etti ve İranlı baba ile temas kurdu. 
     Soruna devletler arasında diplomatik çözüm bulunamayacağı, İran yasalarına göre çocukların İranlı oldukları ve babalarının velayetinde bulundukları, karı-koca arasında bir uzlaşma arandığı ancak bu tür bir uzlaşmaya çok yakın olunmadığı, İranlı babanın tavrının değişebileceği ifade ediliyor. 
     Liege kentinde doktor olan anne Zara Pourashemi, kocasının birkaç hafta önce bazı sözler verdiğini ancak bunları tutmadığını, kendisinin iyimser olmadığını belirtti. 
     
</TEXT>
</DOC>
