<DOC>
<DOCNO> 215622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo00.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Dereyi görmeden... 
   Timuçin'in 13. dakikadaki golü, paçayı erken sıvayan Fenerbahçeliler için liderlik anlamındaydı. Aynı akşam haftanın en güzel mücadelesinin ardından değişen ise, sıralama değil puan farkıydı 
      TAMER BAĞLAN 

   
   Santrforsuz, Tayfursuz, Giuntisiz, Tümersiz ve de en önemlisi moralsiz Kartal geri düştüğünde henüz 13. dakikasıydı oyunun. Üstelik, her ne kadar iki saatlik yoldan iki günde geldiyse de, rakibi ligin en güçlülerinden deplasman kralı Denizlispor'du. Yani liderin işi o dakikadan sonra, şehrine kar yağma olasılığı olan İstanbul valisinden bile zordu. Sonra ne olduysa oldu Lucescu 33. dakikada Ahmed Hassan'ı galibiyet için soyundurdu. Mısırlı önce direği sıyırdı, sonra hakemi kandırarak beraberliğin, boş kaleye de galibiyetin temellerini attı. Maç sonrası akıllarda şu soru vardı Türkiye'yi terketmekten şimdilik vazgeçmiş gibi görünen Luce, ya Ahmed gibi bir kalitenin varlığını hatırlamasaydı .. 
   Daha bir ay önce, liderden 11 puan gerideydi Fenerbahçe. 18 Ocak'tan itibaren oynadığı 6 maçta aldığı 6 galibiyetle ligde farkı kapattı, kupada yarı finale çıktı. Hiç alışık olmadığı bu tempo sonrasında, ligin en iyi mücadele eden takımlarından, 12 haftadır yenilmeyen Diyarbakırspor karşısında iki puan bıraktı. Futbolseverler için son dönemlerin en keyif veren mücadelesiydi geride kalan ne var ki, birileri yine bardağın boş tarafına baktı. Oysa, girenin, çıkanın, hakemin ya da Şenol gibi bir garip sporcunun konu edileceği, öylesine bir maç değildi. Futbolseverler için, başka bir çok şeyin umursanmayacağı, nefis bir mücadeleydi... 
   "Su küçüğün, söz büyüğün" derler ancak, bu kez her ikisi de küçüğün oldu. Kardeşlerin mücadelesi, küçüğün tercih ettiği statta, onun istediği şekilde son buldu. Oktay'ın buz gibi golü yardımcı hakem bayrağına kurban gitmeseydi, ligin ilk yarısındaki maçta da hakem hatalarına kurban giden Sebatspor'un şu an ligdeki konumu 12.'lik olurdu... 
   Belki de ilk kez bir teknik direktör oyuncularının futbol oynama şehvetinden şikayetçi. Herşey var futbol adına Gençlerbirliği'nde ancak, duygu eksikliği açıkça belli. Sevinç, hüzün, heyecan ve sanki hedef kalmamış Gençler'i yukarı taşıyacak. Anlaşılan bu sezon UEFA Kupası maçları dışında eski Gençler mumla aranacak. Diğer tarafta, sekizinci beraberliğini almış da olsa, Galatasaray'ın durumu o kadar vahim değil Çünkü, kırk yıllık CimBomlu Necati hakemlerden başlayarak kötü gidişe yakında bir çözüm bulacak .. 
   Son üç deplasmanında sıfır çekerek kaybettiği avantajı tek haftada telafi etti Gaziantepspor. Rakiplerinin kaybından istifade, üstelik Tunuslu yıldızlarından mahrum kadrosuyla ilk üç iddiasını yeniden geliştirdi. Yok, yok O bildiğiniz Yusuf Şimşek değildi maça damgasını vuran. Bu yeni yeteneği, Nurullah Sağlam birkaç haftada yetiştirdi .. 
   Rizespor Yılmaz Vural'la ikinci kez, Bursaspor Ümit Kayıhan'la ilk kez kazanarak, Gakkoşlar ise Adanaspor'u dipte yalnız bırakarak ligde kalma umutlarını pekiştirdi. Samsunspor, Malatyaspor'u son dakikada geçerken, Şifo Mehmet yine futbol adamlığını bir kenara bırakıp, yalnızca hakemi eleştirdi... 
   
   HAFTANIN PORTRESİ 
   Adrian İlie Beşiktaş 
   BEŞİKTAŞ'IN en ucuz maliyetli yabancısı, en pahalı gösterilerinden birini sundu, aydınlık ve karanlık arasında güvensiz kanatlar çırpan Kartal'ı özgürlüğe uçurdu. Futbol topu ile kale ağları arasında göz açıp kapayıncaya kadar geçen süre içinde bağ kurabilen ender golcülerden olan İlie, forvetteki değişimlerin de tetiklediği kan kaybını Denizli'ye attığı iki golle durdurdu. Ayaklarına hakimiyeti, hücumların sağlıklı gelişimine katkı sağlayan pas dağıtımı, ikinci golde Souleymanou'yu çaresiz bırakan güdümlü füzesi ile tribünleri mest etti. İnönü'deki karla kaplı zeminde buz dansçısını aratmayan en ince hünerlerini sergiledi. 
   
   HAFTANIN KARMASI 
   Murat Şahin Çaykur Rize 
   Ali Tandoğan Gençlerbirliği 
   Hacı Arif Elazığ 
   Burhan Diyarbakır 
   Yusuf Gaziantep 
   Aurelio Fenerbahçe 
   Hasan Yiğit Diyarbakır 
   Ahmed Hassan Beşiktaş 
   Grozdic Bursaspor 
   İlie Beşiktaş 
   Nobre Fenerbahçe 
   
   HAFTANIN TAKIMI 
   GAZİANTEP Çarşamba penaltı noktasında Boğa'nın boynuz darbelerine maruz kalarak, gözyaşlarıyla kupaya veda eden Gaziantep, yaralarını iyileştirecek şifalı bitkileri Konya ovasında buldu. İkinci yarının fırtına ekibi karşısında takım oyununun en güzel örneklerini sundular, soğukta tribünleri sımsıcak ısıttılar. 
   
   HAFTANIN HOCASI 
   Nurullah SAĞLAM Gaziantep Meziyetleri, tecrübesi ve meslek donanımı konusunda bilgi sahibi olmayanlar başlarda kendisine şüpheyle baktılar. Ancak o, mütevazılığı ve saygı uyandıran duruşu ile oyuncularını sarıp, hedef üzerinde oluşan sis perdelerini dağıttı. Antep'in futbol takvimindeki başarı halkalarına onun yönetiminde istikrar geldi. 
   
   HAFTANIN HAKEMİ 
   Mustafa ÇULÇU A.Sebat-Trabzon Hakem hataları ve yakınmalar konusunda haftanın hesabında en az pay ayrılan ismiydi. Futbolculardan fazla koştu, dostça mücadelenin ahengini bozmadı. Oktay'ın iptal edilen golünde yardımcının sesine kulak verdi. Kararlarının doğruluğundan emin sahayı gülümseyerek terk etti. 
   
   GOL KRALLIĞI Futbolcu Takım Maç Gol Van Hooijdonk Fenerbahçe 21 16 Zafer Biryol Konyaspor 21 15 Serkan Aykut Samsunspor 17 14 Tuncay Şanlı Fenerbahçe 19 12 Ahmed Hassan Beşiktaş 18 11 
   
   GOL PASI Futbolcu Takım Maç Gol Pası A.Yordanov İstanbulspor 18 10 Ali Tandoğan Gençlerbirliği 19 8 Miika Aleksi Denizlispor 21 8 Necati Ateş Adana-GS 19 7 Filip Deams Gençlerbirliği 19 7 İ.Yattara Trabzonspor 19 7 
   
   ALTIN ELDİVEN Futbolcu Takım Maç Gol Oscar Cordoba Beşiktaş 17 17 Fevzi Tuncay Malatyaspor 16 17 İke Shorunmu Samsunspor 15 17 M.Petkovic Trabzonspor 15 19 Botonjic Damir G.Birliği 14 19 Murat Yiğiter Çaykur Rize 14 19 
   
   KART CEZALILARI 
   Sarı Güngör Adana , Adem Dursun, Adem Koçak, Özgür, İsmet A.Gücü , Yakup Bursa , Ramazan Diyarbakır , Ali Güneş F.Bahçe , Uche İst.Spor , Ogün Konya 
   
   HAFTANIN SONUÇLARI 
   Adanaspor - Elazığspor 1 - 2 
   Eser Dk.78 , Hüseyin Dk.88 , Serkan Bekiroğlu Dk.90 4 
   Samsunspor - Malatyaspor 1 - 0 
   Caner Dk.90 
   Beşiktaş - Denizlispor 3 - 1 
   Timuçin Dk.13 , Ilie Dk.41 pen. ve 66 , Ahmed Hassan Dk.50 
   Fenerbahçe - Diyarbakırspor 2 - 2 
   Cumhur Dk.11 , Nobre Dk.59 ve 83 , Serdar Dk.82 
   Ankaragücü - Galatasaray 2 - 2 
   Murat Dk.7 , Ali Tandoğan Dk.28 ve 30 , Bratu Dk.80 
   Akçaabat - Trabzonspor 0 - 0 
   Konyaspor - Gaziantepspor 0 - 3 
   Yusuf Dk.40 , Sedat Dk.87 , İlhan Dk.90 
   Bursaspor - Ankaragücü 1 - 0 
   Sertan Dk.3 
   Çaykur Rizespor - İstanbulspor 1 - 0 
   Şener Dk.29 
   
   HAFTANIN MAÇLARI 
   BUGÜN Türkiye-Danimarka Ümit , ÇARŞAMBA Türkiye - Danimarka A Milli , CUMARTESİ G.Birliği-Bursa, Malatya-Beşiktaş, G.Saray-Konya, PAZAR Trabzon-Ç.Rize, D.Bakır-Adana, İstanbulspor-Samsun, Denizli-A.Gücü, Elazığ-A.Sebat, G.Antep-F.Bahçe 
   
   ALKIŞ ALANLAR 
   Galeano çok şey kaçırdı 
   Bir sinema filmi, seyirciyi çekebilmek için genelde korku, gerilim, polisiye, aşk, dram ve komedi gibi unsurlardan faydalanır, gişe gelirini garanti altına almaya çalışır. Futbol için de, bu kurguyu sağlayacak saç ayağı gol, mücadele gücü ve çekişmedir. Böyle bir maç, taraftar için tam bir şölendir, kaçıranlar için pişmanlık senfonisidir. Fenerbahçe - Diyarbakır maçı, bakmayı bilen gözler için enfes bir seyirliktir. "Ben basit bir iyi futbol dilencisiyim. Tanrı rızası için güzel bir maç diliyorum" diyen "Gölgede ve Güneşte Futbol"un yazarı Uruguaylı Eduardo Galeano, bu müthiş oyunu görseydi eğer, hiç kuşkusuz şükür duasında bulunurdu. 
   
   KARA TAHTA 
   Sen de mi Brütüs 
   Alt sıralarda yaşam mücadelesi veren Adanaspor ve Elazığspor arasındaki maçın önemi büyüktü, ancak buna rağmen sorumluluk duygusu bu kritik mücadelenin önüne geçemezdi, geçmemeliydi. Hakem Orhan Erdemir, Turuncu - Beyazlı tribünlerin küfürlü tezahüratları nedeniyle iki kez ayrı ayrı anons yaptırdı, önemsenmediğini görünce üçüncüsünde soyunma odasında soluğu aldı. Daha sonra binbir güçlükle ikna edilip, sahaya döndü. Ceza kaçınılmaz, yaşanan olayların aktörleri için taraftar demek yakışık almaz. Zorluklarla mücadele eden, ekmeğini taştan çıkarmaya çalışan Adanaspor, "Sen de mi Brütüs" dese ne yazık ki hatalı olmaz. 
   
   HAFTANIN SÖZÜ 
   Şampiyonluk, Diyarbakır'ın elinden geçiyor. Bunları yaptıkları sürece bakalım şampiyon olabilecekler mi 
   Kaleci Şenol Diyarbakırspor 
   
   
</TEXT>
</DOC>
