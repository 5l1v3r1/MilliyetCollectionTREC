<DOC>
<DOCNO> 233542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy26.html </URL>
<DATE> 2004/04/21/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Bahçeli "Genelkurmay başkanı görüşünü netleştirmek durumundadır" 
</HEADLINE>
<TEXT>

     MHP Genel Başkanı Devlet Bahçeli, Genelkurmay Başkanı Orgeneral Hilmi Özkök'ün, Kıbrıs ile ilgili açıklamasının, bazı çevreler tarafından istismar edildiğini belirterek, Genelkurmay Başkanı'nın Kıbrıs'taki referanduma ilişkin ''görüşünü netleştirmek durumunda'' olduğunu söyledi. 
     MHP Genel Başkanı Bahçeli, ''Genelkurmay Başkanı yeniden bir açıklama yapmalı, referandumla ilgili 'evet' mi diyor, 'hayır' mı diyor bunu net olarak Kıbrıs halkına duyurmalı. Bu duyuruyu da 24 Nisan'dan önce yapmalı yoksa çok büyük sorumluluk ortaya çıkacaktır'' dedi. 
     Kıbrıs'ta 24 Nisan Cumartesi günü yapılacak referandumda, KKTC'deki ''hayır'' kampanyasına destek vermek amacıyla adaya gelen MHP Genel Başkanı Bahçeli, Gazimağusa'da vatandaşlarla sohbet etti. 
     Bahçeli, bir vatandaşın, Genelkurmay Başkanı Orgeneral Özkök'ün Kıbrıs ile ilgili açıklamasının, KKTC'de ''referanduma evet dediği yönünde anlaşıldığını ve bunun da dengelerini değiştirdiği'' görüşünü belirterek, fikrini sorması üzerine şunları söyledi 
     ''Genelkurmay Başkanımızın konuşması anlaşılmaktadır ki, farklı bir şekilde ve bir takım maksatlara, bazı çevreler tarafından bazı maksatlara uygun olarak istismar edilmektedir. Ama bu durumda Genelkurmay Başkanı görüşünü netleştirmek durumundadır, mecburiyetindedir. Bunu ortaya koymalıdır, 'evet' mi diyor, 'hayır' mı diyor bunu net olarak ortaya koymak mecburiyetindendir, Genelkurmay Başkanı. Bize göre bu konuşmada 'evet' mesajı yoktur. Ancak Kıbrıs'ta bu böyle anlaşılıyor ve böyle istismar ediliyorsa Genelkurmay Başkanı yeniden bir açıklama yapmalı, referandumla ilgili 'evet' mi diyor, 'hayır' mı diyor bunu net olarak Kıbrıs halkına duyurmalı. Bu duyuruyu da 24 Nisan'dan'dan önce yapmalı yoksa çok büyük sorumluluk ortaya çıkacaktır.'' 
     
</TEXT>
</DOC>
