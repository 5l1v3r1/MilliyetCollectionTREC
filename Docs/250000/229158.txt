<DOC>
<DOCNO> 229158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/aspo.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BU DERBİ KARA BİR LEKEDİR 
</HEADLINE>
<TEXT>

   Aziz Yıldırım, hakem Ali Aydın'ın Galatasaray-Beşiktaş maçında yaptığı hatalarla kendilerini şüpheye ittiğini belirtti, "Kalan haftalar için endişeliyim" dedi 
      YUSUF KOBAL 

   
   'Kararlar şaşırtıcı' 
   FENERBAHÇE Başkanı Aziz Yıldırım, hakem Ali Aydın'ın Galatasaray - Beşiktaş maçında yaptığı hataların ardından suskunluğunu bozdu. Yıldırım, yaşanan hakem hataları nedeniyle derbinin spor tarihine kara bir leke olarak geçeceğini söyledi. Fenerbahçe Başkanı, "Ali Aydın'ın yaptığı hatalar bizi şüpheye itmiştir. Bu hatalar sonucunda da hem Fenerbahçe, hem Trabzon hem de Galatasaray mağdur olmuştur. Yetkililer de açıklama yapmamaktadır" dedi. 
   
   'Ali Aydın konuşsun' 
   AZİZ Yıldırım, Ali Aydın'ın verdiği penaltıların yanı sıra küfür karşısında anons yaptırmamasının düşündürücü olduğunu açıkladı. Başkan, "Aydın çıkıp hataları nasıl yaptığını veya yaptıranlar varsa bunu söylemeli. Ali Aydın gibi Galatasaray ile oynadığımız maçta kartlar gösteren, futbolcumuzun ayağının kırıldığı Gençlerbirliği kupa maçında görev alan bir hakemin pazar günü ne kadar rahat penaltı verdiğini görünce, şüphelerimiz arttı" dedi. 
   
   'Devlet de el atsın' 
   LİGDE kalan son 6 maçın nasıl geçeceği konusunda endişelerinin olduğunu söyleyen Aziz Yıldırım, Futbol Federasyonu'ndan güvence istedi. Yıldırım, "Beşiktaş Menajeri ve yöneticisi, bizi İnönü Stadı'nda yeneceklerini, o maça kadar da 1 maç kaybedeceğimizi söylüyor. Bunlar bizi şüpheye itiyor. Başta federasyon olmak üzere, devletin de bu konuya el atmasını bekliyoruz. Haklarımızı hiçbir zaman yedirmeyiz ve hakkımızı savunacağız" diye konuştu. 
   
   Fark nasıl kapandı 
   YILDIRIM, dış etkenlerin devreye girmemesi durumunda kalan 6 maçı da kazanacaklarını iddia etti. Aziz Yıldırım şunları söyledi "İyi bir kadro kurduk. Hakem hatalarından 7 puan yitirdik. Beşiktaş ile ilk yarı sonundaki puan farkı da bundan oluştu. Rakibimiz normal puanlarını kazandı. Şimdi biz iyi oynuyoruz, onlar ise satmış oldukları oyuncular nedeniyle sıkıntı yaşıyor. Fenerbahçe olarak Ali Aydın dışındaki tüm hakemlere evet deriz." 
   
   
</TEXT>
</DOC>
