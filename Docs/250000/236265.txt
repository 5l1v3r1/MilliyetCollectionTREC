<DOC>
<DOCNO> 236265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur09.html </URL>
<DATE> 2004/04/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Tam ''ay tutulması'' 4 Mayıs'ta... 
</HEADLINE>
<TEXT>

     Türkiye'den izlenebilecek olan ''Tam Ay tutulması'', 4 Mayıs'ta gerçekleşecek. 
     AA muhabirinin Ankara Üniversitesi Astronomi Araştırma Topluluğu ASART yetkililerinden aldığı bilgiye göre, Ay, 4 Mayıs Salı günü TSİ 21.48'de Dünya'nın tam gölgesinin içine girmeye başlayacak ve rengi bakır kırmızısına dönüşürken, saat 22.52'de tam tutulma gerçekleşecek. 
     Tutulmanın tamamının havanın açık olması durumda Türkiye'den de izlenebileceğini belirten yetkililer, aynı zamanda Asya'nın batısında, Afrika'da ve Güney Amerika'da bulunan ülkelerin de tutulmayı gözlemleyebileceğini ifade ettiler. 
     Yaklaşık 76 dakika sürecek tam tutulmanın ardından, Ay, tam gölgenin içinden TSİ 00.08'de çıkmaya başlayacak. Ay, tutulma başlamadan önceki parlaklığına ise gecenin ilerleyen saatlerinde kavuşacak. 
     Yetkililer, havanın bulutlu olmaması durumunda Ay'ın görülebildiği her yerden çıplak gözle izlenebileceğini belirttiler. 
     Tam Ay tutulmasını gözlemek isteyen başkentliler, Ahlatlıbel'de bulunan Ankara Üniversitesi Gözlemevi'ndeki teleskoplardan ücretsiz olarak yararlanabilecekler. 
     Gözlemevinde aynı gün saat 19.30'da başlayacak program çerçevesinde, Ay tutulması hakkında teknik bilgiler verilecek. 
     
     NEAT KUYRUKLU YILDIZI GELİYOR 

     Yetkililer, mart ayından bu yana güney yarımküreden çıplak gözle izlenebilen NEAT C 2001 Q4 kuyruklu yıldızının da 5 Mayıs'tan itibaren kuzey yarımküreden izlenebilecek konuma geleceğini bildirdiler. 
     Kuyruklu yıldızın, 7 Mayıs'ta Dünya'ya 48 milyon kilometre yaklaşarak en yakın konumuna geleceğini ifade eden yetkililer, kuyruklu yıldızın bu tarihten itibaren batı-güneybatı ufkundan akşam saatlerinde yükselmeye başlayacağını ve 15 Mayıs'ta ise Güneş'e en yakın konumuna geleceğini kaydettiler. 
     ASART yetkilileri, kuyruklu yıldız ile ilgili etkinliklerini 7-15 Mayıs tarihleri arasında Ankara Üniversitesi Gözlemevi'nde gerçekleştireceklerini, başkentlilerin bu etkinliklerden de ücretsiz olarak yararlanabileceklerini ifade ettiler. 
     Yetkililer, etkinlikler kapsamında gözlemevinde astronomi ile ilgili araç gereçler satılacağını ve 7 Mayıs'tan itibaren her gün saat 20.00'de düzenlenecek toplantılarda kuyruklu yıldız hakkında bilgiler verileceğini kaydettiler. 
     
</TEXT>
</DOC>
