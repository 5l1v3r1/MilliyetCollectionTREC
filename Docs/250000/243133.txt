<DOC>
<DOCNO> 243133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/guncel/gun06.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj havzasındaki kaçak villalar yıkıldı 
</HEADLINE>
<TEXT>



Kurtboğazı baraj havzasına kaçak olarak yaptırılan 5 villa, Ankara Büyükşehir Belediyesi ekiplerince dün yıkıldı. Ankara Büyükşehir Belediyesi ekipleri, sabah saatlerinde Kurtboğazı baraj havzasında meşe ormanıyla çevrili vadide bulunan kaçak yapıların bulunduğu yere gelerek, buradaki 5 villayı iş makineleriyle yıktı. Danıştay'ın "Su Kirlilik Kontrol Yönetmeliği" uyarınca içme suyu mutlak koruma alanına muhalefetten dolayı verdiği yıkım kararı daha önce kendilerine iletilen villa sahiplerinden Hüseyin Zayıfoğlu, bina ruhsatlarının bulunmasına rağmen yıkıma anlam veremediğini ifade etti. 
Binanın baraj suyunu kirletebilecek bir yapı içerisinde olmadığını savunan Zayıfoğlu, villayı kendisinin yıkmak istediğini söyledi. Ancak ASKİ Barajlar Daire Başkanı Özdemir Temizkan, Zayıfoğlu'nun bu isteğini kabul edemeyeceklerini belirterek, "Daha önce tebligatta bulunduk. Mahkemenin ve Ankara Valiliği'nin emri, onu uyguluyoruz" dedi. 


</TEXT>
</DOC>
