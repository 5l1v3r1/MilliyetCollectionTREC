<DOC>
<DOCNO> 230628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko17.html </URL>
<DATE> 2004/04/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
FT Türkiye karlı fırsatlar sunuyor 
</HEADLINE>
<TEXT>

     Türkiye'nin, AB'ye üyelik çabalarında kritik bir testle karşı karşı kalacağı önümüzdeki birkaç haftanın, piyasalar açısından değişken geçebileceği, buna rağmen "riskli ancak potansiyel olarak aşırı karlı" yatırım olanakları sunduğu belirtildi. Financial Times gazetesi, kısa vadedeki belirsizliğe karşın uzun vadede "sabırlı yatırımcı" için TÜrkiye'de büyük ödüllerin söz konusu olduğunu savunurken "Türkiye'yi yakından izleyen birçok gözlemci, ülkenin AB'ye girişini, birçok yıl alsa bile, kaçınılmaz görüyor" yorumu yaptı. 
     Financial Times, Türkiye piyasalarına ilişkin değerlendirmesinde, yatırım yapanlar için "sıkıcı" bir an bile olmayan Türkiye piyasasının, ülkenin AB üyeliği çabasının kritik bir testle karşı karşıya bulunduğu için özellikle önümüzdeki haftalarda değişken geçmesinin beklendiğini yazdı. 
     İMKB'nin son bir yılda büyük ölçüde AB'nin Türkiye ile üyelik müzakerelerini başlatma kararı verme olasılığı nedeniyle önemli ölçüde yükseldiğine dikkat çeken gazete, 24 Nisan'da Kıbrıs planının kabul edilmesi halinde de Borsada önemli bir yükselme yaşanabileceği görüşüne yer verdi. 
     Financial Times, Türkiye'nin "riskli ancak potansiyel olarak aşırı karlı" yatırım olanakları sunduğunu, kısa vadedeki belirsizliğe karşın uzun vadede "sabırlı yatırımcı" için büyük ödüllerin söz konusu olduğunu savundu. 
     
     PİYASA HALA UCUZ 
     İngiliz gazetesine konuşan Julius Baer International Equity adlı fon yöneticisi Rudolph Riad-Younes de Türk hisselerinin son bir yılda yüzde 80 oranında değer kazanmasına karşın piyasanın ucuz olmayı sürdüğünü, diğer yükselen piyasaların altında olduğunu belirtti. 
     
     AB MÜZAKERELERİ KİLİT UNSUR 
     Türkiye'ye yatırım görünümü açısından "kilit" unsurunun AB müzakereleri olduğunu belirten Riad-Younes, Türkiye'yi sağlam bir fırsat yapan başka faktörlerin de bulunduğunu belirterek "Türkiye, Irak'taki canlanmadan en çok yararlanan ülke olacak" görüşünü öne sürdü. 
     Financial Times, Türkiye'nin AB'nin desteğini sağlamak için çok geniş kapsamlı yapısal reformları yapmayı üstlendiğini, bunlar arasında bankacılık sektörünün yeniden yapılandırılması ve enflasyonun düşürülmesinin de bulunduğunu belirterek Riad-Younes'nın "Bu büyük bir beş yıllık öyküdür" sözlerine yer verdi. 
     Riad-Younes'ın Türkiye'nin Orta ve Doğu Avrupa ülkeleriyle birlikte ABD ve Çin piyasalarına alternatif sunan tek ülke olduğu yolundaki değerlendirmesini de aktaran İngiliz gazetesi, şöyle devam etti 
     "Türkiye'nin pembe görünümü, dikensiz olmamakla birlikte, IMF kredi paketini yoldan çıkartan ve hükümeti döviz çıpasını terketmeye zorlayan Şubat 2001 finansal krizinin patlak verdiği üç yıl önceki durumuna göre belirgin bir değişiklik oluşturuyor. Bunu takip eden lira'nın çöküşü enflasyonu tırmandırdı ve yatırımcıların talep ettiği risk primi fırlarken Ankara bir aylık bonolarda yüzde 144'lük faiz vermek zorunda kalmıştı." Geçen hafta en popüler Türk tahvilinin yüzde 22 oranında getiri sağladığına işaret eden gazete, Türkiye'nin paradan sıfır atarak para biriminin adını değiştirmeyi düşündüğünü de anımsattı. 
     
     DİPLOMASİDE PUANLAR KAZANILDI 
     Financial Times, Türkiye'nin son dönemde Kıbrıs müzakerelerini yürütme tarzından dolayı diplomaside puanlar kazandığını belirtirken "Türkiye'yi yakından izleyen birçok gözlemci, ülkenin AB'ye girişini, birçok yıl alacak gibi ise bile, kaçınılmaz olarak görüyor" diye yazdı. 
     AB sürecinin son baharda başlasa bile üyelik yolunun hem siyasi, hem de ekonomik olarak hiç de kolay olmayacağı görüşüne de yer veren gazete, Türk hisselerinin Avrupa'dan esen siyasi rüzgarlara karşı kırılgan olmaya devam ettiğini savunarak Fransız Dışişleri Bakanı Michel Barnier'in, Türkiye'nin AB için hazır olmadığı yolundaki sözlerinin ardından New York Borsasında işlem gören Türk Yatırım Fonunun yüzde 4.6 düştüğüne dikkat çekti. 
     Aynı konuyu değerlendiren Riad-Younes, Fransa veya Almanya'dan gelebilecek bir açıklamanın Türk hisselerini Kıbrıs referandumundan çıkacak sonuçtan daha çok etkileyeceğini öne sürerken "Negatif bir oy üzerinde Türk hisseleri düşerse, bu bir alım fırsatına işaret eder" yorumunu yaptı. 
     
</TEXT>
</DOC>
