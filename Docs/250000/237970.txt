<DOC>
<DOCNO> 237970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas21.html </URL>
<DATE> 2004/05/06/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Hayvanat bahçesi gibi ev 200 hayvan çıktı 
</HEADLINE>
<TEXT>

     ABD'nin Wisconsin eyaletinin Germantown şehrindeki Milwaukee banliyösünde bir evden gelen kötü kokular üzerine araştırma yapan polisin, evde yaklaşık 200 vahşi hayvan ya da böcek olduğunu ortaya çıkardığı bildirildi. 
     Bir kadına ait olduğu belirtilen evdeki hayvanlar arasında, timsahlar, akrepler, yılanlar, fareler, kaplumbağalar, kurbağalar ve etçil böceklerin bulunduğu belirtildi. Evin bodrumunda 70 civarında ördek bulan eyalet hayvan toplama görevlisi William Mitchell, ''Koku inanılmazdı. Beni gerçekten çok etkiledi. Gözlerimden yaşlar geldi'' dediği bildirildi. 
     Bir dondurucuda hayvan leşlerinin bulunduğu, çürümeye yüz tutmuş bazı hayvan leşlerinin ise garaja yığıldığı belirtilirken, ölen hayvanlar arasında rakunların, tavşanların, keseli sıçanların ve sincapların bulunduğu kaydedildi. 
     Evin sahibi Jamie L. Verburgt'un vahşi hayvan barındırdığı için daha önce iki kez resmen uyarıldığı belirtildi. Verburgt'un, araçların çarparak öldürdüğü hayvanların yol kenarlarındaki leşlerini toplayarak biraraya getirdiğini söylediği kaydedildi. 
     Jamie L. Verburgt'un leşleri canlı böcek ve hayvanları beslemek için kullandığı belirtildi. 
     Verburgt'un erkek arkadaşı John Walter'ın da 2000 yılında egzotik hayvanlara kötü davranmaktan ceza aldığı ifade edilirken, polisin o tarihte Walter'ın evinde bir dişi puma, bir dişi leopar, gümüş kuyruklu bir tilki, çinçila, piton yılanı, iki adet vaşak bulduğu kaydedildi. 
     
</TEXT>
</DOC>
