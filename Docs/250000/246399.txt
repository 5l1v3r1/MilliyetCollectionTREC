<DOC>
<DOCNO> 246399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/aspo.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum sorunu var 
</HEADLINE>
<TEXT>


Kadromuzda 30 yaş üzeri oyuncu bulunmaması, Teknik Direktör Saez'in en iyi manevrası. Ancak ilk on birde yanyana oynayacak futbolcu sayısının azlığı, uyum sorunu yaratıyor 

16 FİNALİST ÜLKEDEN ANALİZ 


İSPANYA 
Rafa Jimenez 
Don Balon editörü 

JOSE Antonio Camacho'nun ayrılışı ve yerine Inaki Saez'in gelişiyle birlikte İspanya yeni bir oluşumun içine girdi. Kadroda, kaleci Santiago Canizares dışında 30 yaş ve üzerinde oyuncu bulunmaması, belki de geçmişte hep alt yapı takımlarında İspanya'ya büyük başarılar kazandıran Saez'in en iyi manevrası diyebilirim. Bu, İspanya'yı turnuvanın en genç takımlarından biri haline getirdi. Ancak tabiiki gençleşme, sıkıntıların ortadan kalkması anlamına gelmiyor. 

Kozmopolit kadro 
Turnuvadaki ülkeler arasında belki de en kozmopolit kadro İspanya'nın kadrosu. Dolayısıyla, sezon içinde aynı takımda yer alan ve ilk on birde de yanyana oynayacak olan futbolcu sayısı neredeyse yok gibi. Ufukta uyum sorunu görünüyor ve birkaç hazırlık maçının bu problemi ortadan kaldırabileceğini sanmıyorum. Tabii bu sıkıntı, takımda bireysel yeteneklerin ön plana çıkması sonucunu doğuracak. Bu anlamda da İspanya'nın kaderi, bireysel yeteneklerin performansına endekslenmiş oluyor. 
Turnuvada ev sahibi Portekiz ile Rusya ve Yunanistan gibi formda iki ülke ile aynı grupta yer aldığımız göz önüne alındığında işimizin hiç de kolay olmadığı sonucuna varıyorum. Ayrıca, Raul ve Morientes gibi forvetlerin şu anki form durumlarının yeterli olmadığını, defansın ise İspanya'nın en güvenli bölgesi olduğunu düşünüyorum. 

Portekiz favori 
2004'de ev sahibi Portekiz'in elindeki avantajları düşünürsek en büyük favorinin Portekiz olduğunu söyleyebiliriz. Onları son şampiyon Fransa'nın zorlayabileceğine inanıyorum. 

Adayım Ronaldo 
PORTEKİZ'in genç yıldızı Cristiano Ronaldo bence turnuvanın yıldızı olmaya aday. Ayrıca Fransız Milli Takımı'nın golcüsü Thierry Henry, Arsenal'daki formunu Portekiz'e de taşırsa yine adından en çok söz edilen oyuncuların başında gelecek. 

İdeal onbirim 
Casillas 
Puyol, Marchena, Helguera, Raul Bravo 
Baraja, Xavi Alonso, Joaquin, Vicente 
Raul, Torres 

ÇEK CUMHURİYETİ 
En iyi harman 

Tecrübeli yıldızlarla, genç yetenekleri çok iyi harmanlayan Brückner'in takımının, gruptan ilk sırada çıkarsa, finale kadar yükselmeyi başaracağına inanıyorum 

SON yıllarda yakaladığı istikrarlı çizgisiyle Avrupa'nın zirvesinde yer alan Çek Cumhuriyeti'nin, 3. Grup'ta Hollanda'nın üzerinde birinciliği alarak finallere kalması, bu dev turnuvada favorilerden birinin de bizim olduğumuzu kanıtlıyor. 
2002 Dünya Kupası finallerinin elemelerinden iyi ders çıkaran oyuncularımız ve yıllarca alt yapı takımlarında görev yapan tecrübeli çalıştırıcı Karel Brückner'in, 17 maçlık yenilmezlik maratonu sonunda final vizesini alması bence diğer favoriler tarafından küçümsenmemeli. Tecrübeli yıldızlarla genç yetenekleri çok iyi harmanlamayı beceren Brückner, kendi dönemindeki 21 Yaş altı takımından birçok eski oyuncusunu A takıma çıkardı. Bunların başında, Liverpool'da forma giyen Milan Baros, Avrupa'nın en iyi golcülerinden biri. Yine kalede Petr Cech, genç ancak daha şimdiden yerini garanti eden oyuncuların başında geliyor. 

Tomas Nohejl 
Mlada Fronta Dnes futbol yazarı 


Ümidimiz artıyor 
Nedved, Koller, Smicer, Galasek, Lokvenc gibi yılların emektarlarıyla genç oyuncuların çok iyi bir uyum yakaladığını hazırlık maçlarında gözlemliyorum. Özellikle orta sahada görev yapan Nedved ve Smicer'in, takımda liderlik rolünü üstlendiklerini ve genç oyuncularla diğerlerinin kaynaşmasına ön ayak olduklarını görmek, şampiyona için ümitlerimizi arttırıyor. Sakatların da iyileşmesi, takımın önündeki bir diğer engeli de kaldırmış oldu. 
Tabiiki grubumuzda yine elemelerde olduğu gibi Hollanda ve onun yanısıra son yıllarda başarıya susamış bir Almanya ile ne yapacağı belli olmayan sürpriz Letonya bulunuyor. Sanırım Almanya ve Letonya'ya göre, Çek Cumhuriyeti ve Hollanda'nın şansı çeyrek final için daha fazla görünüyor. Eğer bu gruptan ilk sırada çıkarsak, finale kadar gidebiliriz. 

Ev sahibi avantajlı 
Bence turnuvanın favorisi Portekiz. Hem evsahibi olması dolayısıyla, hem de kadro kapasitesi itibarıyla Portekiz ağır basıyor. Plase ise Çek Cumhuriyeti ya da Hollanda olabilir. 

Baros da şanslı 
Fransa Milli Takımı'nın yıldızı Thierry Henry, turnuvanın yıldızı olmaya en büyük aday. Ancak Çek Cumhuriyeti'nin golcüsü Milan Baros'un da, takımın performansıyla doğru orantılı bir sürpriz yapabileceğine inanıyorum. 

İdeal onbirim 
Cech 
Grygera, Ujfalusi, Bolf, Jankulovski 
Poborsky, Rosicky, Galasek, Nedved 
Smicer, Koller 

YARIN İTALYA - ALMANYA 


</TEXT>
</DOC>
