<DOC>
<DOCNO> 205336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun13.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depreminde kanaryalar 2 çocuğun hayatını kurtardı 
</HEADLINE>
<TEXT>

     İran'ın güneydoğusunda depremin harabeye çevirdiği Bem kentinde, kanaryalar enkaz altından 2 çocuğun kurtulmasını sağladı. 
     İRNA'nın haberine göre, Bem kentinde bir evin enkazında kırık kafeste bulunan 2 kanaryanın ötmesi, arama-kurtarma ekiplerinin dikkatini çekti ve ekipler, yaptıkları çalışma sonucu enkazdan 2 çocuğu sağ çıkardılar. 
     Haberde, kanaryaların kafesinin çocukların yanında bulunduğu, arama-kurtarma görevlilerinin kanaryaları da enkazdan çıkardığı ve serbest bıraktığı belirtildi. 
     Çocukların enkazdan ne zaman çıkarıldığına ilişkin bilgi verilmezken, ağır yaralı çocukların hastanede tedavi gördüğü kaydedildi. 
     Bem'de pazar günü depremin üzerinden 37 saat geçtikten sonra enkaz altından 6 aylık bir kız çocuğu da sağ çıkarılmıştı. İranlı yetkililere göre, depremden 2 bin civarında kişi sağ çıkarıldı. 
     
</TEXT>
</DOC>
