<DOC>
<DOCNO> 231897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/ygokberk.html </URL>
<DATE> 2004/04/16/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Günah "ben"de değil diğer "ben"de 
</HEADLINE>
<TEXT>

      Taaa o "dün"lerde Ankaragücü'nü yarı yolda bıraktığında ilk kez dürtmüştü beni "ikiz"im. Takılmıştım, ama belli de etmemiştim ona... "İkizler"dim, sık sık "kurardım", "kuruyorum" herhalde yine demiştim. Hadi canım ben de, ne var bunda. O bir profesyonel ve Gençlerbirliği'ni tercih etti. İki Ankaralı'nın arasını daha ilk yılında açması "no şık"dı tabii, ama ona "şık" geliyorsa, bana neydi. 
   Şimdi de el üstünde tutulduğu, "herşeyin" sunulduğu diğer Ankaralı'yı, üstelik yolun başında bıraktı Ersun Yanal. Çok başarılı olup, ama daha "bir şey de başarmadan" bıraktı hem de. Belli ki, hedefleri var, söylüyor da. Belli ki, hırslı, hatta biraz fazla hırslı. Egosu da yüksek. Belki haklı da. Ama Ulusoy'lu Yanal'lı fotoğraf o daha önce adını koyamadığım bir küçük "eksi"yi de biraz daha da büyüttü bu kez. 
   Temiz bir "face", hep traşlı bir yüz, sıhhatli bakan iki göz. Evet, kararlı biri o. Bence sempatik de, işte beyaz gömlekleri, işte "fit" vücuduna uygun dikilmiş ceketleri. Fotoğrafı doğrusu oldukça etkileyici ama, "ama"sı da var işte, hatta o "ama"nın sonrası da var işte... Arkasında bıraktıklarına dönüp bakmadan yürümesi, bir çay kaşığı aşşşk, bir tutam vefa, veya bir iki ölçek sevgi falan da mı sokmuyor "işin"in içine diye oldukça rahatsız etti doğrusu beni. İşte Ulusoy'un yanında otururken, beş hafta altı üstü otuz beş gün niye beklemedi sanki diye düşünmedi mi herkes. Bu kadar kolay mı terkediliyor "sevgili" ve "yenisi"ne bu kadar mı kolay alışılıyor. "Kafasındakilere" ulaşmak için "basamaklara" basa basa çıkacak belliki. Bunların hiçbiri de bir teknik direktörde olması gereken her özelliğe sahip olan Yanal'a teknik direktörlüğünden birşey kaybettirmez. Ama bence "adam"lığı biraz tartışılacak bundan sonra. Evet, neden bu kadar mekanik, neden bu kadar profesyonel sanki. Evet belki bunların hepsi "profesyonelliğin" içinde var. Aç değil, açıkta değil. Ama bu kadar profesyonelliğe de ne gerek var, ya da gerek var mı 
   
   Söz'leşseler daha iyi 
   Dört senelik sözleşme diyor Ulusoy, diyor da sözleşmesinin sonuna kadar beklediğini de gören yok, hatta duyan da yok. Hani üç - beş ay sonra mesela elin İngiliz'i, Fransız'ı ya da "büyükler"den biri bize gel dese, böyle bir teklife kim hayır diyebilir ki, deyip "hayır" diyemeyebilir gibi de oturuyordu sanki şimdidin Ulusoy'un yanında Ersun hoca. Yanal, saha içinde çıkıyor da, dışında da iniyor gibi. Ankaralılar "Terim gibi" diyorlar ona. "Terim gibi" değiştiğini kastederek. Değişti denilen Terim değiştiyse de eğer dört şampiyonluk, bir UEFA Kupası ve Milan tarafından seçildikten sonra değişti unutulmasın. Yanal daha işin başında "işte şu" denilen hiçbir başarısı da yok, iyi futbol oynatıyor denilmesinden başka. Ve de bu yaşta bu kadar erken her hafta "yarışan" hocadan yılın yarısında "yatan" hoca statüsüne geçmesi, hem ligimizin kaybı, hem Gençlerbirliği'nin, hem Türk futbolunun ve de bence hem de onun. En çok "sorulanla" bağlayalım. 
   
   Yaşasın bir teknik direktörümüz oldu 
   Peki milli takım Ersun hoca ile başarılı olur mu diye nedense her gören soruyor bana. "Bir bilenler"i arasanıza diyorum, hatta "cep"lerini bile veriyorum tek tek. Bazıları öyle ısrar ediyor ki. "Sen"ce peki 
   - Bu takım teknik direktörsüz bile neler başardı diyorum... Tabii, eğer "yarı yolda" Ulusoy'u da birileri öpmezse. Baksanıza, bende öpülecek yer kalmadı diyen Cavcav'da bile öpülecek yer bulan sayın federasyon başkanının sağı da solu da belli olmaz ki birkaç öpücüğe de verir mi verir vallahi Yanal'ı... 
   Tabii "bence". 
   
   Milliyet ve millet iç içeydi    MİLLİYET'in Yılın Sporcusu'nun 50. Yıl'ının gecesinde, üstümde 99 yaşındaki babamın 50 yıl önce Demokrat Partili yıllarda yaptırdığı ve benim ondan kaptığım 3 smokin ceketten tek düğmeli, kruvaze ve kısa olanı, içimde siyah az likralı bir tişört, altımda "ne paspal" gibi siyahtan griye, hatta biraz da beyaza kaçmış bir jean. En altımda da siyah bir palladium bot. 
   Birisi ismi bende kalsın , tam "köşen" gibi giyinmişsin dedi. Hoş ve de değişik. İyi mi, kötü mü yani dedim. Yani "üstümdekiler". Cevap "acccaip"ti. Daha anlayamadık ki. Yani "köşeni". 
   O gece "köşem" gibiydim kısaca. Milliyet ve tüm millet beraberdik. Hatta komşularımız CNN Türk, Kanal D falan da vardı. Gece müthişti. İlk defa Milliyet'in bir gecesindeydim ve de ilk defa "biz"i hissettim. Milliyet Yılın Sporcusu'nun 50. Yılı, babamın elli yıllık smokin ceketi gibi "diğer"lerinden farklıydı vallahi. Ve de aynı ceket gibi hala taş gibiydi vallahi. 
   
   Pivot'tan    FENERBAHÇE yönetim kurulunun Fenerbahçe "woman" basketbolundan sorumlu "man"ı Işık Eyigüngör şubeyi erkeklerden ayırdık dedi. En büyük başarımız da bu. Ben de aman biraz daha ayırın dedim. Fenerbahçe basketbolunun "bir bilen"i sevgili Mahmut Uslu, istese de karışamasın... 
   
   Bilgin'den    Hiçbir zaman hayatımda "çok şeyim" olmadı. Ama her zaman hayatımda "hayatımın çok şeyi" olan "özel" biri oldu. Şanslıydım. En en en özeli de "O", yani hala şanslıyım. Ne yapalım, yukarıdaki de "adamına" göre dağıtıyor demek ki "çok şeyler"i. Onun için benim "son"um "biz"e bağlı. "Bizim" sonumuz da "O"na... Ben sadece "O"nu seviyorum. Gerisini "O"na sorun diyorum hep. Ama "son"unu olmasa da "son"larımdan birini biliyorum mesela. Roma'dan İstanbul'a beni döndüren "O" değildi. Ama Roma'ya belki "O" döndürecek. İstanbul'dan başka dolu dolu yaşanacak neresi var ki dediğim bu İstanbul bile mesela "ben ve O", "biz" olamazsak öyle bomboş gelecek ki bana... 
   
   Yalçın Granit'e    Niye susssuyorsun anlamıyorum Yalçın abi. Yalçın Granit'sin sen ve çıkıp konuşmalısın. Bana, ben yine "winner"ım diyorsun, bu sene bile kazandım. Şube kapanıyordu, kapatmadım. Belki haklısın. Peki çıkıp bunu herkese anlatsana. Üstelik rüyan gerçekleşti. Galatasaray'ın başında basketbolcu bir başkan basketbolun ayrı bir yönetimi, o yönetimin başında da sen vardın. Ve de bir yanında "ağabey"ler, diğer yanında da istediğin "Halil"in. Ama küme düşenleri saymazsak Galatasaray da sonuncu oldu Yalçın abi. 
   Her hafta Pivot'a gel diyorum sana. Yok şu hafta, yok bu hafta diye diye lig bitirdin. Yalçın Granit'sin sen. Yalçın Granit gibi gel, Yalçın Granit kadar da konuş lütfen... 
   Sırası gelmişken veya sırasını ben isteyerek getirmişken sene başında Pivot'ta Halil Üner şampiyonluğa oynayacağız demişti. Ben ve Pivot, canlı yayında hiç bu kadar "sulanmamıştık." Özür dileriz. Bir daha olmaz. 
   
   Sergi    Bizim Mahir Güven her dem en "in"lerden. 13 Nisan'da başlayan sergisinin ismi Suret'ler. Bebek'teki P.G. Galeri'de bir ay süreyle. Bence kaçırmayın. 
   
   İki kitap    Sudaki Vefa İzleri... Hüsnü Çil ölmeden önce . 
   Galata Saray Efendileri... Milliyet Gazetesi Spor Yazarı Halil Özer... 
   
   Tenis    Ömer Akça Açık Tenis Turnuvası 27 Mayıs'ta Fenerbahçe Dalyan Kulüp'te başlıyor. Ve bir V.T.B. Veteran Tenisçiler Birliği organizasyonu. 
   
   SERİ İLANLAR 
   Pazartesi - Çarşamba 09.30 - 10.00 Radyo D'de 
   Cuma'ları ise Milliyet'teyiz Başka şubemiz yoktur. 
   İmza Köyün Delisi 


   
      
   
</TEXT>
</DOC>
