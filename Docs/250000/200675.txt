<DOC>
<DOCNO> 200675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur19.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Asgari ücret, insanca yaşam için gerekli düzeye getirilmeli 
</HEADLINE>
<TEXT>

     DİSK Genel Başkanı Süleyman Çelebi, ''Asgari ücretin, insanca yaşam için gerekli düzeye getirilmesi sağlanmalıdır'' dedi. 
     Süleyman Çelebi, yaptığı yazılı açıklamada, Asgari Ücret Tespit Komisyonu'nun yarın Ankara'da toplanacağını hatırlatarak, DİSK'in yıllardır asgari ücretin tespitinde üç yanlışlığa işaret ettiğini belirtti. Bunların, ''komisyonun bileşimi, asgari ücretin tespit kriterleri ve vergi adaletsizliği'' olduğunu ifade eden Çelebi, şunları kaydetti 
     ''Komisyonda emekçiler tam olarak temsil edilmedikleri gibi, sosyal devletin gereği hakemlik misyonu ile orada yer alan hükümet temsilcisi de aslında bir işveren olarak oy kullanmaktadır. Dolayısıyla, emekçiler hem tam temsil edilmemekte, hem de savaşı baştan kaybeden bir oy yapısıyla karşı karşıya bırakılmaktadır. 
     Tespit için kullanılan kriterlerin en büyük yanlışlığı tek bir işçinin asgari harcamalarını dikkate alması, bu işçinin ailesi olduğu gerçeğinin göz ardı edilmesidir. İşçi için ayrı, memur için ayrı bir taban ücret konulması, eşitliğe aykırıdır. Çalışanlar için asgari ücret düzeyi aynı olmalıdır. Bu anlamda, ilk etapta asgari ücret, en alt basamak memur maaşına denk hale getirilmelidir. 
     Ülkemizde vergi adaletsizliğinin en açık göstergesi, asgari ücretten vergi alınmasıdır.'' Tüm iktidarların asgari ücretten verginin kaldırılacağı sözünü verdiklerini ancak bunun bir türlü hayata geçirilmediğini kaydeden Çelebi, şöyle devam etti 
     ''Hükümet, vergiyi kaldırmak şöyle dursun, işçinin vergi yükünü artıran bir kararla, özel gider indirimini kaldırma yoluna gitmiştir. Yapılması gereken açıktır asgari ücretten vergi alınması bir ayıptır ve bu ayıp ortadan kaldırılmalıdır. Atılacak en kolay adım, özel gider indiriminin asgari ücret düzeyine çıkarılmasıdır.'' Yarın yapılacak toplantının, verilen sözlerin yerine getirilmesi için bir fırsat olduğunu dile getiren Çelebi, ''Asgari ücretin insanca yaşam için gerekli düzeye getirilmesi sağlanmalıdır'' dedi. 
     
</TEXT>
</DOC>
