<DOC>
<DOCNO> 207840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın kapısını çaldılar 
</HEADLINE>
<TEXT>

   Yıldırım ve Canaydın, Recep Tayyip Erdoğan ile görüşerek, vergilerin fazlalığı ile statların devri konusunda yardım istedi. Başkanlar hafta içinde işlerin takibi için Ankara'ya gidecek 
      
   Şahin ve Tüzmen de katıldı 
   FENERBAHÇE Başkanı Aziz Yıldırım ile Galatasaray Başkanı Özhan Canaydın, kulüplerinin yaşadığı sıkıntıları anlatmak için dün İstanbul'da Başbakan Recep Tayyip Erdoğan ile bir toplantı yaptı. Grand Cevahir Oteli'ndeki toplantıya, Devlet Bakanı ve Başbakan Yardımcısı Mehmet Ali Şahin, Devlet Bakanı Kürşat Tüzmen ve bazı milletvekillerinin yanı sıra, Sarı - Lacivertli yönetimden Nihat Özdemir ve Hakan Bilal Kutlualp ile Trabzonspor eski başkanı ve AKP milletvekili Faruk Özak katıldı. 
   
   Statlara çözüm, yeni tasarı 
   BAKAN Şahin, başkanlarla özellikle futbolun ve amatör sporun sorunları üzerine fikir alış verişinde bulunduklarını belirterek, "Başkanların statların tahsisi, satışı ve vergilerle ilgili talepleri oldu" dedi. Mehmet Ali Şahin, statlarla ilgili sorunun Spor Yüksek Kurumu Kanun Tasarısı içinde çözümleneceğini, ancak vergilerin daha çok maliyeyi ilgilendirdiğini ifade etti. Başbakan yardımcısı, başkanların hafta içinde konuyu takip etmek için Ankara'ya geleceklerini de vurguladı. 
   
   'Toplantıyı Erdoğan istemişti' 
   GALATASARAY Başkanı Özhan Canaydın da, toplantıyla ilgili şu açıklamayı yaptı "Görüşme talebi zaten Erdoğan'dan gelmişti. Stat, amatör şubeler ve diğer dertlerimizle ilgili olumlu bir görüşme oldu. Başbakanımız bize bu konularda yardımcı olacağını söyledi." Fenerbahçe Asbaşkanı Nihat Özdemir de stat kiralarının çok yüksek olduğunu, yüzde 18'lik KDV oranının da fazla olduğunu vurguladıklarını belirterek, ödenebilir oranda vergi istediklerini ifade etti. 
   
   
</TEXT>
</DOC>
