<DOC>
<DOCNO> 202567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur22.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Vizontele Tuuba"nın afişini izleyiciler seçecek 
</HEADLINE>
<TEXT>

     Önümüzdeki ay vizyona girecek olan ''Vizontele Tuuba'' adlı filmin afişini izleyicilerin seçeceği bildirildi. 
     Beşiktaş Kültür Merkezi'nden BKM yapılan yazılı açıklamada, bazı Hollywood filmlerinin de tanıtım kampanyasını üstlenen Emrah Yücel'in, ''Vizontele''nin devam filmi ''Vizontele Tuuba'' için 60 ayrı afiş hazırladığı belirtildi. 
     Filmin yönetmeni ve oyuncusu Yılmaz Erdoğan ile BKM ekibinin, afiş seçimi konusunda izleyicilerin fikirlerine başvurmaya karar verdiği anlatılan açıklamada, 60 afiş arasından seçilen 20 tanesinden hangisinin ''asıl film afişi'' olacağına izleyicilerin oylarıyla karar verileceği kaydedildi. 
     Bu konuda görüş belirtmek isteyenler ''www.vizonteletuuba.com'' adresinin yanı sıra, cep telefonlarından beğendikleri afişin altında yazan numarayı ''7680''e kısa mesajla da iletebilecek. 
     Seçilecek afişe oy verenler arasından belirlenecek 20 kişi, ''Vizontele Tuuba''nın 23 Ocak 2004'te BKM'de gerçekleştirilecek ilk gösterimini filmin oyuncularıyla birlikte izleme şansı elde edecek. 
     
</TEXT>
</DOC>
