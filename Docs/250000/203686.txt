<DOC>
<DOCNO> 203686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun34.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu Geniş tabanlı hükümet kurmaya talibim 
</HEADLINE>
<TEXT>

     KKTC'deki Ulusal Birlik Partisi UBP Genel Başkanı ve Başbakan Derviş Eroğlu, yeni hükümet kurma çalışmaları kapsamında, Barış ve Demokrasi Hareketi BDH Genel Başkanı Mustafa Akıncı'yı ziyaret etti. 
     Eroğlu, BDH Genel Merkezi'nde yapılan görüşmeden sonra, seçimlerin geride kaldığını ve şimdi uzlaşma zamanı olduğunu ifade ederek, geniş tabanlı bir hükümet kurmaya talip olduğunu bildirdi. 
     Partisinin her zaman uzlaşmadan yana olduğunu ve uzlaşmayla Kıbrıs'ta kalıcı bir anlaşmaya varılabileceği düşüncesini taşıdığını kaydeden Eroğlu, ''UBP olarak anavatan Türkiye ile işbirliği içerisinde olacak, bir mutabakat hükümeti veya geniş tabanlı bir hükümet kurmaya talip olduğumuzu Sayın Akıncı'ya ifade ettik'' dedi. 
     Her partinin kendine has görüşleri olduğunu, o görüşler ışığında hareket ederken asgari müştereklerde buluşmanın arayışı içinde olmak gerektiğini ifade eden Eroğlu, kendilerinin de bu arayış içinde olduğunu, Akıncı ile geçmişte yaklaşık 2.5 yıl ortaklık yaptıklarını belirtti. 
     Kıbrıs'ta bir anlaşmanın, Türk tarafının olmazsa olmazlarının dikkate alınarak gerçekleşmesi ve bunun ardından Avrupa Birliği'ne girilmesi yönünde kararlı olduklarını kaydeden Eroğlu, Türkiye'den, sözlü ve basın yoluyla gelen mesajları izlediklerini ve dikkate aldıklarını söyledi. Eroğlu, meclise giren 4 partinin ortak müştereklerde buluşup buluşamayacağını tespit ederek bir adım atmaları gerektiğini belirtti. 
     
     AKINCI ''EROĞLU İLE AYNI TARAFTA DEĞİLİZ'' 
     BDH Genel Başkanı Mustafa Akıncı ise hükümet kurulması bakımından ortada ''net bir resim'' olmadığını söyledi. 
     ''Mayıs 2004 öncesi çözüme ve devamında AB'ye götürecek, Türkiye'nin de Aralık 2004'te tarih almasını sağlayacak bir yaklaşımla meselelere bakacak bir hükümet formülüyle ilgilendiklerini'' belirten Akıncı, ''Kolay bir durum yok. 25-25 kilitlendi meclis. Bu 25'in aynı tarafında değiliz, Sayın Eroğlu ile. Öbür taraftayız'' dedi. 
     UBP ile 2.5 yıllık hümetlerine de değinen Akıncı, ''İyi çalıştığımız dönemler de oldu, ama yine Kıbrıs sorunu bağlamında uzlaşmazlık bizi ayrılma noktasına getirdi'' dedi. 
     Akıncı, tüm tarafların kazançlı çıkacağı bir formül olduğunu, Annan planı zemininde müzakerelere başlanması ve 1 Mayıs'tan önce bir çözüme ulaşılması gerektiğini söyledi. 
     
</TEXT>
</DOC>
