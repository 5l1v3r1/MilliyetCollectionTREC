<DOC>
<DOCNO> 236704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo19.html </URL>
<DATE> 2004/05/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tomas Sözleşmem bitiyor ama gönderilmediğim sürece gitmem... 
</HEADLINE>
<TEXT>

     Fenerbahçe'nin Hırvat futbolcusu Stiepan Tomas, sezon sonunda sözleşmesinin sona erdiğini, ancak tercihinin sarı-lacivertli takımdan yana olduğunu söyledi. 
     Tomas, Fenerbahçe Kulübü'nün aylık resmi dergisinin mayıs sayısında yaptığı açıklamada, sözleşmesiyle ilgili olarak, ''Sezon sonunda sözleşmem bitiyor. Ama ben tercihimi Fenerbahçe'den yana kullanacağım. Gönderilmediğim sürece gitmeyi düşünmüyorum'' dedi. 
     Adanaspor maçında oyundan alınınca formasını yere atmasıyla ilgili olarak da açıklamalar yapan Tomas, şunları kaydetti 
     ''Oyundan alınınca tepki verdim, hırsımın kurbanı oldum. İsyanım kesinlikle kendimeydi. Fenerbahçe forması her Fenerbahçeli gibi benim için de kutsal. Bu takımla bir gün yollarımı ayırsam bile bu formayı ömrüm boyunca saklayacağım. Bu konuda hocam Daum, çok anlayışlı davrandı, takım arkadaşlarım da yanımda oldu. Özellikle Van Hooijdonk çok önemli şeyler söyledi. Bu takımı en iyi yere, şampiyonluğa kavuşturmanın gururunu yaşamak istiyoruz. Gerçek niyetimiz başından beri budur.'' 
     
</TEXT>
</DOC>
