<DOC>
<DOCNO> 232570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo08.html </URL>
<DATE> 2004/04/18/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Hidayet, Spurs'un play-off'ta öne geçtiği maçta en skorer 3. oyuncu... 
</HEADLINE>
<TEXT>

     ABD Profesyonel Basketbol Ligi'nde NBA , 25 hafta süren mücadeleden sonra play-off maçları, bu sabaha karşı yapılan 4 maçla başladı. 
     Geçen sezonun şampiyonu ve Ortabatı Grubu ikincisi San Antonio Spurs, sahasında Memphis Grizzlies'ı 98-74 yenerek play-off serisinde 1-0 öne geçti. 
     Spurs'de sahaya ilk 5'te çıkarak 32 dakika forma giyen Hidayet Türkoğlu, karşılaşmayı 12 sayı, 6 ribaunt 5 savunma, 1 hücum ve 3 asistle tamamladı. 
     Türkoğlu, 2 sayılık atışlarda 8'de 3, 3 sayılık atışlarda 2'de 1 ve serbest atışlarda 4'de 3 isabet buldu. 
     Son iki yıl üst üste MVP ödülünü alan başarılı oyuncu Tim Duncan, 26 sayı, 9 ribaunt ve 3 asistlik oyunuyla Spurs'un en iyi performansını sergilerken Arjantinli guard Emanuel Ginobili ise 15 sayı, 3 ribaunt ve 3 asistlik oyunuyla Duncan'ı takip etti. 
     Bunun yanında Fransız oyuncu Tony Parker, 10 sayı, 2 ribaunt ve 8 asistle, Robert Horry de 10 sayı, 5 ribaunt ve 1 asistle galibiyete katkıda bulundular. 
     Tarihinde ilk defa play-off'a katılmanın sevincini yaşayan Memphis Grizzlies'da ise Bonzi Wells'in 16 sayı ve 5 ribauntu, James Posey'nin 15 sayı, 4 ribaunt ve 1 asisti ile İspanyol forvet Pau Gasol'ün 14 sayı, 2 ribaunt ve 2 asisti galibiyet için yeterli olmadı. 
     
     INDIANA DA 1-0 ÖNDE 
     Doğu Konferansı'ndaki play-off mücadelesinde ise en fazla galibiyeti alarak sezonu birinci bitiren Indiana Pacers, sahasında Boston Celtics'i 104-88 yendi. 
     Pacers'da, 24 sayı, 11 ribaunt ve 1 asistlik performans sergileyen MVP adayı Jermaine O'Neal ile 24 sayı, 6 ribaunt ve 5 asistlik oyunuyla Ron Artest, maçın yıldızları oldular. 
     Al Harrington'ın 14 sayı, 10 ribaunt ve 3 asistlik göz dolduran performansı da galibiyette önemli rol oynadı. 
     Sezonu 8. sırada tamamlayan Boston'da Paul Pierce, 20 sayı, 10 ribaunt ve 4 asist, Ricky Davis, 19 sayı, 1 ribaunt ve 2 asist ile Chucky Atkins, 19 sayı ve 4 asistlik performans gösterdiler, ancak galibiyet sevinci yaşayamadılar. 
     Böylece Indiana Pacers da play-off serisinde 1-0 öne geçen takımlar arasına ismini yazdırmış oldu. 
     Play-off mücadelesinde yapılan diğer maçlarda New Jersey Nets, New York Knicks'i 107-83, Los Angeles Lakers da Houston Rockets'ı 72-71 yenerek seriye iyi başlayan takımlar oldular. 
     NBA'de play-off mücadelesi yarın sabaha karşı yapılacak 4 maçla devam edecek. 
     
</TEXT>
</DOC>
