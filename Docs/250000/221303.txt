<DOC>
<DOCNO> 221303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo31.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Türk milletini arkamızda görmek istiyoruz... 
</HEADLINE>
<TEXT>

     Gençlerbirliği Teknik Direktörü Ersun Yanal, Türk futbolunu temsil eden bir takım olduklarını ve Türk milletinin desteğini arkalarında görmek istediklerini söyledi. 
     Yanal, UEFA Kupası'nda İspanya'nın Valencia takımıyla yarın yapacakları 4. tur ilk maçı öncesinde, tesislerde düzenlediği basın toplantısında, bu kupada Türkiye'yi temsil eden tek takım olarak kaldıklarını belirterek, şöyle konuştu 
     ''Sorumluluğu hep beraber yaşıyoruz. UEFA Kupası'nda ülkemizi temsil etmenin gururunu yaşıyoruz. Çeyrek finale çıkmanın ne kadar önemli olduğunun bilincindeyiz. Oynadığımız takım İspanya Ligi'nin en güçlü takımlarından. Ancak biz de bundan önceki turlarda, Valencia'dan aşağı kalmayacak takımları eledik.'' Futbolcularının 4 kulvarda birden mücadele ederek başarılı olduklarını söyleyen Yanal, bunun futbolcuların kendilerine olan güvenlerini kazandıklarını gösterdiğini belirtti. 
     
     ''LUCESCU, BİZE VALENCIA HAKKINDA BİLGİ AKTARDI'' 
     Yanal, bu güven ve inançla Valencia'yı eleyeceklerine inandıklarını kaydederek, ''Takımın oynadığı maçları izleyerek gerekli analizleri yaptık. Beşiktaş Teknik Direktörü Lucescu da bize Valencia hakkında bilgi aktardı. Kendisine teşekkür ediyorum. 2 etaplı bir karşılaşma nasıl biterse bitsin, sonucu 2. etaptaki maç belirler. Bu bilinç içinde hazırlıklarımızı tamamladık. Maça hazırız'' diye konuştu. 
     İspanyol ekibinin geniş bir oyuncu yapısına sahip olduğunu, ancak bu durumun bazen o takım aleyhine de olabileceğini ifade eden Yanal, şöyle devam etti 
     ''Bu kadar fazla oyuncuya sahip bir takım, teknik ve taktik açıdan bazen dezavantajlı duruma düşebilir. Bunu da yarın göreceğiz. Gençlerbirliği olarak Türk futbolunun geldiği noktayı ve Avrupa'da mücadele ettiğimiz takımları da düşünürsek, gücümüzün yabana atılmaması lazım. Türk futbolunu Avrupa'da temsil eden tek takımız. Yarın Ankaralı seyircilerimizin bize vereceği destekle, bu gücü arkamızda görmek istiyoruz.'' 
     
     CAVCAV ''FEDERASYONA TEKRAR BAŞVURDUK'' 
     Gençlerbirliği Kulübü Başkanı İlhan Cavcav da kendisine göre Türkiye'de en iyi futbolu oynayan Beşiktaş'ı eleyen bir takımla eşleşmenin kendileri için bir şanssızlık olduğuna değinerek, ''Ancak en büyük şansımız seyircimiz. Parma maçındaki seyirci desteğini arkamıza alırsak rakibin Real Madrid veya Valencia olması fark etmez'' dedi. 
     Cavcav, Futbol Federasyonu'ndan Türkiye Kupası'nda Fenerbahçe ile yapacakları maçın ve UEFA Kupası'ndaki 4. tur rövanş maçı öncesinde ligde oynayacakları Akçaabat Sebatspor maçının ertelenmesini istediklerini, ancak federasyonun bu hafta sonu yapacakları Adanaspor maçını ertelediğini söyledi. 
     Bunun, Türkiye Kupası maçı için yararı olacağını vurgulayan Cavcav, ''UEFA Kupası rövanş maçından sonra İspanya'dan Rize'ye gidip bir gün sonra da maç oynamamız bizim için çok zor olacaktır. Zaten 28 Mart'ta da yerel seçimler var. Federasyona tekrar başvuruda bulunduk. Rizespor maçının cumartesi değil de yerel seçimlerden sonra pazartesi günü oynanması talebinde bulunduk. Cevabı bekliyoruz'' diye konuştu. 
     
     FUTBOLCULARIN GÖRÜŞÜ 
     Gençlerbirliği futbolcusu Erkan da maçla ilgili yaptığı açıklamada, ''Türk halkının güvenini arkamızda hissederek yarın maça çıkacağız. Buradan gol yemeden alacağımız bir galibiyet, 2. maç için bize avantaj sağlar'' dedi. 
     Skoko ise bu maçın kendisi için çok önemli olduğunu belirterek, ''UEFA Kupası'nda kazandığımız başarılar bizim için çok iyi bir çıkış oldu. İnsanların rüyada bile gerçekleştiremeyeceği şeyleri biz gerçekleştirdik. Elimizden gelen her şeyi yapacağız. Kupada yakaladığımız hava, bizim için iyi bir şanstır'' diye konuştu. 
     
</TEXT>
</DOC>
