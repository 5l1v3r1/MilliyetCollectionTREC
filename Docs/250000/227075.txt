<DOC>
<DOCNO> 227075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/spo05.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'ten ihtarname 
</HEADLINE>
<TEXT>

   Milli takımdaki görevine son verilen Şenol Güneş federasyona ihtar çekerek kur farkını istedi. Hesabına yatırılan 279 milyar lirayı da iade eden Güneş'e yöneticiler büyük tepki gösterdi 
      BİLAL MEŞE 

   
   Şaşkınlık yarattı 
   LETONYA maçından sonra günlerce istifa edip, etmeyeceği tartışılan ve geçtiğimiz hafta içinde görevine son verilen A Milli Takım'ın eski teknik direktörü Şenol Güneş'in noter kanalıyla federasyona ihtar çekerek kur farkını istediği ortaya çıktı. Dolar bazında maaş ve prim alan Şenol Güneş'in kur farklarını noter kanalıyla istemesi Futbol Federasyonu kanadında şaşkınlık yarattı ve büyük tepki gördü. 
   
   "Ödemeler yasal" 
   GÖREVİNE son verilmesinden sonra federasyon tarafından hesabına yatırılan 279 milyar lirayı da iade eden Güneş'e tepki gösteren yöneticiler, "Biz Digitürk'ten aldığımız kur üzerinden ödemeleri yaptık. Bizim için sürpriz olmadı, bekliyorduk. Kaldı ki Güneş'in yatırılan parayı geri iade etmesi bunun bir işaretiydi. Ne var ki Güneş'e yapılan tüm ödemeler yasaldır, kur farkı diye bir şey söz konusu olamaz" diye konuştular. 
   
   İsim vermedi 
   FUTBOL Federasyonu Başkanı Haluk Ulusoy ise teknik direktör arayışlarıyla ilgili olarak "3 yerli hoca adayıyla görüştüm. Ancak bana isim sormayın. Gönlümüzün yerliden yana olduğunu daha önce zaten söylemiştik" açıklamasını yaptı. Ulusoy, iki yabancı hocayla da temasa geçtiklerini belirterek, "Hırvatistan'dan döndükten sonra önümüzdeki hafta kararımızı vereceğiz. Bizi hedefe götürecek bir teknik adamı takımın başına getireceğiz" dedi. 
   
   Hakan oynuyor    Ünal Karaman, sakatlığı düzelen tecrübeli golcüye, Nihat Kahveci ile birlikte forvette şans tanıyacak 
   HIRVATİSTAN ile oynayacağı özel maç için dün bu ülkeye giden ve akşam yaptığı çalışmayla hazırlıklarını tamamlayan Milli Takım'da Hakan Şükür'ün forma giyebileceği öğrenildi. Teknik Direktör Ünal Karaman'ın sakatlığı düzelen tecrübeli oyuncuyu forvette Nihat ile birlikte görevlendireceği, savunmada ise Fatih Akyel, Bülent, Deniz ve İbrahim'e şans vereceği bildirildi. 
   A Milli Takım'ımızın karşılaşmanın oynanacağı Maksimir Stadı'ndaki çalışmayı Federasyon Başkanı Haluk Ulusoy'un yanısıra yönetim kurulu üyeleri de izledi. Antrenör Ünal Karaman, iki saat süren idmanın ardından oyun sisteminde büyük değişiklik yapmayacaklarını belirtti. Bu arada maçın TRT 1'den naklen ekrana geleceği, Ümitlerin karşılaşmasının ise yayınlanmayacağı öğrenildi. 
   
   395. randevu    A Milli Futbol Takımı, Hırvatistan ile bugün Zagreb'de yapacağı özel maçla 395. karşılaşmasına çıkacak. Türkiye, 81 yıllık tarihinde bugüne dek yaptığı toplam 394 maçtan 131'ini kazanırken, 174'ünü kaybetti, 89 maçta da eşitliği bozamadı. Ay - Yıldız ekip 484 gol atarken, kendi kalesinde 632 gol gördü. 
   
   Yüzümüz gülmedi    TÜRKİYE, Hırvatistan ile 3. sınavına çıkacak. İki ülke milli takımları ilk kez 11 Haziran 1996'da İngiltere'de düzenlenen 10. Avrupa Şampiyonası finallerinde karşılaştı. Nottingham kentinde yapılan maçı Hırvatistan, Vlaoviç'in 87. dakikada attığı golle 1-0 kazandı. 1997'de oynanan özel karşılaşma ise 1-1 sona erdi. 
   
   
</TEXT>
</DOC>
