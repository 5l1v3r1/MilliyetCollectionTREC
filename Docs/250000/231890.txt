<DOC>
<DOCNO> 231890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo03.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek patron Hagi 
</HEADLINE>
<TEXT>

   Galatasaray Teknik Direktörü, transfer konusundaki spekülasyonlara noktayı koydu, "Kimin alınıp, kimin gideceğine ben karar veririm. Onayım olmadan kimse alınamaz" diye konuştu 
      
   İpler elinde 
   GHEORGHE Hagi, transfer konusundaki tek yetkilinin kendisi olduğunu söyledi. Yönetim ile uyum içinde çalıştıklarını belirten Rumen çalıştırıcı, "Kimin gönderilip, kimin alınacağına ben karar veririm. Benim onayım olmadan oyuncu alınmaz. Son karar benim" dedi. Hagi, vatandaşı Stoica'yı düşünüp, düşünmediği sorusuna ise, "Bizim için miliyet önemli değil, iyi oyuncu olması önemli" ifadesini kullandı. 
   
   'Risk aldım' 
   GALATASARAY'IN teknik patronu, bir ay içinde kimin kalıp, kimin gideceğine karar vereceklerini açıkladı. Hagi, "Bulunduğumuz durumda herkesin suçu var. Bu durumda buraya gelerek risk aldım. Oyuncuları tanıyıp, gelecek sezon için hazırlık yapıyorum. TV'den seyretmek başka, takımın başında olmak başka. İdealim çok ofansif, her maçı kazanmak isteyen bir takım yaratmak. Bu yönde oyuncu arıyoruz" diye konuştu. 
   
   'Sorumluluk benim' 
   HAGİ, zamana ihtiyacı bulunduğunu, büyük bir sorumluluğun altına girdiğini vurguladı. Genç teknik adam, "Bir takımı oluşturmak için en az bir sene gerekir. Piyango bir günlüktür, ama iyi bir şeyi inşa etmek için zamana ihtiyaç vardır. Takımda birçok şeyin değişmesi gerekiyor. Nelerin değişeceğini biliyorum. Sorumluluk bana ait. Aynı yönde çalışacak ve düşünecek bir takım kurmak istiyorum" dedi. 
   
   İlginç mesajlar 
   FUTBOLCULARA mesaj gönderen Hagi, "Davranışlarıyla, sahadaki tavırlarıyla sorumluluklarını taşımalı" ifadesini kullandı. Denizli'nin güçlü bir rakip olduğunu hatırlatan Galatasaray'ın hocası, "Şu anda bir zafere ihtiyacımız var" dedi. Gazetecilerle şakalaşan Hagi'nin, "Ben top oynarken daha kolaydı, sahada Hagi vardı. Bir frikik, bir gol, iş biterdi. Şimdi işler daha zor" sözleri dikkat çekici bulundu. 
   
   Aslan yaralı    Ayhan'a 2 maç ceza 
   LİGDE bugün Denizlispor'u konuk edecek olan Galatasaray'da eksikler Hagi'yi düşündürüyor. Hakan Şükür ve Orhan Ak'ın sakatlıkları, kaleci Mondragon ve Ayhan'ın cezalı oluşu teknik heyeti sıkıntıya soktu. Bu arada PFDK dün yaptığı toplantıda Ayhan'a, Ankaragücü karşılaşmasında hakeme sözlü hakaret ettiği gerekçesiyle iki maç men cezası verdi. 
   
   Bratu açıklaması 
   HAKAN Şükür'ün bel ağrısının bulunduğunu belirten Hagi, doktorların raporuna göre dün akşam son kez denenen Orhan Ak'ı da oynatmak istediğini söyledi. Hagi, "Orhan koşulara başladı. Durumu iyi olursa forma giyebilir. Bratu hastalık nedeniyle hem kilo, hem de güç kaybetmişti. Bu nedenle Ankaragücü önünde oynamadı. Şimdi durumu iyi" diye konuştu. 
   
   Ergün'ün acısı    GALATASARAY'DA on yıldır ter döktüğünü ve büyük başarılar kazandığını hatırlatan Ergün, içinde bulundukları durumu "acı verici" olarak yorumladı. Tecrübeli futbolcu, "Beş maçtır yeniliyoruz. Denizli önünde kendimizi affettirmek istiyoruz. Ekip olamadık, bu yüzden bu durumdayız. Seneye böyle olmayacak. Ayrılan arkadaşlarımıza üzülmüştük, döndükleri için sevindik" dedi. 
   
   
</TEXT>
</DOC>
