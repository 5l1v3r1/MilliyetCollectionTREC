<DOC>
<DOCNO> 236785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/siyaset/siy05.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuzey'e ambargo bitsin' tasarısı 
</HEADLINE>
<TEXT>



ABD Temsilciler Meclisi'ne, Amerikan hükümetini ve AB'yi, Kıbrıslı Türklerin izolasyonuna son verecek tedbirler almaya çağıran bir tasarı sunuldu. Cumhuriyetçi Parti Kentucky Milletvekili Ed Whitfield'ın sunduğu tasarıya Nebraska Milletvekili Doug Bereuter, Demokrat Parti Florida Milletvekili Robert Wexler ve North Carolina Milletvekili David Price da destek verdi. ABD kongresinin alt kanadı Temsilciler Meclisi'ne sunulan tasarıda, "Amerikan hükümeti ve AB'yi, Türklerin ekonomik ve siyasi izolasyonunu kaldıracak tedbirleri almaya çağırıyoruz" denildi. Tasarıda, Başbakan Recep Tayyip Erdoğan'a, "BM destekli Annan Planının olumlu ilerlemesine yardım gösterdiği cesur liderliği" için takdir duyguları da ifade edildi. 



</TEXT>
</DOC>
