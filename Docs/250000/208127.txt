<DOC>
<DOCNO> 208127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko32.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Özilhan yarın veda ziyaretlerine çıkacak... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Ankara'da yarın veda ziyaretleri yapacak. 
     TÜSİAD'dan yapılan açıklamaya göre, 22 Ocak 2004'te yapılacak Genel Kurul'da başkanlığı bırakacak olan Özilhan, 13-14 Ocak tarihlerinde Ankara'da veda temaslarında bulunacak. 
     Özilhan, temaslarında 9 Ocak 2004'te Almanya'nın Kreuzberg semtindeki Berlin Avrupa Akademisi'nde ve Uluslararası Bertelsmann Forum'da katıldığı toplantılarda Alman siyasi ve ekonomik çevrelerinden edindiği izlenimleri aktaracak ve ''Türkiye'nin 2004'te müzakerelere başlaması için, Almanya'da gerekli siyasi ortam oluşmuş durumda'' mesajını verecek. 
     TÜSİAD heyeti yarın Cumhurbaşkanı Ahmet Necdet Sezer, Adalet Bakanı Cemil Çiçek ve Maliye Bakanı Kemal Unakıtan ile görüşecek. 14 Ocak'ta Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ve Sanayi Bakanı Ali Coşkun ile temaslarda bulunacak olan heyet, öğle yemeğinde AB Büyükelçileri ile bir araya gelecek. 
     TÜSİAD'ın son üç yıllık çalışmalarının da değerlendirileceği veda temaslarına Tuncay Özilhan'ın yanı sıra, TÜSİAD Yönetim Kurulu Üyeleri Ömer A. Aras, Pekin Baran, Cem Duna, Şadi Gücüm, Tufan Ünal, Oktay Varlıer, Arzuhan Yalçındağ, Genel Sekreter Haluk Tükel ve Ankara Temsilcisi Zafer Yavan katılacak. 
     
</TEXT>
</DOC>
