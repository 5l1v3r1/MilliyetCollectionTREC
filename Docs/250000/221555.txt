<DOC>
<DOCNO> 221555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo08.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Sezon sonunda Trabzon'dan ayrılıyorum... 
</HEADLINE>
<TEXT>

     Trabzonspor'un takım kaptanlarından Hüseyin Çimşir, bordo-mavili takımın taraftarları tarafından özellikle son dönemlerde tepki gördüğünü belirterek, ''Huzura ve mutluluğa ihtiyacım var'' dedi. 
     Hüseyin, yaptığı açıklamada, kendi sahalarındaki maçlarda taraftarların futbolcular üzerinde baskı kurduğunu belirterek, ''İlk yarının son 2 maçıyla birlikte bana olan tepkiler arttı. Trabzonlu'sun, Trabzonsporlu'sun, tuttuğun takımın taraftarları tarafından yuhulanmak insanın zoruna gidiyor. Huzura ve mutlu olduğum yere gitmek istiyorum. Sezon sonu takımdan ayrılmayı ciddi ciddi düşünüyorum'' diye konuştu. 
     Bu sezon bordo-mavili takımda 3 teknik adamın değiştiğini ve bu 3 dönemde de ilk 11'de sahaya çıktığını dile getiren Hüseyin, şöyle devam etti 
     ''Ben hem baskı yapacağım, top kovalayacağım, top çalacağım, bir de gol pası atacağım. Bunları yapsam Real Madrid'de Zidane ile birlikte oynardım. 3 hoca da bana görev verdi. Lig maçlarının hemen hemen tamamında, Avrupa ve Türkiye Kupası maçlarında oynadım. Ancak hizmet ediyorsun, emeğinin karşılığını alamıyorsun. Yaptığın işten zevk alamıyorsunuz. Soyunma odasına hep başım eğik gidiyorum. Galip geldiğimizde taraftarlarla sarmaş dolaş olmak istiyorum ama olamıyorum. Buna çok üzülüyorum ancak artık sadece işimi yapacağım.'' Hüseyin, takım olarak iyiye doğru gittiklerini belirterek, ''Böyle devam edersek en azından Avrupa Şampiyonlar Ligi'ne katılacağımızı düşünüyorum. Beşiktaş'ı yendik ancak rehavete girmeden Ankaragücü maçından ise iyi sonuçla ayrılmak istiyoruz'' diye konuştu. 
     
</TEXT>
</DOC>
