<DOC>
<DOCNO> 208158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo23.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüfekçi İbrahim takımda kalacak 
</HEADLINE>
<TEXT>

     İkinci Futbol Ligi A Kategorisi ekibi Altay'da, teknik direktör İlyas Tüfekçi, birçok takımın transfer listesinde olduğu belirtilen İbrahim'in,ikinci yarıda da siyah-beyazlı takımda olacağını söyledi. 
     İlyas Tüfekçi, yaptığı açıklamada, ikinci yarı planlarını İbrahim'e göre yaptığını ve bu oyuncunun kadrolarında kalmasını istediğini belirtti. Tüfekçi, ''İbrahim takımda kalacak. Başka bir takıma gitmesi söz konusu değil. İkinci yarıda da İbrahim'den faydalanacağız'' dedi. 
     Oyuncularının performanslarından memnun olduğunu söyleyen Tüfekçi, yeni transfer Seyit Cem konusunda da ''Çok kaliteli, inandığım bir oyuncu. Nazilli Belediyespor ile yaptığımız maçta 45 dakika forma giydi, golünü de attı'' diye konuştu. 
     Öte yandan siyah-beyazlı yöneticilerin teknik direktör İlyas Tüfekçi'nin isteği üzerine Almanya'da futbol yaşamını sürdüren orta saha oyuncusu Erhan ile temasa geçtiği belirtilirken, Akçaabat Sebatspor'dan Serkan Kılıç ile de görüşmelerin sürdüğü bildirildi. 
     
</TEXT>
</DOC>
