<DOC>
<DOCNO> 249972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy10.html </URL>
<DATE> 2004/06/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan, deklarasyoncu milletvekillerine çok sert çıktı 
</HEADLINE>
<TEXT>

     Başbakan Tayyip Erdoğan, DEP ve DEHAP'lılara yönelik deklarasyon yayınlayan AKP'li 10 milletvekilini sert bir şekilde eleştirdi. Erdoğan, "10 tane efsaneymiş. Ne efsanesi Efendim ben milletvekiliyim açıklama yaparım. Bağımsızsan yaparsın. Bu çatı altında yapamazsın" dedi. 
     Erdoğan, Grup toplantısında basın açık konuşmasını yaptıktan sonra TBMM'deki makamına çıkarak Alman Sosyal Demokrat Parti Dışilişkiler sözcüsü Dr.Freiedbert Pflüger ile görüştü. Görüşmenin ardından yeniden Grup toplantısına katılan Erdoğan salonu boş görünce çok sinirlendi. 
     Erdoğan, milletvekillerinin kendisinin yokluğunda toplantıdan ayrılmalarına, "Bu ne rezillik" diye tepki gösterdi. Erdoğan, 3 tip milletvekili bulunduğunu, birincisinin Genel Kurul ve komisyon takip edenler, ikincisinin zaman zaman boy gösterenler, üçüncüsünün ise hiç katılmayanlar olduğunu söyledi. Erdoğan, "bizi kimse buraya zorla almadı. 3 Kasım seçimleri öncesinde çeşit çeşit referans gösterip, araya adam koyanlar bir düşünsün" diye konuştu. 
     
     BİLDİRİ MİLDİRİ TANIMAM 

     Erdoğan, AKP'nin bir partinin devamı olmadığınını hep söylediğini, çeşitli partilerden gelenlerle yeni bir parti kurduklarını söyledi. Yeni ilkeler oluşturduklarını belirten Erdoğan bu ilkelerden sapmayı kabul edemeyeceklerini belirterek deklarasyoncu milletvekillerini şöyle eleştirdi 
     "10 tane efsaneymiş. Ne efsanesi. Efendim ben milletvekiliyim açıklama yaparım . Bağımsızsan yaparsın. Bu marka altına, bu çatı altına gelmişsen yapamazsın kardeşim. Öyle bildiri mildiri, benim partimin içinde bir kısmı vatansever, bir kısmı değil ayrımı olamaz" Erdoğan bildirideki görüşleri kabul ettiğini belirtti, ancak Dışişleri Bakanı Abdullah Gül'ün DEP'lilerle görüşmesine yönelik eleştirlere tepki gösterdi. 
     Erdoğan, "Açıklama yapılacaksa Grup yapar, ki ben yaptım. Ben bu bildiriyi kabul ediyorum. Kaldı ki o bildirinin altına ben de imza atarım, benim bakanımın görüşmesi hariç. Ama böyle olmaz" dedi. 
     Erdoğan, milletvekillerine iş yapmaya geldiklerini belirtirken, tatil taleplerini doğru karşılamadığını söyledi. 
     Kendisinin tatil yapmadığını belirten Erdoğan, milletvekilleri için de aynı durumun geçerli olması gerektiğini söyledi. Bu arada dün gece yapılan AKP MYK toplantısında TBMM'nin 15 Temmuz'da tatile girmesi ve TCK'nın yeni yasama döneminde çıkartılması kararlaştırıldı. 
     Grup toplantısının ardından deklarasyoncu 10 milletvekilinin durum değerlendirmesi yapmak için biraraya geldikleri öğrenildi. 
     
</TEXT>
</DOC>
