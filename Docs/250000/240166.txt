<DOC>
<DOCNO> 240166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/guncel/axgun01.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba yüklü araca askeri soruşturma 
</HEADLINE>
<TEXT>


KKTC'de, bomba dolu aracını 'arızalandığı için' yolda bırakan astsubay hakkında askeri soruşturma açıldı 

Sefa Karahasan 

Lefkoşa - Güzelyurt yolunda 4 gün önce terk edilmiş halde bulunan ve içinden C - 4 tipi bomba ve patlayıcı malzemeler çıkan araçla ilgili askeri soruşturma açıldı. 
Bomba yüklü Renault TX'in Kıbrıs Türk Barış Kuvvetleri'nde görevli astsubay Metin Esen'e ait olduğunun ortaya çıkması, KKTC'de gündemin birinci maddesi oldu. KKTC basını, olayın yarattığı endişeyi yansıtan haberlere yer verdi. Aracın Kara Kuvvetleri Komutanı Orgeneral Aytaç Yalman'ın Kıbrıs Türk Barış Kuvvetleri'ni denetlemek amacıyla adaya gittiği gün bulunması da endişeleri daha da artırmıştı. Konuyla ilgili soruşturmada Esen'in otomobili arızalanınca bir köşede terk ettiği ortaya çıktı. Esen'in otomobilinde C - 4 ve diğer patlayıcı malzemelerin ne aradığı konusunda bir açıklama yapılmadı. 

'Park etmiş, gitmiş' 
Konuyu soruşturan askeri yetkililer, Renault'nun sahibinin Çamlıbel'de bulunan 39. Mekanize Tümeni'nde bomba imha uzmanı olarak görev yapan Osman Yalçın olduğunu, ancak Yalçın'ın görev süresinin dolmasının ardından aracı yine aynı tümende görevli Esen'e bıraktığını açıkladı. Bir yetkili de, bunun bir ihmal sonucu meydana geldiğini, otomobilin sahibi Esen hakkında askeri soruşturma yapıldığını bildirdi. 
"Astsubay, otomobilinin arıza yapması sonucu, aracı sokağın bir köşesine park ederek evine gitmiş" diyen yetkili, astsubayın ne olursa olsun otomobilinde bu şekilde patlayıcı bulundurmaması gerektiğini ve tüm sorumluların cezalandırılacağını söyledi. Adının açıklanmasını istemeyen bir yetkili de otomobilden 20 adet C - 4 kalıbı, 1 TNT kalıbı, 7 adet adi fünye, 39 elektrikli fünye ve bir tespit cihazı çıktığını açıkladı. 
KKTC'de C - 4 sadece bazı özel askeri birliklerin son derece sıkı korunan depolarında bulunuyor. Bu malzemenin eğitim ve tatbikat haricinde kışla dışına çıkarılması ise yasak. 

Failler hep meçhul 
KKTC'de son 15 yılda başbakanlar, siyasi parti liderleri ve gazeteleri hedefleyen 43 bombalama eylemi gerçekleşti. 2000 ve 2001'de KKTC Cumhurbaşkanı Rauf Denktaş'ın ve adadaki Türk askeri varlığının muhalifi olan Avrupa gazetesi bombalara hedef oldu. KKTC Başbakanı Mehmet Ali Talat'ın evine de bomba atıldı. Can kaybı olmayan bütün eylemler, kayıtlara "faili meçhul" olarak geçti. 



</TEXT>
</DOC>
