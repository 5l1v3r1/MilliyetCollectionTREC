<DOC>
<DOCNO> 249083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur20.html </URL>
<DATE> 2004/06/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
NATO Zirvesi'ne karşı "Büyük Buluşma"... 
</HEADLINE>
<TEXT>

     Kamu Emekçileri Sendikaları Konfederasyonu KESK , Türkiye Devrimci İşçi Sendikaları Konfederasyonu DİSK , HAK-İŞ Konfederasyonu, Türk Mühendis ve Mimar Odaları Birliği TMMOB ile Türk Tabipleri Birliği'nin TTB aralarında bulunduğu kuruluşların oluşturduğu organizasyon komitesi, zirve karşıtlarına ''27 Haziran'da Aksaray Metro önünde buluşma'' çağrısı yaptı. 
     İstanbul Tabip Odası'nda düzenlenen basın toplantısında konuşan organizasyon komitesi sözcüsü KESK Genel Sekreteri Mustafa Avcı, NATO Zirvesi'nin İstanbul'da yapılmasının bir tesadüf olmadığını öne sürerek, şu görüşleri savundu 
     ''Bu zirvenin amacı, Ortadoğu'nun yoksul halklarına karşı yeni savaş stratejilerinin belirlenmesidir. Bu zirve, bölgemiz ve ülkemiz açısından yıkım getirecektir. 
     İktidar, maceracı ve teslimiyetçi dış politikasına son vermelidir. Türkiye insanını ABD çıkarları için ateşe atmanın bedeli, bu kararı verenler açısından da ağır olur. Bu ülke insanının, emperyalistlerin çıkarı için dökecek tek damla kanı bile yoktur. NATO Zirvesi öncesi, bu zirvenin Türkiye'de yapılmasını memnuniyetle karşılayan AK Parti hükümetini uyarıyoruz. Bu oyuna gelmeyin. Büyük Ortadoğu Projesi'ne destek vererek Arap, Kürt, Türk Ortadoğu halklarının birbirlerine düşman olmasını isteyenlere hizmet etmeyin.'' Avcı, zirveye karşı olan herkesi, 27 Haziran Pazar günü Aksaray Metro istasyonu önündeki alanda düzenleyecekleri ''Büyük Buluşma''ya çağırdı. 
     Mustafa Avcı, 25 Haziran Cuma günü TBMM Başkanı ve mecliste grubu bulunan partilerin başkanvekilleriyle görüşülerek Türkiye genelinde zirve karşıtlarınca toplanan imzaların iletileceğini, 26 Haziran Cumartesi günü de Türkiye'nin tüm illerinde açık ve kapalı alan etkinliklerinin yapılacağını bildirdi. 
     KESK Genel Başkanı Sami Evren de, NATO Zirvesi ve Ortadoğu'nun yeniden yapılandırılmasının bölgeye barış getirmeyeceğini söyledi. 
     ABD Başkanı Bush ile NATO yetkililerinin Türkiye'ye gelmesini doğru bulmadıklarını ifade eden Evren, üniversiteleri ve gençleri ''zirveye karşı çıkmaya'' çağırdı. 
     Evren, ''Bu demokratik tepki, NATO Zirvesi'ne zemin hazırlayanların sonlarının başlangıcını oluşturacaktır'' dedi. 
     
     ZİRVE ÖNLEMLERİNE ELEŞTİRİ 
     TMMOB İl Koordinasyon Kurulu Sekreteri Meftun Gürdallar da, zirve dolayısıyla ''NATO Vadisi'' olarak adlandırılan bölgenin halka kapatıldığını, 184 cadde ve sokağın girilmez ilan edildiğini ve otobüs, metro, vapur seferlerinin keyfi şekilde düzenlendiğini iddia ederek, ''Alanların kapatılmasını, halkın yaşam alanlarının daraltılmasını kabul etmiyoruz. Bu konuda alınan önlemlerin gözden geçirilmesini istiyoruz'' dedi. 
     Basın toplantısının ardından, organizasyon komitesi üyeleri sokağa çıkarak, Aksaray'da yapılacak toplantıya ilişkin bildirileri dağıttılar. 
     
</TEXT>
</DOC>
