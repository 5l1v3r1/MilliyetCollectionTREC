<DOC>
<DOCNO> 202638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/spo06.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlara ödül eziyeti 
</HEADLINE>
<TEXT>

   Başbakan Erdoğan'ın grup toplantısının uzaması, 470 kişiye çile çektirdi. 14.00'de başlaması düşünülen toplantı için 11.00'de Karayolları Salonu'na getirilen şampiyonlar dört saat bekledi 
      
   Yemek bile yemediler 
   DÜNYA ve Avrupa'da başarıya ulaşan sporcu, teknik adam ve çalışanı bir araya getiren ödül töreni çileye dönüştü. Başbakan Recep Tayyip Erdoğan meclisteki toplantıdan ayrılamayınca, ödül alacak 234 sporcu, 106 antrenör, 3 masör, 15 doktor ve 112 kulüp temsilcisi, 4 saat beklemek zorunda kaldı. Tören salonuna üç saat önce getirilen ödül sahipleri saat 15.00'e kadar yemek bile yemeden bekledi. Erdoğan geldikten sonra 50 milyar 40 milyon liralık ilk ödülü, Süreyya Ayhan'ın ailesine verdi. 
   
   Duygusal anlar 
   ZİHİNSEL Engelliler Olimpiyatları'nda yüzmede şampiyon olan Caner Ekin'in ödülü verilirken duygusal anlar yaşandı. Başbakan ödülünü alırken kendisine sarılan Ekin'i öptü. Ukrayna'da kampta olan Halil Mutlu'nun ödülünü de Federasyon Başkanı Kenan Nuhut aldı. Semih Saygıner'e ödülünü verirken kendisine bilardo öğretmesini isteyen Başbakan'ın yanı sıra, törene Başbakan Yardımcısı Mehmet Ali Şahin, TMOK Başkanı Togay Bayatlı, İlhan Cavcav, Cemal Aydın, gibi birçok spor adamı katıldı. 
   
   
</TEXT>
</DOC>
