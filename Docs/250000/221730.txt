<DOC>
<DOCNO> 221730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun15.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki saldırılar... Polonya ve Macaristan güvenliği artırdı 
</HEADLINE>
<TEXT>

     Irak savaşında İspanya gibi ABD'ye destek veren ülkeler arasında bulunan Polonya, Madrid'de düzenlenen bombalı saldırıların ardından ülkedeki güvenlik önlemlerini artırdı. 
     Hükümet açıklamasında, güvenlik komitesinin, özellikle sınır geçiş noktaları, havaalanları ve tren istasyonlarında güvenliği ve denetimi artırma kararı aldığı belirtildi. 
     İçişleri Bakanı Jozef Oleksi'nin başkanı olduğu komite, bu karara karşın, iç ve yabancı istihbaratların Polonya'ya yönelik yakın bir tehdide işaret etmediğini vurguladı. 
     
     MACARİSTAN 
     Macaristan'da da demiryollarında güvenlik önlemleri artırıldı. 
     Macaristan Emniyet Genel Müdürlüğü Güvenlik Dairesi sorumlusu Binbaşı Jozsef Hatala, yaptığı açıklamada, İspanya'daki terör saldırıları sonrası, Macaristan'daki demiryolları hatları ve garlarda büyük çapta güvenlik önlemleri aldıklarını belirtti. 
     Hatala, Budapeşte'deki İspanya Büyükelçiliği'nde de güvenlik önlemlerini artırdıklarını açıkladı. 
     Fransa da ülkedeki güvenlik alarmı düzeyini sarıdan turuncuya çıkarma kararı almıştı. Hollanda ise terörle mücadele yasasını hızla çıkaracağını bildirmişti. 
     
</TEXT>
</DOC>
