<DOC>
<DOCNO> 229693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo28.html </URL>
<DATE> 2004/04/08/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Fenerli futbolcu Tuncay "Rizesporu yenerek bir engeli aşmak istiyoruz" 
</HEADLINE>
<TEXT>

     Fenerbahçeli futbolcu Tuncay Şanlı, Çaykur Rizespor'u yenerek şampiyonluk yolunda bir engeli daha aşmak istediklerini söyledi. 
     Tuncay, kulübün resmi internet sitesine yaptığı açıklamada, yarınki maç öncesi kendilerine güvenlerinin tam olduğunu belirterek, ''Şampiyonluk yolunda her maç büyük önem taşıyor. Çaykur Rizespor özellikle son dönemlerde iyi futbol oynuyor, ama biz Fenerbahçeyiz'' dedi. 
     Tuncay, bu sezon 4. kez karşı karşıya gelecekleri rakiplerini iyi tanıdıklarını, taktik antrenmanları da buna göre yaptıklarını ifade etti. 
     Sezon başında kısa bir uyum dönemi geçirdiklerinin altını çizen Tuncay, takım içindeki dostluğun üst düzeyde bulunduğunu, takımın başarısı ve şampiyonluğun, ortak hedefleri olduğunu sözlerine ekledi. 
     Sarı-lacivertli futbolculardan Selçuk Şahin de morallerinin yerinde olduğunu ve taraftara galibiyet armağan etmek istediklerini söyledi. 
     Selçuk, maça çok iyi hazırlandıklarını, galibiyetle dönerek puan cetvelindeki avantajlı konumlarını korumayı amaçladıklarını bildirdi. 
     
</TEXT>
</DOC>
