<DOC>
<DOCNO> 212806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine bir kazayla Tanrı'ya yönelmişti 
</HEADLINE>
<TEXT>

   Trafik kazası geçiren Ermeni Patriği Mesrob II'nin Tanrı'ya yönelmesinde bir arkadaşını kazada kaybetmesi etkili olmuştu 
      İSTANBUL Milliyet 
   
   Antalya'da geçirdiği trafik kazasında yaralanan Türkiye Ermenileri Patriği Mesrob II, tedavi için getirildiği İstanbul'da ameliyata alındı. Antalya'da VIP Salonu'ndan THY'nin tarifeli uçağına bindirilen Mesrob II, dün saat 11.30 sıralarında İstanbul'a ulaştı. Patrik, özel asansör ambulansla uçaktan indirildi. Duyduğu acı yüzünden belli olan Patrik, Yedikule Surp Pırgiç Ermeni Hastanesi'ne kaldırıldı. 
   Patrik'in kaval kemiği ve burnundaki kırık nedeniyle ameliyata alındığı söylendi. Kazayı hafif sıyrıklarla atlatan diğer yaralılar da aynı uçakla İstanbul'a döndü. Patrik'i Antalya'dayken telefonla arayan İçişleri Bakanı Abdülkadir Aksu, "Geçmiş olsun" dileklerini iletti. Patrik, 1975'te ABD'deki Memphis Üniversitesi Ekonomi Bölümü öğrencisiydi. En yakın arkadaşı Petro Maraşoğlu da Mesrob II'yle aynı okula gitmek istiyordu. 1976'da Petro, Mesrob II'nin daveti üzerine Memphis'e geldi. Ertesi gün Patrik'in kullandığı otomobil kaza yaptı ve Petro yaşamını kaybetti. Bu olay Mesrob II'nin hayatında dönemeç oldu. Ekonomiyi bırakıp Sosyoloji ve Felsefe Bölümü'ne geçti. Ardından din eğitimi gördü. Mesrob II, 1988'de Patrik olduktan sonra verdiği röportajda, kazanın Tanrı'ya yönelmesinde etkili olduğunu söyledi. 
   
   
</TEXT>
</DOC>
