<DOC>
<DOCNO> 200762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/aspo.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜRKEK BOĞA 
</HEADLINE>
<TEXT>

   Real Sociedad tedirgin... Kaleci Westerveld, Hakan Şükür hayranı ve korkuyor. Nihat Kahveci, Cim - Bom'u çok iyi tanıyor. De Pedro ise durumu özetliyor "Türkler istediğine ulaşmak için her şeyi yapar" 
      ÖZEL HABER HALİL ÖZER, MEHMET ÇİFTÇİ 

   
   'Çok terleyeceğiz' 
   GALATASARAY'I İstanbul'da yenip rahatlayan, Şampiyonlar Ligi'ni adeta çantada keklik gören Real Sociedad, Cim - Bom'un Juventus galibiyetiyle tutuştu. Bu karşılaşma öncesinde, İspanya'daki maçın tam bir tatil havasında geçeceğini düşündüğünü belirten İspanyol ekibinin Hollandalı kalecisi Westerveld, "Tatil kursağımızda kaldı. Şimdi çok terlememiz gerekecek" diye konuştu. 
   
   'Tam bir kabus' 
   TÜRKİYE Ligi'ni Hooijdonk'tan dinlediğini belirten Westerveld, Hakan Şükür'e hayranlığını belirtmekten çekinmiyor. Kral'ı Avrupa'nın en iyi beş golcüsü arasında gören Hollandalı, şunları söyledi "Ona kim yaşlı diyorsa büyük hata yapar. O benim gördüğüm en iyi santrforlar arasında. Havadan mükemmel, yerden çok iyi. Hep koşuyor. Tam bir kabus. Hayallerimizi yıkabilir." 
   
      Nihat'ın üzüntüsü 
   WESTERVELD gibi Galatasaray'ı çok yakından tanıyan, ne yapabileceğini çok iyi bilen milli futbolcumuz Nihat Kahveci ise, Cim - Bom ile final maçına çıkacak olmalarından üzgün. Juventus'un tüm planlarını alt üst ettiğini vurgulayan Nihat, "Galatasaray karşısında beraberliğe yatmak büyük hata olur. Bu yüzden kazanmak için sahaya çıkacağız ve seyircimizle bunu başaracağız" dedi. 
   
   'Profesyonellik ' 
   GALATASARAY ile karşılaşmalarını profesyonelliğin bir cilvesi olarak gösteren Nihat, "Giydiğim formanın başarısı için uğraşacağım" ifadesini kullandı. Oynadıkları futbolun geçen yıldan bir farkı olmadığını da vurgulayan Nihat, "Bu sene bize karşı inanılmaz hakem hataları yapıldı. Net gollerimizi vermediler. Ama Şampiyonlar Ligi'nde başarılı olmak istiyoruz" yorumunu yaptı. 
   
   De Paula'nın heyecanı 
   KOVAÇEVİÇ'İN cezalı olması nedeniyle Nihat ile birlikte forvette yer alacak olan De Paula ise bizi Türkçe, "Koçum" diye karşıladı. Türkiye'yi yakından tanıdığını, Nihat ve Tayfun ile Bodrum'da tatil yaptığını belirten İspanyol golcü, bu sezon ilk 11'de yer almamasına rağmen dört kez rakip fileleri havalandırdı. Oldukça heyecanlı görünen De Paula, gol bulacağını söyledi. 
   
   Peşin peşin özür 
   ÇOK şaşırtıcı bir sezon geçirdiklerini, ancak düzeleceklerini vurgulayan De Paula, Galatasaray maçının ilk adım olacağını vurguladı. Genç forvet, "Beraberlik için sahaya çıkarsanız yenilirsiniz. Ama galibiyet için çıkarsanız, berabere kalabilirsiniz. Galatasaray ile şaka olmaz. Bir gol atarsam özür dilerim" dedi, bizi Türkçe "Güle güle" diyerek uğurladı. 
   
   'Lig kimseyi aldatmasın' 
   SOHBETİMİZİN finalini ise İspanya Ligi'nin asist kralı De Pedro noktaladı. Hafif sakatlığına rağmen mutlaka oynayacağını vurgulayan Sociedadlı futbolcu şunları söyledi "Türkler çok gururlu insanlar. Bir şeyi kafalarına takınca onu mutlaka başarmak için herşeyi yapıyorlar. Ve Galatasaray'da bu gururla sahaya çıkacak. Ama şunu söyleyeyim, ligdeki durumumuz kimseyi aldatmasın." 
   
   Sürpriz izin    CİM - BOM'UN yarınki rakibi Real Sociedad'ın Teknik Direktörü Denoueix dün sürpriz bir şekilde takımına izin verdi. Fransız çalıştırıcının, futbolcularının lig maçlarında bozulan moralini düzeltmeyi amaçladığı belirtildi. 
   
   Öfke ve hayranlık    REAL Sociedad taraftarı, Mondragon'a hem öfke, hem de hayranlık duyuyor. Galatasaray-Juventus maçını dev ekranda izleyen Mavi-Beyazlılar, "Bir gol yeseydi iş bitecekti, rahatlayacaktık. Ama inanılmaz bir kaleci" dediler. 
   
   Kutlama hazırlığı    TARİHLERİNDE ilk kez Şampiyonlar Ligi'ne katılmayı başaran Real Sociedad'a taraftarı büyük sevgi besliyor. Basklılar, Galatasaray maçından mağlubiyetle ayrılmaları durumunda bile bir kutlama programı hazırladı. 
   
   
   
</TEXT>
</DOC>
