<DOC>
<DOCNO> 219507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko27.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Başkanı Cox, TÜSİAD yöneticileriyle görüştü... 
</HEADLINE>
<TEXT>

     Avrupa Parlamentosu Başkanı Patrick Cox, Türk Sanayicileri ve İşadamları Derneği TÜSİAD yöneticileri ile İstanbul'da yemekte biraraya geldi. 
     Çırağan Sarayı'nda onuruna verilen yemeğin ardından kısa bir açıklama yapan Cox, İstanbul'da olmaktan büyük memnuniyet duyduğunu söyledi. 
     TÜSİAD'ın üst düzey yöneticileri ile görüşmesinde, uzun konuşmalar, müzakereler yaptıklarını belirten Cox, özellikle Türkiye'nin AB üyeliği konusunda olumlu yaklaşımlara değindiklerini bildirdi. 
     TÜSİAD Yönetim Kurulu Başkanı Ömer Sabancı da, AP'nin AB'nin dört önemli kurumundan biri olduğuna işaret ederek, ''Gümrük Birliği ve daha sonra tam üyelik sürecimizi hep destekleyici yönde kararlar aldılar. Yaptıkları eleştiriler de aslında reformlarımızı yönlendirmede etkili oldu'' diye konuştu. 
     Patrick Cox ile çok verimli görüş alışverişinde bulunduklarını aktaran Sabancı, Cox'un Türkiye'ye gelen ilk AP Başkanı olduğunu vurgulayarak, ''Kendi başına bu ziyaret bile bir siyasi mesaj taşıyor'' dedi. 
     Burada önemli olanın Türkiye'nin Kopenhag kriterlerinde kritik noktayı aşması ve Kıbrıs'ta Annan planı çerçevesinde çözümü kabul etmiş olması olduğunu ifade eden Ömer Sabancı, Aralık ayında müzakere için tarih alabilmenin çok önemli olduğuna dikkat çekerek, şunları kaydetti 
     ''Biz inanıyoruz ki, yavaş yavaş bunun da altyapısı tesis ediliyor. Türkiye için önemli bir konu da Kopenhag kriterlerinin uygulanması konusunda bazı örnekler sergilememiz gerekiyor. Bunun yanında bir diğer önemli konu, 1 Mayıs'tan evvel Kıbrıs sorunun çözülmüş olmasını ümit ediyoruz. Şu anda müzakereler devam ediyor. 
     Önümüzde bir Annan planı var. Ümidimiz Annan planı temel alınarak müzakerelerin bir sonuca vardırılması. Özellikle New York görüşmelerinde Türk hükümetinin ele aldığı siyasi iradeyi kutluyoruz.'' 
     
     TARAFLAR BİLİNÇLİ HAREKET ETMELİ 
     Türk kamuoyunun büyük çoğunluğunun AB üyeliği istediğine işaret eden TÜSİAD Başkanı Sabancı, şöyle devam etti 
     ''Ayrıca KKTC'de yaşayan vatandaşlarımızın, Kuzey Kıbrıs Türk halkının yaşam kalitesinin, refah seviyesinin artması için 1 Mayıs'ta birleşmiş bir Kıbrıs olarak AB'ye girmesi çok önemli. Bunu hepimizin çok bilinçli bir şekilde anlaması gerekiyor. Eğer 1 Mayıs'ta birleşmiş Kıbrıs olarak girilirse, tabii ki bu Türkiye'nin AB yolundaki adımlarını bir nebze rahatlatacak. Dolayısıyla burada bütün tarafların bilinçli hareket etmesini öneriyoruz. '' Sabancı, TÜSİAD olarak bu ay içinde Yunanistan'da TÜSİAD'ın karşıt kuruluşu ile Güney Kıbrıs ve Kuzey Kıbrıs işadamları dernekleriyle adada biraraya gelmeyi planladıklarını ve bunun için girişimde bulunduklarını bildirdi. 
     Birkaç gün içinde bu girişimin sonuçlanmasını beklediklerini kaydeden Sabancı, ''buradaki amacımız, politikacıların siyasi arenada gösterdikleri çalışmaları biz de işadamları olarak ekonomik alanlarda nasıl karşılıklı işbirliği yaratabiliriz, ikili ilişkileri nasıl daha fazla geliştirebiliriz gibi konuları görüşmek istiyoruz'' dedi. 
     Ömer Sabancı, AP Başkanı Cox'un nasıl mesajlar verdiği yönündeki soru üzerine ise, ''Genelde Türkiye'nin Kopenhag kriterleri konularında önemli adımlar attığını söyledi. Önemli bir şey daha söyledi, -ki bunu hepimiz söylüyoruz, hükümetimiz de bunun farkında- uygulamalarda örnekler vermemiz gerektiğini söyledi. Yani bu yerel seçimler bittikten sonra uygulamaları hayata geçirmemizin önemli olduğunu söyledi. Biraz da ekonomi sohbeti yaptık'' bilgisini verdi. 
     
</TEXT>
</DOC>
