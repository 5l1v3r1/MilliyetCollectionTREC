<DOC>
<DOCNO> 225752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun09.html </URL>
<DATE> 2004/03/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Rumsfeld'den PKK sorusuna Yanıtlayabilecek olsam bile yanıtlamazdım 
</HEADLINE>
<TEXT>

     ABD Savunma Bakanı Donald Rumsfeld, düzenlediği basın toplantısında kendisine terör örgütü PKK'ya karşı Irak'ın kuzeyinde ne zaman harekete geçileceğinin sorulması üzerine, ''Bunu yanıtlayamam, yanıtlayabilecek olsam bile yanıtlamazdım'' karşılığını verdi. 
     Rumsfeld'in ABD Genelkurmay Başkanı Orgeneral Richard Myers ile Pentagon'da yaptığı basın toplantısında bir gazeteci, Genelkurmay İkinci Başkanı Orgeneral İlker Başbuğ'un geçen hafta Washington'u ziyaret ettiğini hatırlatarak, ''Yüksek düzeyde askeri temaslar oldu. Türkiye'den ne bekliyoruz'' diye sordu. 
     Bakan Rumsfeld ise ''Bunu yanıtlayamam. Almanya, Japonya veya Kore'ye ilişkin sorsaydınız da aynı şeyi söylerdim'' dedi. 
     Rumsfeld, aynı gazetecinin, ''Peki Irak'ın kuzeyinde PKK'ya karşı ne zaman harekete geçilecek'' şeklindeki sorusuna karşılık olarak da ''Bunu yanıtlayamam, yanıtlayabilecek olsam da yanıtlamazdım'' diye konuştu. 
     Savunma Bakanı Rumsfeld, terör örgütü PKK konusunun Türkiye ve Irak'ta çeşitli yetkililerle görüşüldüğünü belirterek, ''Bu, size burada verebileceğim bir bilgi değil'' dedi. 
     Orgeneral Başbuğ, Washington temaslarının sonunda yaptığı açıklamada, terör örgütü PKK'nın Irak'tan tasfiyesini ABD'nin kabul ettiğini, ancak ne zaman hangi adımın atılacağının henüz belli olmadığını kaydederek, ABD'den artık PKK'ya karşı somut önlem almasını istemişti. 

     
</TEXT>
</DOC>
