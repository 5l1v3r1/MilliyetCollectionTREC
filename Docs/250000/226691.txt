<DOC>
<DOCNO> 226691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/dunya/dun02.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'sız zirve fotoğrafı 
</HEADLINE>
<TEXT>

      BÜRGENSTOCK Milliyet 

   
   İsviçre'nin Bürgenstock kasabasında Türkiye, Yunanistan, KKTC ve Kıbrıs Rum Kesimi'nin katılımıyla 24 Mart'ta başlayan dörtlü görüşmelerde son bölüm, dün BM Genel Sekreteri Kofi Annan'ın, 4. planının ilk taslağını taraflara sunmasıyla açıldı. Yıllardır ismi Kıbrıs davasıyla birlikte anılan KKTC Cumhurbaşkanı Rauf Denktaş, ilk kez Kıbrıs'la ilgili tarihi bir zirvede fotoğraf karesinin dışında kaldı. 
   
   Bu fotoğraf için beş gün beklendi 
   BM Genel Sekreteri Kofi Annan, planının 4. versiyonunu dün Bürgenstock'taki Grand Otel'de yapılan törenle taraflara sundu. Törende, dörtlü görüşmelerin başladığı 24 Mart'tan beri ilk kez Türkiye, KKTC, Rum Yönetimi, Yunanistan ve BM heyetlerinin birlikte fotoğrafları çekildi. Rum ve Yunan heyetleri, bir anlaşma olmadan, tanımadıkları KKTC'nin heyetiyle aynı karede görünmek istemedikleri için, düne kadar BM fotoğrafçılarının görüntü almasını engellemişti. Dün çekilen bu karede de, heyetlerin alışılageldiği gibi bir masada oturmak yerine beşgen şeklinde düzenlenmiş beş ayrı masada oturduğu görüldü. Yunanistan Başbakanı Kostas Karamanlis, dünkü törene, Başbakan Recep Tayyip Erdoğan henüz gelmediği için katılmadı. Törene katılan isimler, şunlardı soldan sağa saat yönünde Kıbrıs Rum Kesimi Başkan Tasos Papadopulos, eski lider Glafkos Klerides, Dışişleri Bakanı Yorgo Yakovu. BM Genel Sekreter Kofi Annan, Kıbrıs Özel Temsilcisi Alvaro De Soto, Genel Sekreter Yardımcısı Kieran Prendergast. KKTC Başbakan Mehmet Ali Talat, Dışişleri Bakanı Serdar Denktaş, Cumhurbaşkanlığı Müsteşarı Ergün Olgun. Türkiye Dışişleri Bakanı Abdullah Gül, Dışişleri Bakanlığı Müsteşarı Uğur Ziyal, Müsteşar Yardımcısı Baki İlkin. Yunanistan Dışişleri Bakanı Petros Moliviatis ortada , yardımcısı Yiannis Valikanis, Dışişleri Bakanlığı Müsteşarı Yorgo Yenimatas. 
   
   
   
   
</TEXT>
</DOC>
