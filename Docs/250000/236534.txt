<DOC>
<DOCNO> 236534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur19.html </URL>
<DATE> 2004/05/01/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ankara'da sivil toplum örgütü üyeleri Sıhhıye Meydanı'nda yerlerini aldı 
</HEADLINE>
<TEXT>

     İşçi ve memur sendikaları ile bazı sivil toplum örgütleri tarafından düzenlenen 1 Mayıs mitingi, Sıhhiye Meydanı'nda gerçekleştirildi. 
     İşçi ve memur sendikaları, sivil toplum örgütleri, öğrenciler ve bazı siyasi parti üyeleri sabah saatlerinde Ankara Garı önünde toplandılar. Burada, ''Katil ABD Ortadoğu'dan defol'', ''Katil ABD, işbirlikçi AKP'', ''Yaşasın 1 Mayıs'' sloganları atan katılımcılar, davul ve zurna eşliğinde halay çektiler. 
     Katılımcılar daha sonra Talat Paşa Bulvarı üzerinden ve Atatürk Bulvarı'na çıktılar. Bulvarın Ankara Adliyesi önündeki kısmında arama noktasından geçen katılımcılar, Sıhhiye Meydanı'na geldiler. 
     Katılımcılar burada bir süre 1 Mayıs şarkıları eşliğinde halay çektiler ve sloganlar attılar. Geçmiş yıllardaki 1 Mayıs gösterileri sırasında yaşamını yitirenler için saygı duruşunda bulunulurken, hayatını kaybeden işçilerin isimleri de okundu. 
     Daha sonra konuşmalara geçildi. 
     Tertip Komitesi Başkanı KESK Ankara Şubeler Platformu Dönem Sözcüsü İsmail Sağdıç, 1 Mayıs'ın ''sömürünün hat safhaya ulaştığı bir tabloda'' kutlandığını ifade etti. 
     Sağdıç, ''Çalışma hayatının demokratikleşmesi, sendikasız çalıştırmanın engellenmesi, Kamu Yönetiminin Temel İlkeleri Kanun Tasarısı ile beraberindeki yasa tasarılarının geri çekilmesi, insan hakları ihlallerinin olmadığı tam bağımsız ve demokratik bir ülkede yaşayabilmek için toplandıklarını'' söyledi. 
     Türk Mimar ve Mühendis Odaları Birliği Genel Başkanı Kaya Güvenç de 1 Mayıs'ın emekçi sınıfların uluslararası dayanışma, birlik ve mücadele günü olduğunu söyledi. Gündemde ''yine işgal ve sömürü olduğunu'' dile getiren Güvenç, medyanın her gün ekonominin iyiye gittiğini söylediğini ancak bunun çalışanlar için geçerli olmadığını kaydetti. 
     Sosyal hakların gerilediğini, kamu çalışanlarına grev ve toplu sözleşme hakkı verilmediğini, örgütlenme üzerindeki baskıların arttığını, yoksulluğun derinleştiğini anlatan Güvenç, ''Dünyanın dört bir yerinde emekçiler aynı sorunlarla karşı karşıya, işte emperyalizm bu, küresel dünya dedikleri bu. Sömürüyü artırarak, karlarına kar koyuyorlar'' diye konuştu. 
     DİSK Merkez Yönetim Kurulu üyesi Ali Şahin de IMF ve Dünya Bankası'nın dayattığı ''yoksulluk reçetelerinin'' sonuçlarının en katı biçimde yaşandığını ifade etti. Bu reçetelerin daha fazla sömürü ve talan yarattığını, yoksul ülkeleri daha yoksul hale getirdiğini anlatan Şahin, ''devleti soyanların, işletmeleri zarar edenlerin bunun bedelini çalışanlara ödetmek istediklerini'' kaydetti. 
     Şahin, emekçilerin insanca ve demokratik bir ortamda yaşayabilecekleri bir ülke istediklerini söyledi. 
     KESK Merkez Yürütme Kurulu üyesi İhsan Avcı, emekçilerin Türkiye'nin her yerinde iktidara taleplerini duyurmak için toplandığını belirtti. 
     Avcı hükümetin ''bir avuç mutlu azınlık'' için yaşamı cennete, milyonlarca insan için ise ''cehenneme'' çevirdiğini ifade ederek, ''Sizin azınlığa dönük icraatlarınız, bu emekçilerin sorunlarını çözemez. Emekçiler sözün bittiği yerde mücadelelerine başlayacaklardır'' dedi. 
     Türk-İş adına konuşan Yol-İş Sendikası 4. No'lu Şube Başkanı Mehmet Arısoy da hükümetin, sorunları, halkın değil, IMF ve Dünya Bankası'nın çıkarları doğrultusunda çözmeye çalıştığını söyledi. 
     Hükümetin bugüne kadar tavrını hep sermayeden yana koyduğunu savunan Arısoy, Kamu Yönetiminin Temel İlkeleri Kanun Tasarısı'nın da ülkeye büyük zarar vereceğini kaydetti. 
     Konuşmaların ardından Fırat'ın Ezgisi grubu, bir konser verdi. 
     
     NOTLAR 

     Mitinge CHP milletvekilleri Enver Öktem ve İsmail Değerli ile Özgür Türkiye Partisi Genel Başkanı Ahmet Turhan Demir, DEHAP Genel Başkanı Tuncer Bakırhan ile ÖDP, İP, EMEP, TSİP yetkilileri katıldı. 
     Sıhhiye Köprüsü altında bir grup katılımcı ile polis arasında kısa süreli gerginlik yaşandı. Bu sırada gözaltına alınan Halkevleri üyesi Murat Safkay daha sonra serbest bırakıldı. 
     Ankara'daki 1 Mayıs kutlamaları nedeniyle 4 bin polis görev yaparken, bir polis helikopteri yürüyüş ve miting süresince güvenlik uçuşu yaptı. 
     Mitingte, ''eşcinsel'' ve ''anarşist gruplar'' da yer aldı. Eşcinselleri temsilen KAOS GL üyeleri 7 renkli bayrak açıp, ''Zorunlu heteroseksüellik insanlık suçudur'' pankartı taşıdı. ''Anarşistler'' ise 'Ne parti ne önder anarşizme omuz ver'' sloganları attılar. 
     Mitingte yer alan bir grubun da bölücü terör örgütü ve elebaşısı lehinde sloganlar atmaları dikkati çekti. 
     
</TEXT>
</DOC>
