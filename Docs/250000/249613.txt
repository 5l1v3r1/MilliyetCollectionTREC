<DOC>
<DOCNO> 249613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun48.html </URL>
<DATE> 2004/06/21/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Hersh, Kuzey Irak'ta İsraillilerin eğitimini anlatıyor... 
</HEADLINE>
<TEXT>

     Ebu Garib skandalını ortaya çıkaran New Yorker dergisi yazarı, gazeteci Seymour Hersh, İsrail'in kuzey Irak'ta geçen yıldan beri Kürt komando birimlerini eğittiğini ve bu eğitimle İsrail'in en gizli komando birimi olan Mistaravim ile aynı kapasitede yetiştirildiğini yazdı. 
     Hersh, bugün piyasaya çıkan New Yorker'daki yazısında, eski bir İsrail istihbarat yetkilisine dayanarak verdiği haberde, İsrail'in amacının, 30 Haziran'dan sonra Şii militanlarına karşı dengeyi sağlamak için komando birimleri oluşturmak ve İran'ın nükleer faaliyetlerine karşı Kürtlerle işbirliği yaparak istihbarat sağlamak olduğunu kaydetti. 
     Seymour Hersh, ''B Planı'' başlığını taşıyan yazısında, İsrail'in Kürtlere yardımdaki amacının, Amerikan komandolarının yapamadığını yaparak ilerlemek, istihbarat toplamak ve Irak'taki isyancı Şii ve Sünni liderliğini öldürmek olduğunu savundu. İsrail istihbarat yetkilisi, Hersh'e, ''Ancak Kürt-İsrail ilişkisinin gelişmesi Türkleri çok rahatsız ediyor. Irak için eğitilen Kürt komandolarının Türkiye'ye sızarak saldırmalarından endişe ediyorlar'' dedi. 
     Yazıda, geçen yılın sonunda, ABD Başkanı George Bush yönetiminin Irak'a demokrasi ve istikrar getirme yetisi olmadığı kanaatine varan İsrail'in başka seçenekleri değerlendirdiği ve İsrail hükümetinin, kuzey Irak'ta uzun dönemli ilişkileri olan Kürtlerle işbirliği yapmaya karar verdiği de belirtildi. Yazıda, İsrail'in, İran'ın nükleer silah geliştirmenin eşiğinde olduğuna ve Suriye'nin desteğiyle, İsrail'e karşı terörizmi artırmayı planladığına ikna olduğu kaydedildi. 
     Hersh, İsrailli ajanların, Kürt komandoları eşliğinde İran sınırını geçtiğini ve İran'ın nükleer çalışmalar yaptığından şüphelenilen bölgelere dedektörler yerleştirdiğini kaydetti. Yazıda, ''İsrail'in Kürtlerle yaptığının, Amerikan yönetimi için de kabul edilemez bir şey olmadığı'' savunuldu. 
     
     ''TÜRKİYE, ENDİŞELERİNİ İSRAİL DIŞİŞLERİ'NE İLETTİ'' 

     Seymour Hersh, Ankara'da görüştüğü bir Türk yetkilisinin, İsrail'in kuzey Irak'taki askeri faaliyetleri konusundaki endişelerin, İsrail Dışişleri Bakanlığı ile paylaşıldığını söylediğini de anlattı. Hersh'e konuşan Türk yetkili, ''Komando eğitimini ve kuzey Irak'ta toprak alımının doğru olmadığını söylüyorlar. Bunun resmi değil, özel kişilerce yapıldığını savunuyorlar. Açıkçası bizim istihbaratçılarımız durumun öyle olmadığının farkında. Bu politika, Amerika, Irak, İsrail ve Yahudiler için iyi değil'' dedi. 
     New Yorker'daki yazıda, Lübnan Enformasyon Bakanı Michel Samaha'nın, İsrail'in, ''Irak, Suriye, Türkiye ve İran'da savaşmak üzere'' Kürtleri hazırladığına ve komando operasyonları yapmak üzere programlandığına dair ellerinde bilgi olduğunu Hersh'e söylediği de kaydedildi. Hersh, Suriye ve Lübnan yetkililerinin, Suriye'deki Kürtler ile Suriye askerleri arasında Mart ayında ortaya çıkan ve 30 kişinin öldüğü çatışmalarda, İsrail istihbaratının rol oynadığına inandığını da anlattı. 
     Hersh'e Ankara'da konuşan bir başka Türk yetkili, ''Savaştan önce İsrail Kürt bölgesinde aktifti. Şimdi yine aktif. Bu bizim için çok tehlikeli, onlar için de. Irak'ın bölündüğünü görmek istemiyoruz ve bunu görmezden gelmeyeceğiz. Kürtlere söyledik 'Sizden korkmuyoruz, ancak siz bizden korkmalısınız' dedik. Pire için yorgan yakacağız'' dedi. 
     Başka bir Türk diplomat ise, ''Eğer Irak bölünürse, bu Ortadoğu'ya daha çok kan, gözyaşı, acı getirecek ve bunun için siz suçlanacaksınız. Meksika'dan Rusya'ya herkes, ABD'nin Irak'ta gizli gündemi olduğunu, Irak'ı bölmek için geldiğinizi iddia edecek. Eğer Irak bölünürse, Amerika bunu dünyaya açıklayamaz. Yugoslavya'nın bölünmesine bakın. Yugoslavya'dan alınan ders, bir ülkeye bağımsızlık verince herkes isteyecektir. Eğer bu olursa, Kerkük Irak'ın Saraybosna'sı olacak. Orada bir şey olursa, krizi önlemek imkansız olacak'' ifadesini kullandı. 
     Seymour Hersh, Türkiye'nin, İsrail'in Gazze şeridinde Hamas liderliğine füze saldırılarına ilişkin şikayetlerinin, iki ülke arasında artan gerginliğe işaret eden bir başka faktör olduğunu kaydetti. Hersh, Dışişleri Bakanı ve Başbakan Yardımcısı Abdullah Gül'ün, 26 Mayıs'ta, İsrail'deki Türk büyükelçisini danışmalar için Türkiye'ye çağırdığını hatırlattı. Hersh'e konuşan bir diplomat, Dışişleri Bakanı Gül'ün, İsrail'in faaliyetlerinin Türkiye'ye ''hayatta kalma ve müttefikliği sürdürme arasında seçim sunmak'' olarak nitelendiğini, ancak bu durumda yapılacak seçimin açık olduğunu söylediğini anlattı. 
     Yazıda başka bir Türk yetkilinin, ''Eğer Irak bütün olarak kalırsa Kürdistan'ı tolere edebiliriz. Ancak kimse geleceği bilmiyor, Amerikalılar bile'' dediği belirtildi. 
     
     " WOLFOWITZ'İN BAŞINI ÇEKTİĞİ GRUP, BAĞIMSIZ KÜRDİSTAN'A HOŞGÖRÜYLE BAKIYOR'' 

     ABD'de New Yorker dergisinin yazarı Seymour Hersh'e konuşan bir Alman yetkili, ABD yönetimi içinde Savunma Bakan Yardımcısı Paul Wolfowitz gibi isimlerin ''bağımsız bir Kürdistan'a'' hoşgörüyle baktığını belirtti. 
     New Yorker dergisinde, İsrail'in kuzey Irak'ta Kürtlerle işbirliği yaparak İran'a karşı istihbarat faaliyeti yürüttüğü ve Kürt komandolar yetiştirdiği yönündeki haberinde gazeteci Hersh, kendisiyle konuşan bir Alman yetkilinin, Amerikan yönetiminde Wolfowitz'in başını çektiği bazı kişilerin bağımsız Kürt devletine sıcak baktığını kaydetti. Hersh'e konuşan Alman yetkili, bunun bir hata olacağını da belirtti. 
     Bir Alman ulusal güvenlik yetkilisi ise, ''yeterli petrole sahip bağımsız bir Kürdistan'ın, Suriye, İran ve Türkiye için çok ciddi sonuçları olacağını ve bu durumun Ortadoğu'da istikrarsızlığın sürmesine yol açacağını'' kaydetti. 
     Seymour Hersh, aralarında Mossad ajanlarının da bulunduğu İsraillilerin, kuzey Irak'ta işadamı olarak çalıştığını ve bazılarının İsrail pasaportu bile taşımadığını yazdı. 
     Hersh, geçen hafta bir CIA yetkilisinin, İsrail'in kuzey Irak'taki faaliyetlerini doğruladığını belirtti. İsrail'in, bu konuda Washington'ın onayını alıp almadığını soran Hersh, yanıt olarak yetkilinin, ''İsraillilere ne yapmalarını söyleyebilecek kimseyi biliyor musunuz Onlar daima kendi çıkarları için en iyisini yapacaktır'' dediğini ve İsrail'in kuzey Irak'taki varlığının, Amerikan istihbarat toplumunda çok iyi bilindiğini söylediğini aktardı. 
     Seymour Hersh, İsrail'in kuzey Irak'taki faaliyetlerinin, eski İsrail istihbarat görevlilerinden biri tarafından ''B Planı'' olarak adlandırıldığını da belirtti. 
     Hersh, İsrail'in tutumunun, Türk politikacıların İsrail'e karşı sert ifadelerine yol açtığını kaydetti. Kürtlerin Kerkük'ü ele geçirmesinden endişe edildiğini belirten Hersh, Amerikalı askeri bir uzmanın kendisine, ''Eğer Kerkük Kürtler tarafından tehdit edilirse, Sünni isyancılar, Türkmenlerle birlikte o bölgeye hareket edecektir ve orada kan gölü olacaktır. Kürtler Kerkük'ü alsa bile, ülkeden petrolü çıkaramayacaklardır. Çünkü bütün boru hatları Sünni-Arap kalbinden geçiyor'' dediğini kaydetti. 
     Hersh yazısında, bağımsız bir Kürt devletinin Türkiye'den ''olası savaşa'' yol açabilecek bir karşılık göreceğini, ''Türk-İsrail ilişkilerini de yolundan çıkaracağını'' belirtti. 
     Hersh, bir Avrupalı dışişleri bakanının geçen ay kendisine, İsrail ile Türkiye arasındaki ittifakın sona ermesinin, bölge için bir geri adım anlamına geleceğini söylediğini de aktardı. 
     
</TEXT>
</DOC>
