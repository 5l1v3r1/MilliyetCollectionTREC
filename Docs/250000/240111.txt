<DOC>
<DOCNO> 240111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur32.html </URL>
<DATE> 2004/05/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ulusal Kanser Danışma Kurulu Çernobil kanser vakalarını artırmadı 
</HEADLINE>
<TEXT>

     Sağlık Bakanlığı bünyesinde oluşturulan ve üniversitelerden bilim adamlarının katıldığı Ulusal Kanser Danışma Kurulu, Çernobil faciasının Türkiye üzerindeki etkilerini tartışmak üzere 5. kez toplandı. Kurul, Çernobil'in Türkiye'de kanser vakalarının artışına neden olmadığını bildirdi. 
     Bilkent Otel'de toplanan Danışma Kurulu üyeleri, "Çernobil faciası ile kanser vakaları arasında ilişki kurmak zor" sonucuna vardı. 
     Sağlık Bakanlığı Kanser Savaş Daire Başkanı Murat Tuncer, ANKA'ya yaptığı açıklamada, Çernobil faciasının ardından koparılan yaygaranın bilimsel olmadığını söylerken, Türkiye'deki doğal radyasyonun insan sağlığı üzerinde çok daha olumsuz sonuçlar doğurduğunu kaydetti. 
     Kurul'un 1986-2003 yılları arasındaki kanser verilerini incelediğini, yıllar içinde kanser vakalarında bir artış gözlendiğini bildiren Tuncer, "Ancak bu artışı Çernobil'e bağlamak doğru olmaz. Üstelik bu artış Çernobil'den beklenen artışın çok altında" diye konuştu. Tuncer, kan kanserinde lösemi 1986'dan 2003'e gelindiğinde 100 binde 1.2'den 100 binde 2.5'e yükseldiğini ancak beklenen rakamın 100 binde 5 olduğunu söyledi. Troid kanserinin bu yıllarda 100 binde 0.4'den 100 binde 0.6'ya çıktığını ancak beklenen rakamın 
     100 binde 1.5 olduğuna dikkat çekti. Tuncer, "Bu verilerle 
     Çernobil'in Türkiye'de kanser artırdığı söylenemez ama kanser kayıt sistemimiz yok. Çernobil'in bize verdiği en önemli ders kanser kayıt sistemini düzenli tutmamızdır" diye konuştu. 
     Tuncer, Çernobil faciasından en çok etkilenen bölgenin Doğu Karadeniz ve Edirne olduğunu belirtirken, "Türkiye'deki en üst etkilenme düzeyi kişi başına hesaplanırsa kanserden 1986 yılından sonra 50 yıl içinde 100 bin nüfusta 1 ölüm 
     riskini artırabilir" diye konuştu. Tuncer, kabul edilebilir radyoaktivite düzeyinin 1 milisiver olduğunu ancak Çernobil kaynaklı radyoaktivitenin 59 milirem olarak ölçüldüğüne dikkat çekti. Tuncer, "Radyolojik tetkiklerde bile bu 40 milirem olarak ölçülür" dedi. 
     
</TEXT>
</DOC>
