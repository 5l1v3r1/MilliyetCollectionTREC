<DOC>
<DOCNO> 211715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko21.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Erdoğan'ın sözlerinin kasıtlı olduğunu düşünmüyorum 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı ve İş Bankası Genel Müdürü Ersin Özince, Temmuz ayında yürürlüğe girecek mevduat garantisindeki yeni uygulamaya ilişkin olarak, bir ertelemeye ihtiyaç olduğuna dair bir saptamalarının bulunmadığını bildirdi. 
     Ersin Özince, Türkiye Bankalar Birliği Yönetim Kurulu üyesi bankaların genel müdürlerinin de katılımıyla düzenlediği sohbet toplantısında, mevduat güvencesine ilişkin bir soru üzerine, bağımsız bankacılık otoritesinin mutlaka her yönüyle konuyu değerlendirip bir karara bağladığını ve uzun bir süre öncesinde deklarasyonunu yaptığına işaret etti. 
     Özince, ''Biz bankacılık sektörü üyelerine bununla ilgili önlem düşünüyorsak onu almaktan başka şey düşmez'' dedi. 
     Türkiye'de bankacılık sektöründe rekabeti olumsuz etkileyen birçok başka faktörün bulunduğunu belirten Özince, ''Bankacılık sektörü, serbest piyasa ekonomisinde tam anlamıyla liberal bir bankacılığa ve eşit rekabet şartlarına sahip olmak durumunda'' dedi. 
     Ersin Özince, mevduat garantisinin kalkması konusundaki bir soru üzerine görüşlerini açıklarken de, Türkiye Bankalar Birliği, özel bankalar, çoğu halka açık bankalar bunu göze aldıktan sonra artık kamu ile ilgili korumacılığın hiçbir şekilde kalmaması gerektiğini dile getirdi. 
     Özince, yeni uygulama için ortamın müsiat olup olmadığının sorulması üzerine ise otoritenin muhakkak ki bu konuyu çok yönlü değerlendirdiğini vurgulayarak, şunları söyledi 
     ''Dolayısıyla otorite dışındaki unsurların kendi zafiyeti, kendi kaygıları ile konuya yaklaşmaları doğru değil. Bunu koyan da, kaldıran da otorite. Erteleyen de otorite olmak durumunda. Ama doğrusunu isterseniz, bu kadar uzun yıllara sahip alışkanlığı terk edeceğiz, birtakım yansımaları olabilir. Nasıl müptelası olduğunuz bir şeyi terk etmekten dolayı olumsuzluklar yaşarsınız, ama bizim bu konuda beklentimiz Türkiye artık bu kadar ciddi bir bankacılık sektörü yapılanmasını yaşadıktan sonra banka özel sermayedarlarının, bununla önemli bir kısmı da halka açık bankalarda halk, bireysel yatırımcı, uluslararası yatırımcı bunlara bu kadar ciddi sorumluluklar, sermaye yoğun sorumluluklar yükledikten sonra, banka yönetimlerine çok ciddi yasal sorumluluklar getirdikten sonra artık bu konularda haksız rekabet getirecek bu ve benzer her türlü uygulamayı kaldırmak gerekir. 
     Bunun zamanlamasını günün koşullarında takdir etmek lazım ama er veya geç bunu birtakım riskleri almadan yapmak mümkün değildir. Zor bir karar ama bunu ertelemek gerekiyorsa da otorite değerlendirsin. Biz böyle bir şeye ihtiyaç olduğuna dair bir saptamamız yok.'' Özince, mevduata tam güvence kalkmazsa bir daha ne zaman kalkar, onu da bilmediklerini kaydetti. 
     
     BAŞBAKAN'IN SÖZLERİ 

     Ersin Özince, İmar Bankası'nda para batıran birine Başbakan Erdoğan'ın, ''arkadaş sen de devlet bankasına yatırsaydın'' dediği iddia edilen sözlerinin anımsatılarak, bu tür yaklaşımlara tepki gösterilmediğinin belirtilmesi üzerine, bankacılık sektörünün geçmiş yıllarda devletin önde gelen birçok yetkilisinin rantiyecilikten hortumculuğa kadar çok çeşitli suçlamalarına maruz kaldığını kaydetti. 
     Özince, şöyle devam etti 
     ''Bankacılık sektörünün insanlarına bu konularda polemiğe girmek bir yarar sağlamıyor. Biz cesaret ispatlamak iddiasında falan değiliz. İşimizi belli standartlarda yapmak durumundayız. Bu konularda da tabii itibar mesleği olduğu için ifadelere dikkat etmek lazım ama bu konuda sayın Başbakan'ı veya başbakanları da suçlamak mümkün değil. Bu işle ilgili çok sıkıntılar yaşandığı için değerlendirirken, kimi zaman hatalı olabilir. İrticalen yapılan değerlendirmelerde özellikle karşımızdaki basın mensubu konuya çok hakim olan ekonomi muhabiri falan değilse, amacı aşan şekilde yansıyor olay. Yoksa ben zannetmiyorum Başbakan'ın 'paranızı devlet bankasına yatırsaydınız' diyeceğini. Öyle bir eğilim görmedik. Bunlar amacı aşan beyanlardır. Kasıtlı söylendiğini düşünmüyorum. Bankalar Birliği'nin bu tür polemiklere girmesi bankacılık mesleğine de bir şey sağlamıyor.'' 
     
     REKABET KURUMU'NDAN SARI KART 

     Özince, sektörde son günlerde yaşanan ve bu seviyelerde ''para kazanılamaz'' yorumlarına neden olan çok düşük faiz oranlarına dikkat çekilmesi üzerine, Bankalar Birliği olarak rekabeti engelleyici tavır içinde olamadıklarını vurguladı. Hatta bir konuda ufak bir mesleki yönlendirme kararı almaya kalktıklarında Rebaket Kurumu'nun ''sarı kart'' gösterdiğini belirten Ersin Özince, üyelerine faizle ilgili yönlendirme yapamayacaklarını bildirdi. 
     Kayıtdışıyla mücadele çağrısı yapan Özince, birçok sektörde çalışanların maaşının dahi önemli bölümünün kayıtdışı verildiğinin söylendiğini belirterek, bu tür uygulamalara karşı çıkılmasını istedi. 
     Özince, popülist uygulamalar konusunda görüşlerini açıklarken, zaman zaman açmazlarda kaldıklarını dile getirdi. 
     İcra İflas Yasası'nı örnek veren Özince, '' Bankadan kaynağı alıp da geri ödemeyen sorumsuz borçlu, o da hortumcudur dedim ama biz bankalar 2001'den sonra takipleri sürdürdük. Birtakım insanların malına, mülküne bir şey yapma aşamasına geldik, kurtarma yasaları çıkarılmaya çalışılıyor. Sicil affı var, bilmem ne var. Ben gidip de IMF'ye devletimizi şikayet etmedim, edemem. Herkes evinin önünü süpürsün'' dedi. 

     
</TEXT>
</DOC>
