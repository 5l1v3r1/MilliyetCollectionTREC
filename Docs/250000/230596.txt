<DOC>
<DOCNO> 230596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun41.html </URL>
<DATE> 2004/04/12/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Sadr, Necef'teki polis karakolları ve resmi binalardaki militanları çekti 
</HEADLINE>
<TEXT>

     Irak'ta Amerikan güçleriyle çatışan Şii milislerin lideri Mukteda Sadr'ın, Necef kentinde elinde tuttuğu polis karakolları ve resmi binalardaki adamlarını çektiği bildirildi. 
     Sadr'ın sözcüsü Murtaza Canabi, militanlara çekilme emri verildiğini söyledi. Iraklı polis güçleri Necef'te bugünden itibaren sokak devriyelerine yeniden başladılar, karakollarına geri döndüler. 
     Şii milisler böylece, ABD'nin taleplerinin bir bölümünü karşılamış oldular. Amerikalıların taleplerinden biri, Necef, Kufa ve Kerbela'da Irak hükümet güçlerinin yeniden kontrolü üstlenmeleriydi. Amerikalılar ayrıca, Sadr'a bağlı güçlerin dağıtılmasını talep ediyor. 
     Irak'taki Amerikan birliklerinin komutanı Korgeneral Ricardo Sanchez bugün daha erken saatlerde yaptığı açıklamada, Necef kentinin ve Kerbela'nın bir bölümünün denetiminin hala Sadr'ın elinde olduğunu, ayrıca Sadr'ı öldürmeyi veya yakalamayı hedeflediklerini belirtmişti. 
     
</TEXT>
</DOC>
