<DOC>
<DOCNO> 204506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yasam/yas02.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Noel Baba aslında Hıristiyan değildi' 
</HEADLINE>
<TEXT>

   Kale Belediyesi'nin 'Noel Baba'nın Dünyadaki Tek Temsilcisi' ilan ettiği avukat, 'O Hıristiyan değildi' diyor ama akademisyenler tersini söylüyor 
      KADİR ZENGİN Antalya DHA 
   
   Noel Baba olarak tanınan Aziz Nikolaus'un Hıristiyan değil, tanrı - gezegen inancındaki Mitra dininden astronom - rahip olduğu iddia edildi. 
   Kale ilçesi Belediye Meclisi kararıyla 'Noel Baba'nın Dünyadaki Tek Temsilcisi' ilan edilen avukat Hüseyin Önder Aktosun, "Batı dünyası 12. Yüzyıl'dan itibaren bu bilge rahibi Hıristiyanlaştırdı" dedi. Ölüm tarihi olan 6 Aralık'ta, Demre'deki Kale kilisede Müslüman, Hıristiyan ve Musevilerin bir araya gelmesiyle yaratılan evrensel inanç tablosunun Noel Baba'nın düşünceleriyle örtüştüğünü savunan Aktosun, "Noel Baba, İznik Konsülü'ne bile katılmadı" diye konuştu. 
   1087'de İtalya'ya kaçırılan kemiklerin Noel Baba'ya ait olmadığını da savunan Aktosun, şunları söyledi "Karbon testinden geçirip sonucu dünyaya açıklasınlar. Yaparlarsa maskelerinin düşeceğini biliyorlar. Çünkü Noel Baba'nın mezarı henüz bulunmuş değil." 
   Akdeniz Üniversitesi Fen Edebiyat Fakültesi Eski Çağ Dilleri Bölüm Başkanı Prof. Dr. Sencer Şahin ise, Aziz Nikolaus'un kesinlikle Hıristiyan olduğunu belirtti. 
   
   
</TEXT>
</DOC>
