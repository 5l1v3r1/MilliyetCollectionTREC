<DOC>
<DOCNO> 226985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur18.html </URL>
<DATE> 2004/03/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Uzan şirketlerine el konulması... 11 çelik kasa bulundu... 
</HEADLINE>
<TEXT>

     Yönetimlerine el konulan Uzan Grubu şirketlerine yönelik incelemeler kapsamında Mecidiyeköy'deki bir işyerinde ele geçirilen 11 kasadan, toplam 26 kilogram külçe altın ve 5 bin 976 adet Cumhuriyet altını çıktı. 
     Tasarruf Mevduatı Sigorta Fonu TMSF ve İstanbul Mali Şube Müdürlüğü'ne bağlı ekiplerin, el konulan İmar Bankası Genel Müdürlüğü'nün de bulunduğu Büyükdere Caddesi 42 numaradaki Doğuş Han'da tespit ettikleri işyerindeki incelemeleri sürüyor. 
     Kapalı tutulan ve Uzanlar tarafından kiralandığı belirtilen işyerinde 11 adet çelik kasa ele geçiren ve ilk aşamada bunlardan birinin içinde 18 kilogram külçe altın, 4 bin adet Cumhuriyet altını ve hisse senetleri bulan görevliler, açılmasını sağladıkları diğer 10 kasadan da 8 kilogram külçe altın ve 1976 adet Cumhuriyet altını daha elde etti. 
     İncelemelerin sürdüğü handan 2 siyah valiz çıkartan görevliler, bunları bir minibüse yerleştirerek olay yerinden uzaklaştırdılar. 
     Bu arada İstanbul Emniyet Müdürlüğü'nden çıkarken basın mensuplarının konuya ilişkin sorularını cevaplandıran Emniyet Müdürü Celalettin Cerrah, çalışmaların bizzat TMSF yetkilileri tarafından yürütüldüğünü, kendilerinin ise sadece güvenlik gerekçesiyle bulunduklarını bildirdi. 
     Binanın, geçmişte Kemal ve Yavuz Uzan'ın görüşmelerini yaptığı ve TMSF'nin el koyduğu binalardan biri olduğunu söyleyen Cerrah, bu binanın 2. katında ele geçirilen 11 adet kasanın tamamının açıldığını ve içlerinde toplam 26 kilogram külçe altın ile 5 bin 976 adet Cumhuriyet altını ele geçirildiğini kaydetti. 
     
</TEXT>
</DOC>
