<DOC>
<DOCNO> 236218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy16.html </URL>
<DATE> 2004/04/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Anayasa değişikliği teklifinin 1. maddesi değiştirilerek kabul edildi 
</HEADLINE>
<TEXT>

     TBMM Anayasa Komisyonu, Anayasa değişikliği teklifinin kadın-erkek eşitliğine ilişkin birinci maddesini değiştirerek kabul etti. Komisyon'da, Anayasa'nın 10. maddesine ''kadın ve erkek eşit haklara sahiptir'' ifadesinin eklenmesini öngören teklifin birinci maddesi üzerinde CHP ve AK Parti milletvekilleri önerge verdi. 
     Yapılan tartışmalardan sonra CHP milletvekillerinin de olumlu oyu ile AK Parti Grup Başkanvekili Haluk İpek'in önergesi kabul edildi. 
     Benimsenen önerge ile teklifin birinci maddesi şu şekilde düzenlendi 
     ''Kadın ve erkek eşit haklara sahiptir. Devlet, kadınların ve erkeklerin eşitliğinin yaşama geçmesini sağlamakla yükümlüdür.'' İpek'in kabul edilen önergesine, AK Parti Adana Milletvekili Abdullah Torun, Kahramanmaraş Milletvekili Mehmet Ali Bulut, Sakarya Milletvekili Ayhan Sefer Üstün, Adıyaman Milletvekili Hüsrev Kutlu ve Denizli Milletvekili Mehmet Salih Erdoğan ret oyu verdiler. 
     
     TARTIŞMALAR 

     Teklifin birinci maddesi üzerinde söz alan CHP Adana Milletvekili Gaye Erbatur, pozitif ayrımcılığın de değişikliğe eklenmesini önerdi. Erbatur, mevcut metnin kadın-erkek eşitliğini sağlamaktan uzak olduğunu savundu. 
     CHP Ankara Milletvekili Oya Araslı da erkek üyelerin tavrını eleştirerek, ''görüyorum ki bu konu erkek arkadaşların hoşuna gitmiyor. İlgi duymadılar bu meseleye ve dışarı çıkıyorlar'' diye konuştu. 
     Bunun üzerine Komisyon Başkanı Burhan Kuzu, ''yüzleri yok da ondan hocam...'' dedi. 
     
     PSİKOLOJİK BASKI 

     AK Parti Adıyaman Milletvekili Hüsrev Kutlu, üzerlerinde ''psikolojik baskı'' bulunduğunu ileri sürerek, ''bir tek kadın üye, 25 erkeğe bir metni kabul ettirmek üzere'' diye konuştu. 
     Adıyaman'da fabrikalarda çalışan her 100 kişiden 80'inin kadın olduğunu, gazetecilerin de üçte ikisinin kadınlardan oluştuğunu anlatan Kutlu, ''siyasete girmeyen kadınlara sırf kota ver diye zorla siyasete çekecek halimiz yok'' dedi. 
     CHP'li Araslı, tekrar söz alarak değişikliklerin sırf AB için yapılmaması gerektiğini ifade ederek, tek cümlelik değişiklikle AB'nin inandırılamayacağını söyledi. 
     
     ''EN ÖNEMLİ AYRIMCILIK BAŞÖRTÜSÜ'' 

     AK Parti Grup Başkanvekili İpek, değişiklik metnine pozitif ayrımcılıkla ilgili bir hüküm koymayı düşündüklerini ancak, kadınların buna karşı çıktıklarını söyledi. 
     Türkiye'deki en büyük ayrımcılığın başörtüsü olduğunu savunan İpek, ''kadınlarımız okuyor, üniversite bitiyor. Devlet bunlara yatırım yapıyor. Okulu bitince işe girmesini engelliyoruz. Onlara sen inancından dolayı başını örtüyorsun, hizmet edemezsin deniliyor'' görüşünü dile getirdi. 
     
     FEMİNİSTLER 

     AK Parti Kastamonu Milletvekili Musa Sıvacıoğlu da pozitif ayrımcılıkla feminist hakların Anayasa'ya girerek güvence altına alınacağını iddia etti. Sıvacıoğlu, bu durumda feminist hareketlerin artacağını ve erkeklerin haklarını kaybedeceğini söyledi. 
     Adalet Bakanı Cemil Çiçek de söz alarak anayasal metinlere ''ayrımcılık'' sözünün girmesine karşı çıktı. Çiçek, ''bu ülke ayrımcılık lafından ürperiyor. Vatandaş bu ayrımcılığı anlamıyor'' diye konuştu. 
     Daha sonra Almanya, İsviçre, İsveç anayasalarında yer alan bazı hükümler okundu. Üyelerin bir bölümü Alman Anayasası'ndaki hükümlerin temel alınmasını istediler. 
     CHP Adana Milletvekili Uğur Aksöz'ün, ''Alman anayasasını esas alalım'' demesi üzerine Komisyon Başkanı Burhan Kuzu, ''bir dakika, Alman-Türk karması yapacağız'' diye karşılık verdi. 
     Daha sonra AK Parti'li İpek'in önergesi, CHP milletvekillerinin de evet oyu vermesiyle kabul edildi. Oya Araslı, kabul oyu vermek istemeyen CHP milletvekillerine, ''Hiç yoktan iyidir. Genel Kurul'da önerge veririz, kabul edin'' diye uyardı. 
     
</TEXT>
</DOC>
