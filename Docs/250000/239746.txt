<DOC>
<DOCNO> 239746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo23.html </URL>
<DATE> 2004/05/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gaziantepspor, kaleci Ömer'le anlaşamadı 
</HEADLINE>
<TEXT>

     Birinci Süper Futbol Ligi'nde bu sezon umduğunu bulamayan ve UEFA Kupası hayallerini yeni sezona bırakan Gaziantepspor'da, yeni sezona yönelik transfer çalışmaları sürüyor. 
     Kırmızı-siyahlılar, altyapıda yetişen ve sezonun sonlarına doğru Teknik Direktör Nurullah Sağlam tarafından oynatılan Ümit Milli oyuncuları Bekir'le bugün 5 yıllık sözleşme imzaladı. 
     Sözleşmesi sona eren ve yapılan ilk görüşmede yıllık 600 bin dolar ücret isteyen milli kaleci Ömer Çatkıç'la anlaşamayan Gaziantepsporlu yöneticiler, milli kaleciyle anlaşma zemini arıyor. Kaleci Ömer'le son kez Kulüp Başkanı Celal Doğan'ın görüşme yapacağı, genç file bekçisinin istediği ücretten vazgeçmemesi halinde yeni bir kaleci arayışına girileceği bildirildi. 
     Profesyonel Futbol Şube Sorumlusu Asım Atmaz, sezonun son maçında evlerinde yapacakları Diyarbakırspor maçının hazırlıklarının sürdüğünü, sezonun son maçını galibiyetle kapatarak ligi 57 puanla tamamlamayı düşündüklerini söyledi. Atmaz, ''Komşu ve kardeş kulübümüz Diyarbakırspor'u ev sahibi olarak en iyi şekilde ağırlayacağız. Hedefimiz bu karşılaşmadan mutlaka galibiyetle ayrılabilmek. Denizlispor'un bu hafta kaybetmesi, bizim de kazanmamız halinde ligi 4. sırada bitirme şansımız bulunuyor. Sanıyorum, teknik direktörümüz yine genç oyunculardan kurulu bir kadroyla sahaya çıkacaktır'' diye konuştu. 
     Atmaz, yurtiçi ve yurtdışında isimleri belirlenen ve uzun süredir izlenen oyuncuların son durumunun gelecek hafta yönetim kurulunda konuşulacağını, en azından 3-4 kaliteli oyuncu transferi gerçekleştirmeyi düşündüklerini belirterek, şöyle devam etti 
     ''Geçtiğimiz haftalarda yaptığımız revizyonların faydasını gördük. En azından yeni sezonda şans vereceğimiz genç oyuncuların son durumunu görme imkanı elde ettik. 3-4 oyuncu almayı düşünüyoruz. Muhtemelen gitmesi gündemde olan ve birkaç büyük kulübün gündeminde olan İbrahim Toraman'ın transferinin gerçekleşmesi halinde boşluğu Bekir ile doldurmayı hedefliyoruz. Toraman, Gaziantepspor'a geldiğinde tıpkı Bekir gibiydi. Şimdi Bekir'i Türk futboluna kazandıracağız. Yeni yıldız adayımız Bekir. 
     Kalecimiz Ömer'in gitmesinden değil, kalmasından yanayız, ancak illa gidecekse yerine iyi bir kaleci transferi de yapacağız.'' 
     
</TEXT>
</DOC>
