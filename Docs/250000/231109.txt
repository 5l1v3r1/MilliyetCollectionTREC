<DOC>
<DOCNO> 231109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas06.html </URL>
<DATE> 2004/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bu yaz da sivri burunlu ayakkabılar moda... 
</HEADLINE>
<TEXT>

     Erkek ayakkabılarında, bu yaz yine sivri burunlu, kalitenin ön planda olduğu kahverengi renk ürünler vitrinleri süsleyecek. 
     Yaz ve kış sezonuna aylar öncesinden hazırlanan ayakkabı imalatçıları, yeni sezon için üretecekleri ürünlerin şekil, renk ve diğer özelliklerini, tüketicinin genel eğilimine göre belirliyor. 
     Yaz aylarında kullanılacak erkek ayakkabı modellerini büyük ölçüde hazırlayan imalatçı firmalar, gelen talepler doğrultusunda ilk siparişleri üretmeye başladı. Yaz mevsiminde kullanılacak ayakkabıların nitelikleri de, imalatçılara ulaşan ilk talepler doğrultusunda netleşmeye başladı. Konya'da, yurtiçi ve yurtdışı piyasası için üretim yapan şirketin işletme müdürü Kerim Şimşek AA muhabirine, geçtiğimiz yıllara oranla bu yaz sezonu için gelen talepte gözle görülür artış olduğunu, mevcut piyasa koşullarının kendilerini memnun ettiğini söyledi. 
     Şimşek, yaz sezonu için tüketicilerde genel olarak kaliteli ayakkabıya ve kalitesini kanıtlamış markalara yöneliş olduğunu, bu durumun da üretime yansıdığını vurguladı. 
     Süet gibi değişik maddeler yerine yaz sezonu için derinin birinci tercih olduğunu ifade eden Şimşek, ''Bu yaz da, geçtiğimiz yılda olduğu gibi sivri burunlu, düz, üzerinde ağır model işlemeler bulunmayan, orta topuklu ayakkabılar ön plana çıkacak'' dedi. 
     
     KAHVERENGİ, TOPRAK RENGİ VE BEJ 

     Tüketicinin beğenisine sunulacak ayakkabılarda en önemli değişikliğin renk farklılığı olduğunu vurgulayan Şimşek, şunları kaydetti 
     ''Eskiden klasik siyah renk ağırlıkta olduğu için talepler bu yönde oluyordu. Ancak bu yaz siyah renk terkedilerek yerine kahverengi tercih edilmeye başlandı. Halen yoğun olarak kahverenginin tonlarında siparişler alıyoruz. Kahverengiden sonra en çok tercih edilen renk ise taba adı verilen toprak rengi ile bej... Siyah ise bu renklerden sonra geliyor. Ancak bu ayakkabıların genel özelliği, tamamında ayağın kolayca hava almasını sağlayan ince ve yumuşak derinin kullanılması.'' Ayakkabı tercihinde, ayak sağlığı ve kullanım rahatlığının da önemli etken olduğunu belirten Şimşek, bu yazın modasında hazır taban yerine, genel olarak ayağı terletmediği için kösele tabanlı ayakkabıların gözde olacağını sözlerine ekledi. 

     
</TEXT>
</DOC>
