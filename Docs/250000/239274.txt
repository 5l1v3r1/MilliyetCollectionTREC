<DOC>
<DOCNO> 239274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun08.html </URL>
<DATE> 2004/05/12/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Bin Ladin'in sağ kolu Zerkavi Irak'ta İslam'ın kılıcını taşımanın zamanı 
</HEADLINE>
<TEXT>

     El Kaide'nin lideri Usame Bin Ladin'in sağ kolu olduğu belirtilen Ebu Musab Zerkavi, Amerika'ya karşı ''İslam'ın kılıcını çekmedikleri için'' Müslümanları eleştirdi. 
     Irak'ta bir Amerikalı'nın kafasının kesilmesini gösteren video kasetinde, Zerkavi'ye ait olduğu belirtilen açıklama okundu. Açıklamada, Müslüman liderler ve din adamlarının, Irak'ı kurtarmada başarısız oldukları belirtildi. 
     Irak'taki Amerikan işgaline karşı savaşmaları için Müslümanlara ''Cihat yoluna girmenizin ve Hazreti Muhammed'in kılıcını taşımanızın zamanıdır'' denilen açıklamada, ''yardıma muhtaç Arap liderlerin ve Irak'taki ılımlı din adamlarının'', bölge ve dünya liderlerine yalvarmalarının, işgali sona erdirmede işe yaramadığı kaydedildi. 
     Açıklamada ''Sanki Allah'ın Peygamber'e, insanları savaş için harekete geçirmesi emrini verdiğini duymamışlar gibi, biri özgür dünyaya başvuruyor, diğeri BM Genel Sekreteri Kofi Annan'a... Bir başkası Arap Birliği Genel Sekreteri Amr Musa'dan medet umuyor, bir diğeri barış gösterileri çağrısında bulunuyor'' denildi. 

     
</TEXT>
</DOC>
