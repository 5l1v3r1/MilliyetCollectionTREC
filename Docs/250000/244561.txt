<DOC>
<DOCNO> 244561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur34.html </URL>
<DATE> 2004/06/01/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye tarihindeki en büyük zirveye 'Awacs'lı koruma... 
</HEADLINE>
<TEXT>

     İstanbul'da 28-29 Haziran günleri gerçekleştirilecek olan NATO Zirvesi, 24 saat boyunca Awacs casus uçağı ile izlenecek. İstanbul'da alınacak güvenlik önlemleri için 30 bin emniyet görevlisi iş başında olacak. 
     NATO'nun İstanbul'da gerçekleştirilecek zirvesi öncesinde Türk güvenlik birimleri önlemler için harekete geçti. 3 bin delege ve 3 bin 500 gazetecinin katılması beklenen zirve için 7 otel hazırlandı. 26 Haziran'da tamamen boşaltılacak oteller Ceylan Intercontinental, Hyatt, Divan, Ritz Carlton, Swiss Otel, Çırağan, Conrad ve Hilton olarak belirlendi. Bunlardan Hilton ve Conrad Otelleri sadece ABD'den gelecek olan ve aralarında güvenlik birimlerinden elemanların da bulunduğu yaklaşık bin kişilik delegasyona hizmet edecek. 
     Merkezi zirvenin yapılacağı Lütfi Kırdar Kongre ve Sergi Sarayı olmak üzere yaklaşık 10 km çapındaki "NATO Vadisi" sıkı güvenlik önlemleri ile korunacak. 10 km'lik bu geniş güvenlik bölgesinin ortasında ise sadece giriş kartları ile ulaşılabilecek olan Lütfi Kırdar Kongre ve Sergi Sarayı ile basın merkezinin bulunacağı Harbiye Askeri Müzesi'nden oluşan daha dar kapsamlı bir güvenlik bölgesi daha oluşturulacak. 
     
     CASUS UÇAK İŞ BAŞINDA 
     Kamuouyunda casus uçak olarak bilinen Awacs uçakları İstanbul hava sahasının güvenilğinden sorumlu olacak. Hava sahası her türlü hava aracı için uçuşa yasak bölge ilan edilirken, NATO tarafından sağlanan Awacs uçakları günün 24 saati aralıksız olarak birerli devriye halinde hava trafiğini kontrol edecek. 2 gün sürecek zirve sırasında sivil hava trafiğinin olumsuz etkilenmemesi için Sivil Havacılık Genel Müdürlüğü, Devlet Hava Meydanları İşletmesi ve Türk Hava Kuvvetleri eşgüdüm içinde çalışacak. Atatürk Havaalanı'nın yanı sıra yedek hava meydanı olarak Sabiha Gökçen Havaalanı kullanılacak. 
     
     BOĞAZDA DENİZ BARİYERLERİ 
     Zirve boyunca İstanbul Boğazı'ndan transit geçişler kontrollü olarak gerçekleştirilecek. Zirve etkinlikleri arasında yer alacak deniz kıyısı etkinlikleri sırasında da boğaz trafiğindeki kontrol artırılacak. Dolmabahçe ve Çırağan Sarayları önünde deniz araçlarının yaklaşmaması için deniz bariyerleri oluşturulacak. 
     Dışişleri Bakanlığı koordinasyonunda gerçekleştirilen güvenlik önlemleri için Milli İstihbarat Teşkilatı, İçişleri Bakanlığı, Emniyet Genel Müdürlüğü ve Türk Silahlı Kuvvetleri yakın temas halinde çalışıyor. Güvenlik çemberi içinde bulunan konut ve işyerlerindeki vatandaşlar bu mekanlara güvenlik soruşturmalarının ardından kendilerine verilen kartlar ile yaya olarak girip çıkacaklar. Yaklaşık 30 bin emniyet görevlisinin aktif görev alacağı zirvede, 
     konukların kalacağı otellerdekiler dahil tüm görevlilerin güvenlik soruşturmaları tamamlanacak. Türkiye, her delegasyon için bir zırhlı araç olmak üzere 50 zırhlı araç sağlayacağını NATO'ya bildirdi. Ancak ABD başta olmak üzere bazı heyetlerin kendi zırhlı araç ve koruma ekipmanını beraberlerinde getirecekleri öğrenildi. Bununla birlikte tüm heyetlerin güvenliğinin sağlanması görevinin "Hükümran Devlet" olarak Türkiye'ye ait olduğu da ifade edildi. NATO mekanizması içinde zirvenin güvenliğine ilişkin istihbarat değişimi devam ederken her ülkeden güvenlik birimlerinin de dönem dönem hazırlıkları yerinde incelemek ve değerlendirmek üzere Türkiye'ye geldiği öğrenildi. Güvenlik çalışmaları kapsamında en fazla kullanılacak güzergahlar olan Bakırköy Sahil Yolu ile Sirkeci'den Konferans Alanına kadar olan kısımda da çevre düzenlemeleri gerçekleştirildi. Zirvenin güvenliğini sağlayacak olan emniyet mensuplarının merkezi olarak da Muhsin Ertuğrul Tiyatrosu'nun alt katı belirlendi. 
     
</TEXT>
</DOC>
