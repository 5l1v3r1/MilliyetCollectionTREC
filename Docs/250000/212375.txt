<DOC>
<DOCNO> 212375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun07.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki seçim krizi... Hatemi "AKK ile çıkmaza girdik" 
</HEADLINE>
<TEXT>

     İran Cumhurbaşkanı Muhammed Hatemi, hükümetin muhafazakar Anayasayı Koruyucular Konseyi AKK ile meclis seçimine başvuruları reddedilen aday adaylarının yeniden incelenmesi ve onaylanması konusunda çıkmaza girdiğini söyledi. 
     İRNA'nın haberine göre, Hatemi yarın başlayacak İslam Devrimi'nin 25'inci yıldönümü törenleri öncesinde İslam Devrimi'nin lideri Ayetullah Ruhullah Humeyni'nin mezarında yapılan saygı duruşundan sonra gazetecilere yaptığı açıklamada, ''AKK ile aday adaylarının yeniden incelenmesi ve onaylanması konusundaki görüşmelerde çıkmaza girdik'' dedi. 
     İçişleri Bakanı Abdülvahid Musevi Lari de, serbest ve rekabetçi bir seçimin yapılması için gereken olanakların mevcut olmadığını söyleyerek, ''Biz bu seçimin yasal olduğunu düşünmüyoruz'' diye konuştu. 
     Lari, hükümetin AKK ile mevcut sorununu görüşmek için Bakanlar Kurulu'nun bugün Hatemi başkanlığında olağanüstü toplantı yapacağını belirtti. 
     20 Şubat'ta yapılacak milletvekili seçimine başvuran binlerce reformcu aday adayını reddederek, krize sebep olan AKK, reddettiği 3605 aday adayının itirazlarını yeniden inceleyerek sadece 1160 kişiye onay verdi. 
     AKK, İçişleri Bakanlığı'nın seçimin ertelenmesi çağrısını da reddetmişti. 
     AKK daha önce, ''İslam'a saygı göstermediği, İslam Cumhuriyeti, dini liderlik ilkesi ve anayasaya bağlı olmadığı'' gerekçesiyle 20 Şubat'ta yapılacak meclis seçimi için başvuran 8157 kişiden 3605'inin adaylığını reddetmişti. 
     
</TEXT>
</DOC>
