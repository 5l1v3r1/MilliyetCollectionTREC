<DOC>
<DOCNO> 240164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/guncel/agun.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteden cephanelik çıktı 
</HEADLINE>
<TEXT>


Adana'da jandarma operasyonunda 4'ü kamu görevlisi 34 kişi gözaltına alındı. Yakalananlarla birlikte 'bir cephanelik dolusu' silah ele geçirildi 


Adana'da ihbar üzerine jandarmanın düzenlediği bir operasyonda Karataş ilçesi ve çevresinde çıkar amaçlı suç örgütü oluşturarak "adam öldürme" ve "yaralama" olayları gerçekleştirdikleri belirlenen 4'ü kamu görevlisi 34 kişi yakalandı. 
Yakalananlarla birlikte, 3 adet savunma tipi el bombası, 3 adet kalaşnikov silah, 9 tabanca ve 10 av tüfeğiyle çok sayıda mermi ve sahte kimlik de ele geçirildi. Bu kişilerin yöredeki çiftçileri tehdit ederek zorla para aldıkları, sahte Doğrudan Gelir Desteği DGD belgeleri düzenleyerek, devletten haksız kazanç sağladıkları, 28 Mart 2004'teki seçimlerde de Yunusoğlu beldesinde seçim sandığını kaçırarak oy pusulalarını yırttıkları ve aynı gün ANAP belde binasını taradıkları belirtildi. 

DGM'ye sevk edildiler 
Köy muhtarlarına silah zoruyla resmi belge imzalattıkları da öne sürülen zanlıların, geçen yıl Dolaplı köyünde Mustafa Ekiz'in öldürülmesi olayını gerçekleştirdikleri ifade edildi. Zanlılar, Emniyet'teki sorgularının ardından Adana DGM'ye sevk edildi. 



</TEXT>
</DOC>
