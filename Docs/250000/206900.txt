<DOC>
<DOCNO> 206900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/dunya/dun03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Denktaş'a mecbur 
</HEADLINE>
<TEXT>

      SEFA KARAHASAN Lefkoşa 

   
   KKTC'de hükümeti kurmakla görevlendirilen Cumhuriyetçi Türk Partisi CTP Genel Başkanı M. Ali Talat, Cumhurbaşkanı Rauf Denktaş ile sürpriz bir görüşme yaptı. Görüşme sonrasında basın mensuplarını karşısında görünce şaşıran Talat, "Bu basınlık bir görüşme değildi" açıklamasını yaptı. 
   Denktaş'la hükümeti kurma konusunda bir görüşme yaptığını söyleyen Talat, "Cumhurbaşkanı'na şimdiye kadarki temaslarımla ilgili bilgi verdim, çalışmaları anlattım. Onun görüşlerini ve önerilerini aldım" dedi. 
   Görüşmecilik konusunun artık tartışılmaması gerektiğini vurgulayan Talat, "Görüşmecilik konusu sonuca bağlanmıştır. Seçim kampanyası boyunca biz görüşmeciliği hükümetin yapacağını ve Cumhurbaşkanı'nın görevden alınacağını söyledik. Ama sonuçta halkımız bize bu yetkiyi vermedi. Bu gayet açık. Yine de yasal konumumuz var, ona göre yürütme Cumhurbaşkanı ve hükümettir. Dolayısıyla görüşmeleri Cumhurbaşkanı ve hükümet yürütecek. Şu an için görüşmeci kim olacak, olmayacak tartışması yoktur. Keşke olabilseydi ama olmadı, bu da bizim talebimizdi" diye konuştu. 
   "Bundan sonra Cumhurbaşkanı'yla yakın çalışma içinde mi olacaksınız " sorusuna, "Hükümeti kurarsak Cumhurbaşkanı'yla yakın çalışmaktan başka çare var mı " karşılığını veren Talat, hükümet ortaklığı teklifi götürdüğü Demokrat Parti'den henüz bir yanıt gelmediğini, ancak DP'nin vereceği cevaptan umutlu olduğunu söyledi. 
   
   
   
</TEXT>
</DOC>
