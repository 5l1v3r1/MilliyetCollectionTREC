<DOC>
<DOCNO> 214394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy20.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   CHP ve MHP aynı çizgide buluştular 
   MHP lideri Devlet Bahçeli dün kurmayları ile birlikte CHP Genel Başkanı Deniz Baykal'la TBMM'de bir araya gelerek Kıbrıs konusundaki son gelişmeleri değerlendirdi. 
   CHP Genel Sekreteri Onur Öymen, görüşmeden sonra Kıbrıs konusunda MHP ile aynı noktada buluştuklarını belirterek şunları söyledi "Her iki parti genel başkanı bu konudaki hassasiyetlerini paylaştı. Ortak görüşte olduklarını büyük ölçüde ifade ettiler. Bir görüş ayrılığı hissetmedik." 
   
   Öztürk yine kaybetti 
   Kadıköy'de CHP belediye meclis üyeliği ön seçimi 416 delegenin katılımıyla yapıldı. Seçimi, Kadıköy CHP ilçe örgütünün tam desteğini alan belediye başkan aday adayı Şefik Toprak'ın listesi ezici çoğunlukla kazandı. Başkan Selami Öztürk'ün desteklediği adaylar ise seçimde varlık gösteremedi. Öztürk'ün ekibi, ilçe kongresini de kaybetmişti. Öztürk, başkan adaylığı için Şefik Toprak'la yarışıyor. 
   
   SP'ye artık SP denilmeyecek 
   Anayasa Mahkemesi, temelli kapatılan Sosyalist Parti'nin "SP" rumuzunu kullandığı için Saadet Partisi'ne ihtar verdi. Anayasa Mahkemesi Başkanvekili Haşim Kılıç, heyetin dünkü toplantısının ardından yaptığı açıklamada, Başsavcılığı'nın ihtar verilmesi istemini karara bağladıklarını, partiye ihtar verildiğini bildirdi. Yasaya göre, 6 ay içinde ihtarın gereğinin yerine getirilmesi gerekiyor. 
   
   AKP'ye sunucu aday 
   AKP, İstanbul'da 14 beldede daha adaylarını belirledi. AKP'nin Bahçeşehir'deki adayı radyo ve televizyonda pop müzik programları sunan Şafak Karaman. AKP'nin başkan adaylarını basına tanıtma toplantısı, İl Başkanı Mehmet Müezzinoğlu'nun Ankara'ya çağrılması üzerine iptal edildi. 
   
   CHP'de yoklama sancısı 
   CHP'de, yerel seçim adaylarını merkez yoklamasıyla belirleme kararının sancısı devam ediyor. Önseçim isteyen örgütün tepkisini azaltmak için bazı seçim çevrelerinde eğilim yoklamasına gidildi. Genel merkez de bazı illerde başkan adaylarını belirlemek için AB ölçülerinde kamuoyu araştırması yapılacağını bildirdi. 46 seçim çevresini kapsayan 20 ilde eğilim yoklaması tamamlandı. 
   
   DEHAP adayları SHP'den 
   SHP Genel Başkanı Murat Karayalçın ile DEHAP Genel Başkanı Tuncer Bakırhan, önceki akşam bir araya gelerek ittifaka ilişkin ayrıntıları netleştirdi. Buna göre, DEHAP'ın belediye başkan, belediye meclis ve il genel meclisi adaylarının tümü SHP listelerinden seçime girecek. 
   
   
   
   
</TEXT>
</DOC>
