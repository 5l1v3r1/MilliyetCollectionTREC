<DOC>
<DOCNO> 231709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy20.html </URL>
<DATE> 2004/04/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Ankara, Rumlar'dan "hayır" çıkması halinde AB'den hareket bekliyor 
</HEADLINE>
<TEXT>

     Türkiye, Kıbrıs'ta 24 Nisan'da yapılacak referandumlarda Rum kesiminden ''hayır'' çıkması ihtimali karşısında AB'nin harekete geçmesi beklentisini taşıyor. 
     Ankara'nın bu beklentisi, Dışişleri Bakanlığı Müsteşarı Büyükelçi Uğur Ziyal tarafından, AB üyesi ülkelerin Ankara büyükelçilerine bugün aktarıldı. 
     Dışişleri Bakanlığı'nda yaklaşık 45 dakika süren görüşmede büyükelçilere ilk olarak, Rum kesiminde referandumun ertelenmesine dair taleplerin ''anlamsız bulunduğu'' iletildi. 
     Edinilen bilgiye göre, görüşmede, Rum tarafından ''hayır'' çıkarsa AB'nin doğru bir değerlendirme yaparak, ''suçlu ile suçsuzu'' ayırması gerektiğinin altı çizildi. Rum kesiminin ''hayır'' demesi durumunda bunun bir ''bedeli'' olduğunun Rum tarafına söylenmesi gerektiğini belirten diplomatik kaynaklar, ''Bu sürecin sahibinin BM, ancak yeni doğan bebeğin AB'nin olduğu'' yorumunda bulundular. 
     Aynı kaynaklar, AB büyükelçileriyle yapılan toplantıda Rum kesiminin ''ödeyebileceği bedelin'' ne olduğuna dair Ankara'nın somut bir önerisi olmadığını da söyleyerek, bu yelpazenin, KKTC'nin tanınmasından ekonomik yardımlara kadar uzanabileceğini belirttiler. KKTC üzerindeki ticari ambargo çerçevesinde AB halen sertifikalarda Rum kesiminin damgasının bulunmasını şart koşuyor. Diplomatik kaynaklara göre, AB'nin başka bir ülkenin damgasını kabul etmesi, ambargonun kalkması anlamına gelecek. 
     Referanduma az bir süre kaldığının hatırlatıldığı görüşmede, bu çerçevede Kıbrıs konusunun AB dönem başkanı İrlanda'da yapılacak AB üyesi ve aday ülkeler dışişleri bakanları gayrı resmi ''Gymnich'' toplantısında irdelenmesi istendi. Bununla birlikte, bu toplantıdan, gayri resmi niteliği dolayısıyla herhangi bir sonuç bildirisi çıkması beklenmiyor. 
     Türk tarafının üzerinde durduğu birincil hukuk konusunun görüşmede bir kez daha dikkate getirildiği, ancak şu aşamada Kıbrıs'ta varılacak anlaşmanın AB ülkeleri parlamentolarından geçebilmesine ilişkin olumlu bir işaretin alınmadığı öğrenildi. 
     Diplomatik kaynaklar, referandumlardan ''hayır' çıkması durumunda 1 Mayıs'tan sonra ''oyunun parametrelerinin'' tamamen değişeceğine de dikkat çektiler. 
     Bu arada, Ankara, AB'nin çözüm yönünde sadece Rum halkını değil, Rum liderliğini de teşvik etmesini istiyor. Diplomatik kaynaklar, Rum halkının referandumda ''evet'' demesi durumunda, sonraki süreçte Rum liderliğiyle bu işin nasıl yürüyeceğine dair endişeler taşıyor. KKTC halkının bir anlamda ''kendi liderliğini aştığına'' dikkat çeken aynı kaynaklar, bunun Rum kesimi için ise geçerli olmadığını belirtiyorlar. 
     
</TEXT>
</DOC>
