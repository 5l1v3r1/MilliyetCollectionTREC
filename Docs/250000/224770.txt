<DOC>
<DOCNO> 224770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun54.html </URL>
<DATE> 2004/03/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Papadopulos Kıbrıs'ı feda etmeyeceğiz 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Görüşmelerde Kıbrıs helenizminin haklarını, güvenliğini ve kaderini feda etmeyeceklerini'' söyledi. 
     Rum radyosunun haberine göre, dörtlü Kıbrıs müzakerelerinin yapılacağı İsviçre'nin Burgenstock kasabasına giden Papadopulos, adadan ayrılırken yaptığı açıklamada, Rum halkından, kendisine ve Ulusal Konsey'e güvenmesini istedi. 
     Papadopulos, İsviçre'deki genişletilmiş müzakerelere iyi niyetle gittiklerini, adil ve yaşayabilir bir çözüm için siyasi irade sahibi olduklarını kaydetti. 
     İyi niyetin zayıflık değil, güç ve silah olduğunu söyleyen Papadopulos, ''Müzakerelerin ilk aşamasında Kıbrıs Türk tarafının uzlaşmaz tavrı nedeniyle önemli ilerleme sağlanmadığını'' iddia etti. Papadopulos, ''Müzakerelerde Rum tarafının Annan planı çerçevesinde mantıklı öneriler sunduğunu, Kıbrıs Türk tarafının ise Annan planı çerçevesinin dışına çıktığını'' öne sürdü. 
     Papadopulos, gazetecilerin soruları üzerine, İsviçre'de KKTC'yi Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın temsil etmesi konusunda Cumhurbaşkanı Rauf Denktaş'ın verdiği yetki mektubunun kopyasının kendisine iletildiğini kaydetti. 
     Tasos Papadopulos, ''Denktaş'ın mektubunda sadece Talat ve Serdar isimlerinin kullanıldığını, herhangi bir unvan yer almadığını'' söyledi. 
     ''Rum tarafının, 1 Mayıs'a kadar çözüme ulaşılması amacıyla İsviçre müzakerelerine gittiğini'' kaydeden Papadopulos, ''Zaman darlığının, güvenlik, refah ve çıkarların feda edilmesine yol açamayacağını, adil ve yaşayabilir bir çözüme ulaşılmasını umut ettiğini'' ifade etti. 
     Papadopulos, Burgenstock'da hem doğrudan hem de dolaylı müzakereler yapılacağını söyledi. 
     
</TEXT>
</DOC>
