<DOC>
<DOCNO> 236826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun08.html </URL>
<DATE> 2004/05/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Newsweek Yeni bir Nazi lider doğuyor 
</HEADLINE>
<TEXT>

     ABD'de yeni bir ''Nazi lideri''nin doğduğu belirtildi. 
     Newsweek dergisinin son sayısında yayımlanan habere göre, Billy Roper isimli eski bir öğretmen, Arkansas'ta ''Beyaz Devrim'' adında bir örgüt kurdu. Roper'in ırkçı grupları bu örgütün çatısı altında birleştirmeyi başardığı kaydedildi. 
     ''Irkçılığın yükselen yıldızı'' olarak tanımlanan Roper'in, Yahudiler, Afrika kökenli Amerikalılar ve diğer azınlıklarla ''mücadele'' ettiği ifade edildi. 
     Roper, dergiye verdiği demeçte, ''Dürüst olalım, Yahudiler toplumumuzda nüfuslarıyla orantısız bir etkiye sahip. Biz ise beyaz insanların da kendi hakları için mücadele etmesi gerektiğini söylüyoruz'' dedi. 
     Yürüyüşlerin ve haç yakma törenleri gibi gösterilerin geçen yıl önemli ölçüde arttığı ifade edilen haberde, gelecek dönemde ırkçılık konusundaki gazete manşetlerinin artabileceği uyarısı yapıldı. 
     Haberde, Roper'in siyahlara eğitimde eşitlik hakkı verilmesinin 50. yıldönümünde büyük bir gösteri için hazırlık yaptığı belirtildi. 
     Roper'in 11 Eylül terör saldırılarından bir gün sonra internet sitesinde yayımladığı mesajda, ''Benim açımdan birisinin Yahudileri öldürmek üzere bir uçağı bir binaya yöneltmesinin hiçbir mahsuru yok. En azından şimdilik, düşmanımın düşmanı benim dostumdur'' dediği hatırlatıldı. 
     11 Eylül saldırılarından sonra, ABD'de nefrete dayalı grupların üye ve kaynak kaybettiği ifade edilen haberde, bu sürede çok sayıda ırkçı liderin de sahneden silindiği kaydedildi. 
     Irkçı Ku Klux Klan örgütünün eski lideri David Duke'ün vergi yolsuzluğu nedeniyle hapse girdiği hatırlatılan haberde, ırkçı Ulusal İttifak'ın lideri William Pierce'in kanserden öldüğü ve ırkçı ''Yaratıcının Dünya Kilisesi'' lideri Matthew Hale'in de bir yargıcı öldürmekten tutuklanarak 50 yıl hapis cezasına çarptırıldığı belirtildi. 
     
</TEXT>
</DOC>
