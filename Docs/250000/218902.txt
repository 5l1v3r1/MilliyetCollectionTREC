<DOC>
<DOCNO> 218902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun07.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Ladin'in yakalanması için ABD ile anlaştığımız yalan 
</HEADLINE>
<TEXT>

     Pakistan, terör örgütü El Kaide'nin lideri Usame Bin Ladin'in yakalanması için ABD ile anlaşma yaptığı yolundaki iddiaları kesin bir dille yalanladı. 
     Pakistanlı ordu sözcüsü Tümgeneral Şevket Sultan, ABD ile, Bin Ladin'in yakalanması için Amerikan askerlerinin Pakistan topraklarına konuşlanmasına izin veren bir anlaşma yaptıkları şeklindeki haberin doğru olmadığını söyledi. 
     New Yorker dergisinin haberinde, İslamabad yönetiminin, ABD'nin, İran, Libya ve Kuzey Kore'ye nükleer teknoloji sattığını itiraf eden Abdülkadir Han'ın affedilmesine destek vermesi karşılığında, binlerce Amerikan askerinin Afganistan sınırındaki aşiretler bölgesine konuşlandırılmasına izin verdiği öne sürülmüştü. 
     Habere kaynak gösterilen üst düzey bir istihbarat görevlisi, bunun Pakistan Devlet Başkanı Pervez Müşerref ile yapılmış bir ''bedel'' anlaşması olduğunu ileri sürmüştü. 
     Sultan, bunu da yalanlayarak, ''ulusal egemenliğin 'bedel' konusu olamayacağını'' söyledi. 
     
</TEXT>
</DOC>
