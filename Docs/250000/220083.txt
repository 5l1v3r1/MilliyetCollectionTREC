<DOC>
<DOCNO> 220083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo26.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanarya, Ankara'ya 3 eksikle, umutlu gitti... 
</HEADLINE>
<TEXT>

     Birinci Süper Lig'de 24. haftaya lider giren Fenerbahçe, yarın Gençlerbirliği ile deplasmanda yapacağı maç için Ankara'ya gitti. 
     UEFA Kupası'nda sergilediği performansla dikkatleri üzerine çeken Gençlerbirliği karşısında mutlak galibiyeti hedefleyen ve liderliğini sürdürmek isteyen sarı-lacivertlier, Atatürk Havalimanı'ndan uçakla başkente hareket etti. 
     Gençlerbirliği maçının hazırlıklarını, Ankara yolculuğu öncesi Samandıra Tesisleri'nde yaptığı antrenmanla tamamlayan sarı-lacivertlilerin, 1 saat süren idmanda taktik çalışmalar yaptığı bildirildi. 
     
     3 EKSİK 
     Teknik direktör Christoph Daum'un Gençlerbirliği maçı için belirlediği 19 kişilik kadroda, sakatlıkları süren Volkan ve Serhat ile İsmail yok. 
     Daum'un, yabancı oyuncu kontenjanı nedeniyle haftalardır maç kadrosuna dahil etmediği Petkov da Ankara'ya giden kafilede yer aldı. 
     Volkan'ın sakat olması nedeniyle zorlu deplasman maçında Fenerbahçe'nin kalesini Recep koruyacak. Recep, ligin 15. haftasından itibaren Volkan'a bıraktığı kaleyi haftalar sonra yeniden koruyacak. 
     Kart cezası nerdeniyle ligde geçen hafta forma giyemeyen Kemal, Alman çalıştırıcının görev vermesi durumunda yarınki maçta takımdaki yerini alabilecek. 
     
     MUHTEMEL 11 
     Fenerbahçe'nin Gençlerbirliği karşısına Recep, Ali Güneş, Luciano, Tomas, Mahmut Hanefi, Aurelio, Ümit, Kemal Selçuk , Tuncay, Nobre ve Van Hooijdonk'tan oluşan muhtemel 11 ile çıkması beklenirken, taktik çalışmalarda savunmanın sol tarafında kaptan Ümit'i görevlendiren Daum'un, bu maça özel olarak takım kurgusunda değişiklikler yapabileceği öğrenildi. 
     Ankara 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Kuddusi Müftüoğlu yönetecek. 
     Bu arada Fenerbahçe'de, Gençlerbirliği maçı öncesi Van Hooijdonk, Tuncay ve Luciano'nun 3'er sarı kartları bulunuyor. 
     
</TEXT>
</DOC>
