<DOC>
<DOCNO> 202453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun36.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GHK Başkan Yardımcısı "Saddam'ı yargılamak Iraklılar'ın görevi" 
</HEADLINE>
<TEXT>

     Irak'taki Geçici Hükümet Konseyi'nin başkan yardımcısı Adnan Paçacı, Saddam Hüseyin'in idam edilip edilmemesi konusunda Iraklı yargıçların karar vereceğini söyledi. 
     Paçacı, Alman Stern dergisine yaptığı açıklamada, Saddam'ın idam edilebileceğini belirterek, ''Adil bir davadan sonra Iraklı yargıçlar Saddam'ın idam edilip edilmemesi konusunda karar verecekler'' dedi. 
     Irak'taki mevcut yasaların idam cezasını mümkün kılmadığını ve kendisinin de idam cezasına karşı olduğunu ifade eden Paçacı, ''Ancak, gelecekte Irak'ın anayasasının nasıl olacağına halkın çoğunluğu karar verecek. Bundan sonra da karar yargıçlara ait'' diye konuştu. 
     Saddam'ın işlediği suçların, kendi halkına yönelik suçlar olduğuna işaret eden Paçacı, ''Bu nedenle, Saddam'ı yargılamak Iraklıların görevi. Amerikalıların bu konuda hiçbir rolü olmayacak'' dedi. 
     
</TEXT>
</DOC>
