<DOC>
<DOCNO> 216003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko30.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve AIG'den ortak açıklama Dostane ayrıldık 
</HEADLINE>
<TEXT>

     AIG Fonları'nı kontrol eden AIG Capital Partners Başkanı Peter Yu, Galatasaray ile karşılaştıkları fikir ayrılıklarını dostane çözmüş olmaktan memnun olduklarını bildirdi. 
     Galatasaray Sportif Sınai ve Ticari Yatırımlar A.Ş., Galatasaray Spor Kulübü Derneği, AIG Blue Voyage Fund, L.P. ve AIG Global Sports and Entertainment Fund, L.P. arasında, İsviçre'deki tahkim ve Türkiye'deki davalara konu belirli hususlar hakkında 14 Şubat 2004 tarihinde imzalanan kapsamlı sulh anlaşmasına ilişkin ortak bir açıklama yapıldı Açıklamaya göre, bu sulh gereğince AIG Fonları'na ödemede bulunulacak ve hisseler Galatasaray Kulübü'ne satılacak. Tüm taraflar tahkim ve davaların takibine son verecekler. Anlaşmanın gereklerinin, önümüzdeki ay yerine getirilmesi bekleniyor. 
     AIG Fonları'nı kontrol eden AIG Capital Partners Başkanı Peter Yu, sulh anlaşmasına ilişkin şu açıklamayı yaptı 
     ''Galatasaray'a her zaman güvendik ve karşılaştığımız fikir ayrılıklarını dostane çözmüş olmaktan memnunuz. Aramızdaki antlaşmalar her zaman fikir ayrılıklarından daha büyüktü, ve sonunda, önceki galip geldi. Genel olarak, Galatasaray'daki yatırımımız, hem yatırımcılarımıza yüksek kazanç sağladı hem de Galatasaray'ın süren başarısına katkıda bulundu. Bundan böyle hissedar olmamamıza rağmen, her zaman Galatasaray taraftarı olarak kalacağız ve Galatasaray'ın başarılarının devamını dileyeceğiz.'' Galatasaray Kulübü Başkanı Özhan Canaydın ise açıklamasında, basında ara sıra ortaklıklıkla ilgili olumsuz yorumlar çıkmış olmakla birlikte, AIG Fonları ve çalışanlarının Galatasaray'a iyi birer ortak olduklarına inandığını dile getirdi. 
     Canaydın, ''birbirimizden çok şey öğrendik ve AIG'yi Türk iş dünyasının bir üyesi olarak görüyoruz'' dedi. 
     
</TEXT>
</DOC>
