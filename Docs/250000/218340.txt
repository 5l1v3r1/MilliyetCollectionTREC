<DOC>
<DOCNO> 218340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo33.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'de Haluk Yıldırım şoku 
</HEADLINE>
<TEXT>

     Türkiye Basketbol Ligi takımlarından Ülkerspor'un kaptanı Haluk Yıldırım'ın lenf bezi hastalığına yakalandığı ve 4 ay süreyle tedavi göreceği açıklandı. 
     Ülkerspor Kulübü'nden yapılan açıklamada, Haluk Yıldırım'ın tıp dilinde ''hodgkin lenfoma'' denilen bir lenf bezi hastalığı nedeniyle 4 ay tedavi göreceği ve bu süre içinde forma giyemeyeceği bildirildi. 
     Kulüp doktoru Prof.Burhan Uslu, Haluk'un yakalandığı hastalığın bir lenf bezleri hastalığı olduğunu vurgulayarak, ''Haluk'un hayati bir tehlikesi yok. Erken teşhis koyduk ve tedavisine hemen başladık. İyileştikten sonra yeniden basketbola dönebilecek'' dedi. 
     Hastalığı nedeniyle uzun süre basketboldan uzak kalacak olan milli basketbolcu Haluk ise, kısa sürede tedavisini tamamlayarak basketbola geri dönmek istediğini belirterek, ''Bu zor dönemde ailemin, dostlarımın, takım arkadaşlarımın ve Ülkerspor camiasının yakın ilgisi ve büyük desteği beni mutlu ediyor'' dedi. 
     Ülkerspor Kulübü Başkanı Orhan Özokur da Haluk'un, kulübün kurulduğu yıldan itibaren forma giydiğini ifade ederek, ''Kaptanımızın rahatsızlığı nedeniyle çok üzgünüz. Kendisinin tedavisi için hem spor hayatı, hem de geleceğiyle ilgili maddi ve manevi yanında olacağız. Haluk'un kısa sürede sağlığına kavuşarak, aramıza dönmesini bekliyoruz'' diye konuştu. 
     Kulüp genel müdürü Lütfi Arıboğan da Haluk'un durumuyla ilgili şu açıklamayı yaptı 
     ''Haluk gibi genç nesile örnek olan ve birçok özelliği beraberinde taşıyan sporcular çok nadir yetişmekte. Hastalığı beni çok üzdü. Türkiye Ligi'nde ve Avrupa kupası mücadelesinde Haluk'un olmaması takımın gücünü azaltacak. Ama tedavisinin sonunda sağlığına ve formasına biran önce kavuşmasını arzu ediyoruz.'' 
     
</TEXT>
</DOC>
