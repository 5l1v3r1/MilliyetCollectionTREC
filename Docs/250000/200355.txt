<DOC>
<DOCNO> 200355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun14.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Sünniler'den iç savaş uyarısı 
</HEADLINE>
<TEXT>

     Iraklı Sünniler, Şiiler ve Kürtlerden milis gücü oluşturulmasının iç savaşa yol açabileceği uyarısında bulundular. 
     Sünni Ulema Şurası tarafından yapılan açıklamada, Kürt ve Şii gruplarının milis kuvveti yapılmasının, ''Müslümanların büyük kısmını görmemezlikten gelme ve onları muhalefet saflarına itme'' anlamı taşıyacağı kaydedildi. 
     Açıklamada, Lübnan'da 1975 ile 1990 arasında hüküm süren kanlı savaşa gönderme yapılarak, bu durumda Irak'ın ''Lübnanlaşacağı'' görüşü dile getirildi. 
     Saddam rejiminin devrilmesinden sonra oluşturulan Ulema Şurası, bir vakitler iktidarda olan Sünni azınlığı temsil ediyor. 
     Washington Post gazetesi, Çarşamba günkü sayısında Irak'ta milis gücü oluşturulmakta olduğunu yazmış, Irak'taki geçici yönetimin Kürt Dışişleri Bakanı Hoşyar Zebari, milis kuvveti hazırlanmasından memnuniyet duyacaklarını belirtmiş, Irak'taki Amerikalı sivil yönetici Paul Bremer ise ''Müstakbel Irak'ta milislere yer yok'' demişti. 
     
</TEXT>
</DOC>
