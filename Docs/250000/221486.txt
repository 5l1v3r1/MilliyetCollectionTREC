<DOC>
<DOCNO> 221486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun22.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye'nin müzakerelere başlama şansını iyi görüyorum 
</HEADLINE>
<TEXT>

     Almanya Başbakanı Gerhard Schröder, Türkiye'nin AB üyelik müzakerelerine başlama şansının iyi olduğunu söyledi. 
     Schröder, bugün başkent Berlin'de Hollanda Başbakanı Jan Peter Balkenende ile görüştü. 
     Schröder, görüşmeden sonra yaptığı açıklamada, AB Komisyonu'nun üyelik müzakerelerine başlanabilmesi için Türkiye'deki gelişmeleri çok iyi inceleyeceğini belirterek, ''Bu konuda reformların uygulanması çok önemli rol oynayacaktır. Ben Türkiye'nin başarma şansını iyi görüyorum'' dedi. 
     Balkenende ise Türkiye'de çok sayıda olumlu reformun yapıldığına işaret ederek, ''Tüm bu reformların uygulamada nasıl olacağını görmemiz gerekir. Türkiye'deki reformların uygulanması konusunda daha çok şey yapılmalı'' diye konuştu. 
     Schröder ve Balkenende ayrıca AB içinde üye ülkelere nüfuslarına göre ikinci bir oy hakkı verilmesi konusunda görüşbirliği içinde olduklarını açıkladılar. 
     Nüfus sayısı az olan İspanya ve Polonya, nüfusu fazla olan bazı üye ülkelere çifte oy hakkı verilmesine karşı çıkıyor. 
     İki ülkenin başbakanları, Madrid'deki bombalı saldırıları da kınayarak, İspanyol halkının acılarını paylaştıklarını söylediler. 
     
</TEXT>
</DOC>
