<DOC>
<DOCNO> 220259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun27.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya'da 5 yıl sonra ilk kez enerji bakanı atandı 
</HEADLINE>
<TEXT>

     Libya Hükümeti'nde bazı değişiklikler yapılırken, deneyimli petrol uzmanı Fethi Ömer bin Şetvane, Enerji Bakanlığı'na atandı. 
     Libya'da 5 yıldır ilk kez bir enerji bakanı atanmış oldu. 
     Libya lideri Muammer Kaddafi, 5 yıldan uzun bir süre önce petrol bakanlığını lağvetmişti. 
     Atamanın, ABD'nin Libya'ya uygulanan ekonomik ambargoyu kısmen kaldırmasının ardından, ABD petrol şirketlerinin Libya pazarına girmek için pazarlıklara hazırlandıkları bir döneme denk gelmesine dikkat çekildi. 
     Libya televizyonunda yayınlanan açıklamaya göre, Libya Genel Halk Kongresi'nin Libya Lideri Muammer Kaddafi'nin doğum yeri Sirte kentinde yaptığı 5 günlük toplantıda kabinede bazı değişiklikler yapılması kararlaştırıldı. 
     
     KABİNE DÜZENLEMESİ 
     Açıklamaya göre, Başbakan Şükrü Ganem ve Dışişleri Bakanı Muhammed Abdürrahman Şalgam yerlerini korudu. 
     Eski Başbakan Yardımcısı Aballa el Bedri'nin yerine Bağdadi el Mahmudi, eski Maliye Bakanı Muhammed el Uceyli el Burayni'nin yerine ise Muhammed Ali el Havayeg atandı. 
     Adalet ve Genel Güvenlik Bakanlığı ikiye ayrılarak bir Adalet Bakanlığı bir de Genel Güvenlik Bakanlığı oluşturuldu. Adalet Bakanlığı'na Ali es Hissnavi, Genel Güvenlik Bakanlığı'na ise Nasır el Mabruk atandı. 
     Eski Adalet Bakanı Muhammed el Mesrati ise genel savcı olarak atandı. 
     Yeni oluşturulan Kültür Bakanlığı'na Mehdi İmbareş, Gençlik Bakanlığı'na Ali el Şari ve Çalışma Bakanlığı'na ise Manhmud Muhammed Matuk atandı. Matuk Libya'nin nükleer programının başkanlığını da sürdürecek. 
     
</TEXT>
</DOC>
