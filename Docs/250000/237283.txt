<DOC>
<DOCNO> 237283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur07.html </URL>
<DATE> 2004/05/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Roma döneminden kalma mağaralarda yaşıyorlar .. 
</HEADLINE>
<TEXT>

     Şanlıurfa'nın, konik kubbeli evleriyle ünlü tarihi ilçesi Harran'a bağlı Özkent Köyü'nde, bazı aileler mağaralarda yaşıyor. 
     Yapılaşmaya izin verilmeyen Şuayb Şehri'nde, maddi durumu iyi olmadığı için mağarada yaşayan 33 yaşındaki Abdulmuhsin Toprak, 5 yıl önce evlendiğini ve mağaralardan birine yerleşmek zorunda kaldıklarını söyledi. 
     Köyde, elektrik, su, telefon gibi öncelikli ihtiyaçların da giderilemediğini anlatan Toprak, ''Bölge uzun yıllardır yerleşim alanı olarak kullanılıyordu. Buranın tarihi önemini biliyoruz, ancak nüfusun hızla artmasına karşın yeni yerleşim yerleri açılmadı. Bu nedenle bazı aileler, yaşamlarını mağarada sürdürmek zorunda kalıyor'' dedi. 
     
     MAĞARALAR BOŞALTILACAK 
     Şanlıurfa Valisi Şükrü Kocatepe, Kültür ve Turizm Bakanlığı'nca 1. derecede sit alanı olarak belirlenen bölgede yapılaşmanın yasak olduğunu anımsattı. Maddi durumu iyi olmayan ailelerin başka bölgelere taşınması amacıyla bir proje üzerinde çalıştıklarını belirten Vali Kocatepe, ''Şuayb şehri ve Soğmatar'daki tarihi öneme sahip mağaraları en kısa sürede boşaltacağız'' dedi. 
     
     ŞUAYB ŞEHRİ 
     Harran Üniversitesi Fen Edebiyat Fakültesi Sanat Tarihi Bölümü Öğretim Üyesi Yrd. Doç. Dr. Cihat Kürkçüoğlu, Harran'ın 20 kilometre doğusundaki Şuayb şehrinde bulunan Roma döneminden kalma mağaralar bulunduğunu kaydetti. 
     Kürkçüoğlu, halk arasında Şuayb Peygamber'in bu mağaralardan birinde yaşadığının rivayet edildiğini de belirtti. 
     
</TEXT>
</DOC>
