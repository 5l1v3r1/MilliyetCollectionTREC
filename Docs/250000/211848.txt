<DOC>
<DOCNO> 211848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/yercan.html </URL>
<DATE> 2004/01/29/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Sancılı tur 
</HEADLINE>
<TEXT>

   
   Diyarbakırspor karşısında yine adına yakışır bir futbol oynamadı Trabzonspor, ama bu kez şansının da yardımıyla galibiyeti buldu, turu kucakladı. 
   Olmuyor, istediği oyunu bir türlü kuramıyor Bordo - Mavili ekip... Rakibin adı, sanı, kimliği ne olursa olsun kendi gücünü unutmuş bir futbol mahkumluğuyla çıkıyor sahaya... 
   Ne orta sahası oyuna ağırlığını koyabiliyor, ne de kanatları rakibi yıpratacak ve bıktıracak bindirmeler yapabiliyor. Forveti zaten artık klişe bir cümle haline gelen deyimle "haftalardır kayıpları oynuyor, kendini arıyor." İlk kez sahaya sürdüğü on birde akıllı değişiklikler yapan ve Diyarbakır'ı özellikle kendi sahasında çetin bir ekip olduğunu unutmayan Teknik Direktör Turgay Semercioğlu defansını sağlam tutarak çıktı sahaya... Bordo - Mavili ekibi de tura bu yerinde müdahale taşıdı. Recep'in yerine Erdinç'i, sakat olan Sommers'ın mevkisine de genç Volkan'ı monte eden Semercioğlu, Trabzonspor'un havasını bir ölçüde değiştirdi. Özellikle Volkan dün Diyarbakırspor karşısında maçı kurtaran ve turu getiren adamdı. Yaklaşık 40 metreden attığı golle skor tabelasını değiştirirken defanstaki kusursuz futboluyla da yıldızlaştı. 
   Trabzonspor'un gol ayakları olarak forvette yer alan Augustine ve Fatih Tekke Diyarbakırspor karşısında da yetersiz ve etkisizdi. Turgay Semercioğlu, Augustine'nin yerine Emre'yi almakta gecikirken orta sahanın top yapabilen etkili ismi Gökdeniz'i bitime on dakika kala Yattara ile değiştirerek Diyarbakır'ın ekmeğine yağ sürdü. Bu değişiklikle rakibinin üstüne gitmeye başlayan ev sahibi takım aradığı golü bulamayınca turu yakalayan taraf Trabzonspor oldu. 
   Karşılaşmanın hakemi İsmet Arzuman sonuca etki etmese de, oyun içindeki hatalı kararlarıyla tepki toplayan bir yönetim gösterdi. 
   
      
</TEXT>
</DOC>
