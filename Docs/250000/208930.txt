<DOC>
<DOCNO> 208930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur55.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Yönetimi Yasa Tasarısı Komisyon'dan geçti... 
</HEADLINE>
<TEXT>

     Etkili ve katılımcı bir yönetim için kamuda yeniden yapılanma öngören tasarı TBMM Anayasa Komisyonu'nda kabul edildi. 
     Kamu Yönetimi Temel Kanunu Tasarısı'nın amacı, ''Katılımcı, saydam, hesap verebilir, insan hak ve özgürlüklerini esas alan bir kamu yönetiminin oluşturulması kamu hizmetlerinin adil, süratli, kaliteli, etkili ve verimli bir şekilde yerine getirilmesi için merkezi idare ile mahalli idarelerin görev, yetki ve sorumluluklarının belirlenmesi merkezi idare teşkilatının yeniden yapılandırılması ve kamu hizmetlerine ilişkin temel ilke ve esasları düzenlemektedir'' şeklinde belirlendi. 
     Merkezi idare ile mahalli idareleri ve bunların bağlı, ilgili ve ilişkili kurum ve kuruluşlarını kapsayan tasarıda kamu yönetiminin temel amaç ve görevi de şöyle tanımlandı 
     ''Kamu yönetiminin temel amaç ve görevi, halkın hayatını kolaylaştırmak, huzur, güvenlik ve refahını sağlamak, hayat kalitesini geliştirmek, kişilerin hak ve özgürlüklerini kullanmalarının önündeki engelleri kaldırmak ve bu amaçlarla kanunlarla verilen görev ve hizmetleri yerine getirmektir.'' Tasarıya göre, merkezi idare kamu hizmetlerine ilişkin ulusal düzeyde genel ilke ve politikaları amaç ve hedefler ile standartları belirleyecek. Merkezi İdare, kamu hizmetlerinin hukuka, belirlenen politika ve standartlara uygunluğunu izlemek, değerlendirmek ve denetlemek, hizmetlerin verimli ve merkezi idare ile mahalli idareler arasında koordinasyon içerisinde yerine getirilmesini sağlayacak, kamu kurum ve kuruluşları ile özel sektöre, kamu kurumu niteliğindeki meslek kuruluşları ve sivil toplum örgütleri arasında iletişim ve işbirliğini sağlayıcı mekanizmalar oluşturacak. 
     Bunun için merkezi idare, yetki ilkesi genişliği ve çerçevesinde taşrada ve yurtdışında örgütlenerek mahalli idareler ve hizmet yönünden yerinden yönetim kuruluşları üzerinde yasalarla öngörülen idari vesayet yetkisini kullanabilecek. 
     
     PERFORMANS ÖLÇÜTLERİ 
     Tasarıya göre, merkezi idare tarafından görülecek görev ve hizmetler dışında kalan mahalli müşterek nitelikteki her türlü görev, yetki ve sorumluluklar ile hizmetler, mahalli idareler tarafından yerine getirilecek. Buna göre, mahalli idareler, görev, yetki ve sorumlulukları alanına giren hizmetleri Anayasa'da ifadesini bulan idarenin bütünlüğü ilkesine, kanunlara ayrıca kalkınma planının ilke ve hedeflerine, kendi stratejilerine, amaç ve hedeflerine, performans ölçütlerine ve standartlara uygun olarak görecekler. 
     Mahalli idarelerin yasalarla verilen temel görev ve hizmetleri yerine getirmesinde ciddi aksamaların meydana gelmesi ve yapılan inceleme ve araştırma sonucunda bu durumun halkın sağlık, huzur ve esenliğini önemli ölçüde olumsuz etkilediğinin somut olarak belirlenmesi durumunda, İçişleri Bakanlığı bu aksaklıkların giderilmesi için önlem alacak. 
     Tasarıda merkezi idareler ile mahalli idareler arasındaki ilişkiler de ayrıntılı biçimde düzenlendi. 
     
     DOĞRUDAN HARCAMA 
     Buna göre, merkezi idare tarafından yürütülmesi öngörülen hizmetlerden illerde yapılması gerekenler, yasalarda belirtilen istisnalar dışında, valilik ve kaymakamlıklar tarafından gerçekleştirilecek. Merkezi idare birimleri, mahalli idarelerin sorumluluk alanlarına giren görev ve hizmetler için mahalli düzeyde teşkilat kuramayacak, doğrudan ihale ve harcama yapamayacak. 
     Merkezi idarenin görevleri arasında sayılan hizmetlere ait yatırımlardan ilgili bakanlıkça uygun görülenler, mahalli idareler eliyle de gerçekleştirilebilecek. Bu yatırımlara ait ödenekler, ilgili kuruluş tarafından o mahalli idare bütçesine aktarılacak. Bu ödenekler başka amaçlarla kullanılamayacak. 
     Merkezi idare, desteklemek ve geliştirmek istediği hizmetleri, proje bazında gerekli kaynakları ilgili mahalli idarelere aktararak onlarla işbirliği içinde yürütülebilecek. 
     Mahalli idarelerin görev, yetki ve sorumluluk alanlarına giren konularda çıkarılacak tüzük, yönetmelik ve benzeri düzenlemelere, mahalli idarelerin kısıtlayıcı, mahalli hizmetleri zayıflatıcı ve yerinden yönetim ilkesine aykırı hükümler konulamayacak. 
     
     MALİ KAYNAK DAĞILIMI 
     Mahalli idarelere yetki, görev ve sorumluluklarıyla orantılı gelir kaynakları sağlanacağı da tasarıyla hükme bağlandı. Buna göre mahalli idareler, genel bütçe vergi gelirleri tahsilatından pay alacak. Payların ayrılmasına, dağıtımına ve bu paylardan yapılacak kesintilere ilişkin usul ve esaslar yasayla düzenlenecek. 
     Tasarıyla, kamu hizmetlerinin daha etkili, verimli ve süratli şekilde görülmesi için merkezi idare veya mahalli idarelere ait hizmetlerden yasalarda öngörülenlerin gerektiğinde, özel sektöre, kamu kurumu niteliğindeki meslek kuruluşlarına, hizmet birliklerine, özel sektöre ve alanında uzmanlaşmış sivil toplum örgütlerine gördürülebilmesine imkan tanınıyor. 
     
     İDARENİN BÜTÜNLÜĞÜ İLKESİ 
     Bakanlıklar ile bağlı ve ilgili kuruluşların teşkilatlanmalarına ilişkin ilke ve esasları da belirleyen tasarıya göre, görev ve yetkilerin tespiti ile teşkilatlanmada, idarenin bütünlüğü ilkesi esas alınacak. Benzer nitelikteki hizmet ve görevler birden fazla kurum ve kuruluşa verilemeyecek. Bakanlıklar ile bağlı ve ilgili kuruluşlar, stratejik planlarına, yıllık amaç ve hedeflerine bağlı olarak teşkilat yapısını, hizmet kalite standartlarını, yönetim ve hizmet süreçlerini sürekli geliştirici tedbirleri alacak. 
     
     DEVLET BAKANI SAYISI 8'E İNDİRİLİYOR 
     Tasarıda, Bakanlar Kurulu'nun oluşumu başbakanın statüsü ve başbakan yardımcılarının görevlendirilmeleri ve devlet bakanlarının atanması ile ilgili konular da düzenlendi. 
     Tasarıda, Bakanlar Kurulu'nun başbakan ve bakanlardan oluştuğu, başbakanın da Bakanlar Kurulu'nun başkanı ve başbakanlık teşkilatının en üst amiri olduğu ifadesine yer verildi. Tasarı ile devlet bakanı sayısı da 20'den 8'e indiriliyor. Başbakana yardımcı olmak, bakanlıklar arasında koordinasyonu sağlamak üzere en çok 3 başbakan yardımcısı görevlendirilebilecek. 
     Tasarıya göre, başbakan yardımcıları ile devlet bakanlarının danışma ve büro hizmetlerini yürütecek personele ait kadrolar başbakanlık kadro cetvelinde gösterilecek. 
     Tasarıda bakanların görev, yetki ve sorumlulukları sıralanırken, bunların sadece siyasi sorumluluk taşıyan kişiler değil, aynı zamanda bakanlığın da en üst düzey yönetici ve sorumlusu olduğuna vurgu yapıldı. Buna göre, bakan bakanlık kuruluşunun en üst amiri olup, bakanlık icraatından ve emri altındaki faaliyet ve işlemlerden sorumlu olacak. 
     Tasarıya göre, müsteşar bakanın yardımcısı olup bakanlık hizmetlerini, bakan adına onun amiri ve yönlendirmesi doğrultusunda, mevzuat hükümlerine, bakanlığın amaç ve politikalarına, stratejik planına uygun olarak düzenleyecek ve yönetecek. Bu amaçla bakanlık kuruluşlarına gereken emirleri verecek ve bunların uygulanmasını gözetip sağlayacak. 
     Müsteşar bu hizmetlerin yürütülmesinde bakana karşı sorumlu olacak. 
     
     TAŞRA TEŞKİLATI KURAMAYACAKLAR 
     Tasarıya göre, Dışişleri, Bayındırlık ve İskan, Sağlık, Ulaştırma, Tarım ve Köyişleri, Sanayi ve Ticaret, Enerji ve Tabii Kaynaklar, Kültür ve Turizm ile Çevre ve Orman Bakanlıkları taşra teşkilatı kuramayacak. 
     Adalet, Milli Savunma, İçişleri, Maliye, Milli Eğitim, Çalışma ve Sosyal Güvenlik Bakanlıkları ise taşra teşkilatı kurabilecekler. 
     Tasarıda, bakanlık yardımcı hizmet birimlerini de yeniden düzenlendi. Buna göre, bakanlık merkez teşkilatında ihtiyaca göre, Özel Kalem Müdürlüğü, İnsan Kaynakları Daire Başkanlığı ve Destek Hizmetleri Daire Başkanlığı kurulacak. Taşra teşkilatı olan bakanlıklarda, insan kaynakları birimi genel müdürlük şeklinde kurulabilecek. Bağlı kuruluşların merkez teşkilatında ihtiyaca göre insan kaynakları daire başkanlığı ile destek hizmetleri daire başkanlığı oluşturulacak. 
     Taşra teşkilatı ve kuruluşuna ilişkin hükümler de içeren tasarıya göre taşra birimleri olan bakanlıklar illerde ve hizmet niteliği ile ihtiyaçlar dikkate alınarak ilçelerde teşkilatlanacak. Bunlar vali ve kaymakama bağlı olarak çalışacaklar. 
     Tasarıda taşra teşkilatlarının kurulmasında aranacak şartlar şöyle sıralandı 
     -Taşra teşkilatı, görev ve hizmetin niteliğine, sosyal ve ekonomik şartlara ve nüfus durumlarına göre farklı yapıda kurulabilecek. 
     -Bakanlıklar ile bağlı kuruluşların il ve ilçelerde, tek bir taşra teşkilatı kurmaları esas olacak. 
     -Kamu hizmetlerinin zorunlu kıldığı hallerde, birden çok ili kapsayan alanlarda, sürekli veya geçici nitelikte, kanunla, bölge teşkilatı kurulabilecek. Ancak, bölge düzeyinde teşkilatlanan bakanlıklar illerde, illerde teşkilatlanan bakanlıklar ise bölge düzeyinde örgütlenemeyecek. 
     -Bölge kuruluşları dışındaki taşra teşkilatı, Bakanlar Kurulu kararı ile kurulacak, kaldırılacak veya değiştirilebilecek. 
     
     YURTDIŞI HİZMETLERİ 
     Tasarıya göre, Dışişleri Bakanlığı ile Türk İşbirliği ve Kalkınma İdaresi Başkanlığı TİKA hariç, bakanlıklar ile diğer kamu kurum ve kuruluşları yurtdışı teşkilatı kuramayacaklar. Bakanlıklar ile diğer kamu kurum ve kuruluşlarından hangilerinin hangi ülkelerde yurtdışı hizmeti sunacağı Bakanlar Kurulu tarafından belirlenecek. Bu yolla belirlenecek kurum ve kuruluşların yurtdışı hizmetleri, ilgili kurum veya kuruluş personelinin Dışişleri Bakanlığı kadrolarına geçici olarak görevlendirilmesi yoluyla yürütülecek. 
     
</TEXT>
</DOC>
