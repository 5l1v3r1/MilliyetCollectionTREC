<DOC>
<DOCNO> 233000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/guncel/gun20.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Fransız Bakan ağız değiştirdi 
   FRANSA Dışişleri Bakanı Michel Barnier, Türkiye'nin yakın zamanda Avrupa Birliği'ne AB üye olamayacağını ancak kapının da yüzüne kapatılmaması gerektiğini söyledi. Barnier,"Türkiye'nin bugünkü koşullarda ya da kısa vadede üyeliği söz konusu değil. Üyelik müzakereleri başlamadı. Ne kadar süreceğini de bilemem, muhtemelen çok uzun zaman alacaktır" dedi. 
   
   NATO'ya dil bilen öğrenci aranıyor 
   İSTANBUL'da 28 - 29 Haziran'da düzenlenecek NATO zirvesi için hazırlıklar sürerken YÖK, yabancı dille eğitim yapan üniversite rektörlerine, zirvede iyi derecede yabancı dil bilenlere ihtiyaç olacağı, bu nedenle destek istenebileceği konusunda yazı gönderdi. YÖK, zirvede görevli polislerin yurtlarda kalabilmesi için üniversitelerin erken tatil edilebileceğini bildirmişti. 
   
   Türk öğrencilere 'ekoloji' ödülü 
   TÜRK öğrenciler, Moldova'da düzenlenen "II. Balkan Ekoloji Olimpiyatı"nda altın madalya ile jüri özel ödülünü kazandı. Türkiye'nin yanı sıra Yunanistan, Moldova, Bulgaristan, Romanya ve Arnavutluk'tan toplam 21 projenin katıldığı olimpiyatta, "İstanbul Boğazı'nın Antropojenik Yapısı"nı inceleyen Oğuzhan Çolak, projesiyle altın madalya sahibi oldu. 
   
   
   
</TEXT>
</DOC>
