<DOC>
<DOCNO> 212854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/yasam/yas07.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karne verip kurtulmak yok ' 
</HEADLINE>
<TEXT>

   Karnelerin dağıtıldığı gün İstanbul'da okul dönüşü donarak can veren Atalay'ın ailesi, sorumlu tuttukları eğitimcileri dava edecek 
      Gökhan Karakaş 
   
   Ümraniye'de karnesini aldıktan sonra eve dönüş yolunda donarak hayatını kaybeden 8 yaşındaki Atalay Kemaloğlu'nun babası İlber Kemaloğlu, okul yönetimine dava açmaya hazırlanıyor. Üç oğlunun da aynı okulda okuduğunu söyleyen Kemaloğlu, karneleri farklı saatlerde dağıtarak çocukları eve yalnız gönderen yöneticileri suçluyor. 
   9 ay önce Erzurum'dan İstanbul'a göç edip Yenidoğan'a yerleşen, ancak iş bulamayınca ineklerinin sütünü satarak geçinmeye başlayan ailenin babası Kemaloğlu, kayıt parası yüzünden oğulları Kaan 11 , Atalay 8 ve Muhammet'i 7 evlerinin yakınındaki okul yerine, 4 kilometre uzaklıktaki okula gönderdiğini dile getirdi. 
   Donan oğlu Atalay'a karnesinin erken verildiğini ve kardeşleriyle buluşturulmadığını savunan baba Kemaloğlu, okul yönetimini ve sınıf öğretmenini suçladı. 
   
   'Köprü bile dondu' 
   Kar yağışı nedeniyle yolların kapandığını, İstanbul'da olağanüstü bir durum oluştuğunu bilen öğretmenlerin çocukları bırakmalarına tepki gösteren Kemaloğlu, şöyle isyan etti "Koca Boğaziçi Köprüsü'nün tellerinin bile koptuğu bir fırtınada oğlumu nasıl bırakırlar Muhammet, abisine teslim edilmese, belki o da donacaktı. Atalay'ın ölümünden okul yönetimi ve sınıf öğretmeni suçludur. Dava açarak, adaletin yerini bulmasını sağlayacağım." 
   
   
</TEXT>
</DOC>
