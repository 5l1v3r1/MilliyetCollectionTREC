<DOC>
<DOCNO> 214152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/eko02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçakoca'ya soruşturma izni 
</HEADLINE>
<TEXT>

   Başbakan Yardımcısı Şener'in izin vermesiyle BDDK eski Başkanı Engin Akçakoca da dahil altı kişi hakkında soruşturma açıldı 
      TÜRKER KARAPINAR Ankara 
   
   Ankara Cumhuriyet Başsavcılığı, İmar Bankası'ndaki usulsüz bono satışlarında sorumluluğu olduğu iddia edilen BDDK eski Başkanı Engin Akçakoca'nın da aralarında bulunduğu altı kişi hakkında "görevi ihmal ve suiistimal" suçlarından soruşturma başlattı. Başsavcılık, Uzan Grubu ile akçalı ilişkilere girdiği belirlenen Bankalar Yeminli Murakıbı Seydi Uğurlu hakkındaki dosyayı ayırarak, "Mal Bildiriminde Bulunulması, Rüşvet ve Yolsuzlukla Mücadele Kanunu" uyarınca yürütmeye başladı. 
   Ankara Cumhuriyet Savcısı Abdullah Ayhan Şan, Başbakan Yardımcısı Abdüllatif Şener'in, Başbakanlık Teftiş Kurulu BTK müfettişlerince hazırlanan rapora dayanarak soruşturma izni verdiği, BDDK eski Başkanı Engin Akçakoca, Başkan Yardımcısı Teoman Kerman, BDDK Uygulama ve Değerlendirme Dairesi eski Başkanı Niyazi Çakır, yardımcısı Erhan Batur ile BDDK Yeminli Murakıpları Nazım Demirtaş ve Veysel Oğuz hakkında soruşturma başlattı. 
   
   Çanakçı için izin vermedi 
   Soruşturmanın, İmar Bankası'ndaki usulsüz bono satışlarında sorumlulukları bulunulduğu iddiasıyla TCK'nın "görevi ihmal ve suiistimal" suçlarını düzenleyen maddesinden yürütüldüğü öğrenildi. Şener'in, BDDK ikinci başkanıyken Hazine Müsteşarlığı görevine atanan İbrahim Çanakçı hakkında ise soruşturma izni vermediği bildirildi. 
   Şener, BTK müfettişlerince hazırlanan rapora dayanarak Uğurlu için de soruşturma izni verdi. Başsavcılığın, Uzan Grubu ile çıkar ilişkisine girdiği iddia edilen Uğurlu'nun dosyasını ayırdığı ve hakkındaki soruşturmanın 3628 sayılı "Mal Bildiriminde Bulunulması, Rüşvet ve Yolsuzlukla Mücadele Kanunu"na göre yürütüldüğü öğrenildi. Uğurlu hakkındaki iddialar şöyle 
   İmar Bankası'nı denetlemekle görevli Uğurlu, banka kapatılmadan iki hafta önce arkadaşı adına kasada görünen 151 bin doları çekti. Bu hesapta Uğurlu ve arkadaşı Dr. Armağan Özel arasındaki transfer trafiği dikkati çekti.Uğurlu, İstanbul'un prestijli bir özel okulunda öğrenim gören oğlunun okul masraflarını İmar Bankası'na ödetti. İmar Bankası Genel Müdür Yardımcısı Sadık Karagöz, 2003-2004 öğrenim dönemi için kendi mevduat hesabından 8 milyar 270 milyon lirayı, öğrenim bedeli olarak Uğurlu'nun çocuğunun okul hesabına gönderdi.Uğurlu, İmar Bankası'nı denetlediği dönemde, müfettişlik sınavlarına giren ancak sınavı kazanamayan Abdülvahap Uğurlu'nun müfettişliğe kabul edilmesini istedi. Dönemin Teftiş Kurulu Başkanı, konuyu Kemal Uzan'a bir mektupla bildirdi. Mektupta Kemal Uzan'a, Abdülvahap Uğurlu'nun sınavda gereken puanı alamamasının yanı sıra, "askerliğini de yapmamış olduğu" bildirilerek, İmar Bankası'nda işe başlayıp başlayamayacağı soruldu. Kemal Uzan'dan "uygundur" cevabı gelince Abdülvahap Uğurlu, İmar Bankası'nda müfettiş olarak işe başladı. 
   
</TEXT>
</DOC>
