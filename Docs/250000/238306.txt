<DOC>
<DOCNO> 238306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/spo04.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın zafer korkusu 
</HEADLINE>
<TEXT>


Türkiye Kupası, Trabzonspor Teknik Direktörü'nü endişeye soktu. Ziya Doğan, "Böyle ortamlardan sonra iyi sonuçlar olmaz. Bu korkuyu yaşıyorum. Bu sezon en çok Galatasaray maçından çekiniyorum" dedi 


'Yenilgi istemiyor' 
GENÇLERBİRLİĞİ karşısında kazanılan finalin sonrasında Türkiye Kupası'na kavuşan Trabzonspor, bunun sevincini kısa kesmek istiyor. Ligin son iki haftasında kayıp yaşamak istemeyen Bordo - Mavililer'in Teknik Direktörü Ziya Doğan, dün yaptığı basın toplantısında, korkusunu açık açık dile getirdi. Doğan, "Böyle ortamlardan sonra iyi sonuçlar olmaz. Bu korkuyu yaşıyorum" dedi. 

'Önce biz kazanalım' 
GALATASARAY ile yarın oynayacakları karşılaşmaya da dikkat çeken Trabzonspor çalıştırıcısı, bu maçın sezonun en zor müsabakası olacağını savundu. Ziya Doğan şöyle devam etti "Bu sezon en çekindiğim maç, Galatasaray maçı. Çeşitli polemikler üretildi. Biri birşey diyor, diğeri başka bir yere çekiyor. Fenerbahçe'nin Denizlispor maçından çok bizim maç önemli. Önce biz kazanmalıyız." 

Kupaya tepki gösterdi 
TÜRKİYE Kupası'nın ardından ayaklarının yere basması gerektiğini ifade eden Doğan, "Bileğimizin hakkıyla güzel bir çıkış yakaladık. Bunu devam ettirmek ve son iki maçı da kazanmak istiyoruz" ifadesini kullandı. Öte yandan Doğan, basın mensuplarının Türkiye Kupası'nı toplantı yapacağı masanın üzerine koymasına tepki gösterdi. Ziya hoca bunun kaldırılmasından sonra toplantıya başladı. 

Çalışmalar start aldı 

TÜRKİYE Kupası'nı kazanarak üst üste ikinci kez mutlu sona ulaşan Trabzonspor, Galatasaray ile oynayacağı kritik 90 dakikanın hazırlıklarına başladı. Basına kapalı yapılan antrenmana Hasan, Fatih ve Somers katılmazken, Gençlerbirliği maçının devre arasında bayılan İbrahim Ege'nin durumunun iyi olduğu bildirildi. Bordo - Mavililer, idmanın ardından kampa girdi. 

'Kara paramız yok' 

Aktuğ'dan transfer yorumu 
BORDO - Mavili kulübün Başkanı Atay Aktuğ, yaklaşan transfer dönemiyle ilgili olarak çarpıcı açıklamalar yaptı. Aktuğ, "Bizde kara para yok ama transfere yetecek kadar paramız var. Kulübümün yaptığı transferleri basından takip ediyorum. Sadece Konyaspor'dan Sedat ile ciddi olarak ilgileniyoruz. Birçok futbolcuyla görüşmelerimiz var" yorumunu yaptı. 

'Gökdeniz bizde kalacak' 
AKTUĞ, adı transfer dedikodularından düşmeyen Gökdeniz için de son noktayı koydu. Trabzonspor Başkanı, "Gökdeniz gitmek istemiyor çünkü Trabzonspor'da mutlu. Şampiyonlar Ligi'nde mücadele edecek bir takımda oynayacak. Kupa finalini izleyen UEFA gözlemcileri, Gökdeniz'in 15 milyon pound değerinde bir futbolcu olduğunu söylediler" dedi. 

Deniz'in yolu açık 

FENERBAHÇE, Beşiktaş, Galatasaray ve Trabzonspor'un transfer gündeminde olan Deniz'in Gençlerbirliği ile devre arasında yaptığı özel protokolün geçersiz olduğu öğrenildi. 31 Mayıs 2004 tarihinde sözleşmesi sona erecek olan yıldız futbolcunun, bu tarihten itibaren serbest kalacağı açıklandı. 

TRABZONSPOR GÜNLÜĞÜ 
Lebedenko sesleri 
TRABZONSPOR, Rusya'nın Torpedo takımında forma giyen İgori Lebedenko için girişimlerini hızlandırdı. Teknik direktör Ziya Doğan'ın kasetlerini izleyip çok beğendiği tecrübeli futbolcunun bonservisinde indirim yapılmasını beklendiği öğrenildi. Torpedo kulübü, Trabzonspor ile yaptığı ilk pazarlıkta Lebedenko için 1.5 milyon Euro istedi. 

Somers'a MR 
LİGİN son iki haftasına girilirken sakat ve cezalı futbolcular nedeniyle sıkıntı yaşayan Trabzonspor'da Somers de sezonu kapattı. Kulüp doktoru Mesut Çelebi, yıldız futbolcunun MR'ını çektiklerini ve sağ ayağında stres kırığı tespit ettiklerini açıkladı. Çebeli, Somers'in kalan iki maçta forma giyemeyeceğini bildirdi. 

Alt yapı Lemi'nin 
TRABZONSPOR yönetiminin, alt yapının başına eski oyuncularından Lemi Çelik'i getireceği öğrenildi. Bordo-Mavili kulüpte yardımcı antrenörlük yapan ve futbolcu izleme komitesinde yer alan Lemi Çelik'e alt yapıdaki teknik kadroyu değiştirme yetkisinin de verileceği kaydedildi. 


</TEXT>
</DOC>
