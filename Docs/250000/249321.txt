<DOC>
<DOCNO> 249321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas04.html </URL>
<DATE> 2004/06/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çocuklara cinsel tacizde bulunan rahipler ülke ülke dolaşıyor... 
</HEADLINE>
<TEXT>

     Küçük yaştaki çocuklara cinsel tacizde bulunan Vatikan'a bağlı 100 ila 200 civarında Roman Katolik rahibin, ülke ülke dolaşarak misyonerlik faaliyetlerini sürdürdüğü iddia edildi. 
     Dallas Morning News gazetesinin 18 ay süren araştırmalar sonucunda hazırladığı ve ilk bölümünü bu pazar günü yayınlamaya başlayacağı yazı dizisini kaleme alan üç gazeteciden biri Brooks Edgerton'un, Ulusal Halk Radyosu'nun NPR ''Sabah Programı''na verdiği bilgiler ışığında yazı dizisinin büyük ses getireceği kaydedildi. 
     İddialar konusunda Vatikan'ın herhangi bir yorum yapmaktan kaçındığı kaydedilirken, Edgerton, ''İstismarda bulunan rahiplerin uluslararası hareketleri üzerine odaklanıyoruz. Suçlanan bu insanlar, bazı durumlarda bir suçla itham edilmiş, bazı durumlarda bu tür suçlardan mahkum olmuş, bazılarındaysa suiistimali kabul etmiş olabiliyorlar'' dedi. 
     Yazı dizisinin ilk bölümünün, Aziz John Bosco tarafından 19'uncu yüzyılda İtalya'da kurulan ve genel olarak fakir ve ihtiyaç sahibi çocuklar için çalışan Salesians tarikatı üzerinde duracağını söyleyen Edgerton, ''Suçlanan rahipleri korumak üzere bu tür taciz vakalarına karışanların başka ülkelere gönderilmelerinin sistematik bir uygulamaya dönüştüğünü gördük'' şeklinde konuştu. 
     
</TEXT>
</DOC>
