<DOC>
<DOCNO> 216857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/magazin/mag03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Türkiye sonra 'Truva' 
</HEADLINE>
<TEXT>

   Başrolde Brad Pitt'in olduğu 'Truva' filminin gösterildiği her yerde, film öncesi Türkiye'yi tanıtan reklam oynayacak 
      GÜNSELİ ÖNAL Ankara 
   
   Türkiye'nin tanıtım filmini Hollywood'a çektirmeyi planlayan Kültür ve Turizm Bakanlığı, bu filmden önce, Türkiye'nin reklamını 'Troy'la Truva yapacak. 
   Başrollerini Brad Pitt ile 'Yüzüklerin Efendisi' serisindeki 'Legolas' rolü ve 'Karayip Korsanları' filmiyle yıldızı parlayan Orlando Bloom'un oynadığı 'Troy' filminin 14 Mayıs'ta başlayacak gösterimleri öncesi, sinemalarda Türkiye ve Truva'nın reklam filmi oynayacak. Ayrıca 'Troy' filminin galasının yapıldığı her yerde, bakanlık 'Türkiye tanıtım' masaları kuracak. 
   
   5 bini aşkın sinemada 
   'Troy' filminin Avrupa galasının İstanbul veya Çanakkale'de yapılması için girişimde bulunsa da olumsuz yanıt alan Kültür ve Turizm Bakanı Erkan Mumcu ise, buna karşılık Cannes'daki galaya davet edildi. 
   Bakan Mumcu, 'Troy' filminin Türkiye'nin dünya çapında tanıtımı kampanyasında nasıl yer alacağını da şöyle açıkladı 
   "Troy'un dünyada oynayacağı tüm sinemalarda Türkiye'nin tanıtım filmi gösterilecek. Bu filmde Truva gösterileri olacak. Mevcut Türkiye filmi yeniden çekilip Troy'un dünyada oynayacağı 5 binden fazla sinemada gösterilecek. Bu kampanya için ödenecek para, gazete ilanları ve TV reklamlarıyla kıyaslanınca daha düşük. Bir de filmin galasında masalar oluşturacağız." 
   
   
   
</TEXT>
</DOC>
