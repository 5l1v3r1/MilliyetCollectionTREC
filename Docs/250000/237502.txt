<DOC>
<DOCNO> 237502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko34.html </URL>
<DATE> 2004/05/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
MÜSİAD Katsayı sorununun kalkması sevindirici ancak yeterli değil 
</HEADLINE>
<TEXT>

     Müstakil Sanayici ve İşadamları Derneği MÜSİAD Eğitim, Üniversite ve Gençlik Komisyonu Başkanı Zekeriya Erdim, üniversiteye girişte meslek liseleri aleyhine olan katsayı sorununun ortadan kalkmasını sevindirici gördüklerini, ancak yeterli bulmadıklarını bildirdi. 
     Yükseköğretim Kanunu ve Yükseköğretim Personel Kanunu'nda Değişiklik Yapılması Hakkında Kanun Tasarısı'nın TBMM'ye gönderilmesiyle ilgili açıklama yapan Erdim, YÖK'ün yapısında kısmi değişiklikler öngören tasarının kamuoyunda imam hatip boyutuyla tartışılmasının önyargılardan kaynaklandığını kaydetti. 
     Erdim, kamuoyunda ''eşit katsayı kanunu'' olarak adlandırılan tasarının büyük bir mağduriyeti ve adaletsizliği kısmen ortadan kaldırdığını, ancak yeterli olmadığını belirterek, ''Türkiye'deki mesleki ve teknik ortaöğretimi bir bütün olarak ayağa kaldırmayı, sanayinin ve iş dünyasının aradığı nitelikte yönetici ve ara eleman yetiştirmeyi amaçlayan her çözümün arkasındayız'' dedi. Tasarıyla eğitimde eşitlik ilkesinin önünün kısmen de olsa açılmış olacağını kaydeden Erdim, şöyle devam etti 
     ''Biz bu yasaya bir adaletsizliğin kısmen de olsa giderilmesi olarak bakıyoruz. Üniversiteye girişte meslek liseleri aleyhine olan katsayı sorununun ortadan kalkmasını sevindirici görmekle beraber, bu yasa tasarısını yeterli göremiyoruz. Çünkü meslek liseleri ile normal liseler arasında eşitsizlik bu tasarıyla da tam olarak giderilememektedir. Daha sonra bunun da sıkıntıları yaşanacaktır. O nedenle çözüm daha kalıcı ve adil olmalıdır.'' 
     
     ''KARŞI ÇIKANLAR ÖNYARGILI'' 
     Erdim, yasa tasarısına karşı çıkanların önyargılı olduğunu savunarak, şunları kaydetti 
     ''Tasarının bazı kesimlerce 'İmam Hatip Yasa Tasarısı' olarak lanse edilmesinin ne kadar ideolojik, gerilimci düşünce ürünü olduğu buradan ortaya çıkmaktadır. Nitekim meslek liselerini AB ortalaması olan yüzde 65 düzeyine çıkartabilirsek, imam-hatip liselerinin oranı yüzde 1.5'i geçmeyecektir.'' YÖK'ün eskisi gibi kalmasının rasyonel olmadığını ileri süren Erdim, YÖK'ün yapısında gelişimden yana değişimin önünün açılmasının desteklenmesi gerektiğini belirtti. 
     
</TEXT>
</DOC>
