<DOC>
<DOCNO> 203936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko15.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Holding Feyhan Kalpaklıoğlu'na emanet 
</HEADLINE>
<TEXT>

     İzmir ve Türk iş dünyasının duayeni Selçuk Yaşar, kurup büyüttüğü Yaşar Holding'deki Yönetim Kurulu Başkanlığı görevini, 6 yıldır yardımcılığını yürüten kızı Feyhan Kalpaklıoğlu'na devretti. 
     Yaşar Holding'ten yapılan yazılı açıklamaya göre, Selçuk Yaşar, yönetim kurulu başkanlığı görevini kızı Feyhan Kalpaklıoğlu'na devretti. Kalpaklıoğlu'ndan boşalan Yönetim Kurulu Başkan Vekilliği görevine de diğer kızı İdil Yiğitbaşı getirildi. 
     Yaşar, holdingin kurumsallaştığını ve kişilerin varlığına bağlı olmaktan kurtulduğunu belirterek, yönetimin tamamen profesyonel ellerde olduğunu kaydetti. Yaş haddi nedeniyle görevini Feyhan Kalpaklıoğlu'na devrettiğini bildiren Yaşar, ''Görevimi huzur içinde bırakıyorum. Ben de rahmetli Vehbi Koç gibi onursal başkan olacağım'' görüşünü bildirdi. 
     Kalpaklıoğlu'nun yıllardır holding yönetiminde olduğunu ve yeterli deneyimi bulunduğunu ifade eden Yaşar, açıklamada şu ifadelere yer verdi 
     ''Diğer kızım İdil Yiğitbaşı da Feyhan Kalpaklıoğlu'ndan boşalan Yönetim Kurulu Başkan Vekilliği'ne getirildi. Aile meclisi de bu yönde karar verdi. Boya ve gıdaya konsantre olduk. Artık her ikisinde de dikey büyüyeceğiz. Yeni kuşak, bu eseri daha da büyütecek. Ben, Yaşar'ı Türkiye markası yaptım, dünya markası olması için temelleri attım. Onlar da dünya markası yapacaklar.'' Yaşar Holding Yönetim Kurulu Başkanı Feyhan Kalpaklıoğlu, holdingin kurumsal bir yapısı olduğunu hatırlatarak, ''Kadın-erkek ayırımı olmaksızın yetiştirildik ve yetkilendirildik. Bundan sonra biraz daha yoğun çalışacağım'' dedi. 
     
</TEXT>
</DOC>
