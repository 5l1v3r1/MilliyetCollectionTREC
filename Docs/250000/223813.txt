<DOC>
<DOCNO> 223813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo13.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 13 sayı, Spurs fark attı... Mehmet'ten 6 sayı... 
</HEADLINE>
<TEXT>

     ABD Profesyonel Basketbol Ligi'nde NBA 21. hafta mücadelesi, bu sabaha karşı yapılan 3 maçla devam etti. 
     Geçen sezonun şampiyonu ve Ortabatı Grubu ikincisi San Antonio Spurs, grup lideri Minnesota Timberwolves'u 106-86 yenerek 69. maçında 45. galibiyetini aldı. 
     Spurs'da, sahaya ilk 5'te çıkarak 37 dakika forma giyen Hidayet Türkoğlu, bu süre içinde 13 sayı, 2'si savunma 1'i hücum olmak üzere 3 ribaunt ve 7 asistle oynadı. 
     Türkoğlu, 2 sayılık atışlarda 5'de 1, 3 sayılık atışlarda 4'de 3 ve serbest atışlarda 2'de 2 isabet buldu. 
     Spurs'da en iyi performansı 22 sayı, 10 ribaunt ve 1 asistle sahalara yeniden dönen Tim Duncan gösterirken, 16 sayı, 6 ribaunt ve 7 asistle Fransız oyun kurucu Tony Parker, 15 sayı, 8 ribaunt ve 2 asistle de Arjantinli forvet Emanuel Ginobili galibiyete katkıda bulunan isimler oldu. 
     Minnesota'da ise Kevin Garnett'ın 28 sayı, 12 ribaunt ve 3 asist ile Sam Cassell'ın 21 sayı, 3 ribaunt ve 2 asistlik performansları galibiyete yetmedi. 
     Minnesota, böylece 68. maçında 22. yenilgisini almış oldu. 
     
     MEHMET OKUR'DAN 6 SAYI 

     Merkez Grubu ikincisi Detroit Pistons, deplasmanda Atlantik Grubu lideri New Jersey Nets'i 89-71 yenerek üstüste 6. galibiyetini elde etti. 
     Pistons'da yalnızca 12 dakika forma giyen Mehmet Okur, rakip potaya 6 sayı gönderirken 2 ribaunt aldı, 1 asist yaptı ve 1 de top çaldı. Mehmet 2'lik atışlarda 5'te 2, serbest atışlarda ise 2'de 2 isabet oranıyla oynadı. 
     Pistons'a galibiyeti getiren, Chauncey Billups'un 20 sayı, 5 ribaunt ve 8 asisti, Rasheed Wallace'ın 16 sayı, 8 ribaunt ve 2 asisti, Richard Hamilton'ın da 15 sayı, 9 ribaunt ve 3 asisti oldu. 
     New Jersey'de ise Richard Jefferson'ın 19 sayı ve 3 ribaunt, Kerry Kittles'ın 13 sayı, 5 ribaunt ve 1 asist ile Kenyon Martin'in 13 sayı, 7 ribaunt ve 2 asistlik performansları galibiyet için yeterli olmadı. 
     Böylece Pistons, 69. maçında 44. galibiyetini alırken New Jersey 67. maçında 26. yenilgisini almış oldu. 
     Günün diğer maçında ise Seattle Supersonics sahasında, Memphis Grizzlies'ı 97-94 yendi. 
     Ligde 21. hafta mücadelesine, yarın sabaha karşı yapılacak 11 maçla devam edilecek. 
     
</TEXT>
</DOC>
