<DOC>
<DOCNO> 237708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/yercan.html </URL>
<DATE> 2004/05/06/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Piranhalar 
</HEADLINE>
<TEXT>



Koşuyor, coşuyor Trabzonspor artık bu işi çok iyi biliyor. Ne rakibin kimliğinden etkileniyor, ne de kadrosundaki "yokları" dert ediyor. Sahaya çıkan her on bir, haftalardır kazanmanın verdiği özgüvenle rakibe piranhalar gibi saldırıyor, sürekli didikliyor. Bordo - Mavili ekibin son kurbanı kupa finalisti Gençlerbirliği oldu. Ligde Fenerbahçe ile giriştiği şampiyonluk yarışında çok ince hesaplar yapan Ziya Doğan, yıldızları yedek soyundurarak riskli bir başlangıç yaptı. Maxim, Yattara, Sommers ve D'Haene gibi oyuna ve skora etki edebilecek futbolcular kulübede otururken, Doğan tercihini Emre Toraman, İbrahim Ege ve Augustine'den yana kullanmıştı. 
Cezası sona eren Tolga'nın defanstaki yerini almasıyla savunmada rahatlayan Trabzonspor, Gençlerbirliği'ni orta sahada karşılayarak rakibinin hücumda çoğalmasını önledi. Orta sahada "serbest adam" rolüne iyi adapte olan Gökdeniz'in desteğiyle Mehmet Yılmaz ve Augustine'e forvette müsait pozisyonlar yaratıldı. Trabzonzspor'un, Şampiyonlar Ligi'ni garantilemesiyle UEFA Kupası'na gitme hakkını kupa şampiyonu olamasa da elde eden Gençlerbirliği, geçen yılki finalin rövanşını alma hırsının kurbanı oldu. Görevine, Başkent ekibine bir kupa hediye ederek veda etmek isteyen Ersun Yanal, savunma güvencesini ihmal edip, Veysel ve Baki gibi yıldızları yedek soyundurunca, bedelini farklı mağlubiyetle ödedi. 
Maçta gol yedikçe sinirlerine hakim olamayan Başkent ekibinin futbolcuları oyunun sonlarına doğru, üstelik tribünde oturan UEFA gözlemcilerinin önünde çirkin sahnelerin yaşanmasına neden oldu. Hakem Kuddusi Müftüoğlu, verdiği penaltı kararlarında haklı olmasına rağmen dirseklenmeye varan tepkilerle karşılaştı. Yaşananlar, gerek Avrupa, gerekse ligde tecrübesi ve başarılı futboluyla alkış toplayan Gençlerbirliğili futbolculara hiç yakışmadı. 
Trabzonspor, geçen yılın ardından ikinci kez müzesine götürdüğü Türkiye Kupası'yla, son iki haftaya girilen lig yarışında da büyük moral buldu. 


</TEXT>
</DOC>
