<DOC>
<DOCNO> 229483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy20.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Derviş İslam panelinde 
   CHP Genel Başkan Yardımcısı Kemal Derviş, Nur Cemaati'nin önderlerinden Fethullah Gülen'e yakınlığıyla bilinen isimlerin organize ettiği Abant Platformu'nun "İslam, demokrasi ve laiklik Türkiye deneyimi" konulu paneline katılacak. Abant Platformu'nun Johns Hopkins Üniversitesi'yle ortaklaşa düzenlediği panel 19 - 20 Nisan'da Washington'da gerçekleştirilecek. Üniversitenin, ABD Savunma Bakan Yardımcısı Paul Wolfowitz'in de katılmasının beklendiği toplantıyla ilgili davetine olumlu yanıt veren Derviş, panelin ikinci gününde, çağdaş sosyal demokrasi ekseninde "İslam ve laiklik" konusunda bir konuşma yapacak. 
   
   Ülkücüleri tanıyor 
   Eski CHP Genel Sekreteri Adnan Keskin, Baykal'ın 'genel merkez önündeki eylemler'e ilişkin açıklamasına tepki gösterdi. Keskin Baykal'ın ülkücüleri partiye çağırdığını, onların da bu çağrıya "uymuş olabileceğini" söyledi. Keskin, Baykal'a tepkisini şu sözlerle dile getirdi "Ülkü Ocakları ve türbanlıları, 'Hangi mezhepten, hangi cinsten olursan ol, CHP'ye gel' diye çağıran Baykal'dı. Baykal değil mi türbanlılardan, MHP'lilerden oy isteyen Ülkü Ocakları gelmiş ve Baykal'dan başkası görmediyse, demek ki Baykal bunları tanıyor." CHP Kırıkkale Milletvekili Halil Tiryaki de 'ülkücü Yılmaz'ın CHP'li bir adayın akrabası olduğu yönündeki iddialarla ilgili bilgisi olmadığını söyledi. 
   
   Papadopulos'tan 'hayır' çağrısı 
   Kıbrıs Rum Yönetimi lideri Tasos Papadopulos, Rumları referandumda "hayır" oyu kullanmaya çağırdı. Papadopulos, dün Yunan ve Rum televizyonlarından canlı yayımlanan ve "Hayatımın en zor günü. Dramatik saatler yaşıyorum" diye tanımladığı "Ulusa Sesleniş"inde ağlayarak Rumları referandumda "güçlü bir hayır" demeye çağırdı. "Ben bir devlet devraldım, bir toplum bırakamam" diyen Papadopulos, 24 Nisan'dan sonra başka çözüm fırsatları da doğacağını söyledi. Yunanistan'da PASOK'un lideri Yorgo Papandreu ise Annan Planı'na "evet" dedi. KKTC'de ana muhalefetteki Ulusal Birlik Partisi de UBP , referandumda "hayır" oyu kullanılması için kampanya başlatma kararı aldı. 
   
   Erdoğan garanti verdi 
   Başbakan Recep Tayyip Erdoğan, BM Genel Sekreteri Annan'a mektup göndererek, Kıbrıs için çözüm planının 24 Nisan'da referanduma sunulmasına Türkiye'nin mutabakatını bildirdi. Mektupta, TBMM ve Cumhurbaşkanı'nın onayını öngören iç onay sürecinin tamamlanması gerektiği de vurgulandı. Türkiye, Annan'ın hazırladığı nihai planını sunarken garantör ülkelerden uymalarını istediği takvimin ilk adımını önceki akşam attı. Dışişleri Bakanlığı Sözcüsü Namık Tan, Annan'ın Türkiye, Yunanistan ve İngiltere'den ayrı ayrı istediği taahhüt mektubunun Erdoğan tarafından imzalandığını ve Annan'a iletildiğini açıkladı. 
   
   Dışişleri bir ilke imza attı 
   Dışişleri Bakanlığı dünkü basın brifingi öncesi, KKTC Başbakanı Mehmet Ali Talat'ın "referanduma evet" yönündeki ifadelerini içeren açıklama metnini basına dağıttı. Bu uygulamanın, Dışişleri Bakanlığı tarihinde bir ilk olduğu belirtildi. Bakanlık, hükümetin referandumda Kıbrıs Türk halkını "evet" demeye çağıran açıklamaları doğrultusunda dün Türk ve yabancı gazetecilere, Talat'ın plan yanlısı açıklamalarını dağıttı. Haftalık basın toplantısı için bakanlığa davet edilen gazetecilere, KKTC Başbakanı Talat'ın dün sabah adada yaptığı ve halkı "evet" demeye çağıran basın toplantısının AA tarafından haber haline getirilmiş metni verildi. 
   
   
   
</TEXT>
</DOC>
