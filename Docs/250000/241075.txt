<DOC>
<DOCNO> 241075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas12.html </URL>
<DATE> 2004/05/18/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Emekli öğretmen 80 yaşında dalgıç sertifikası aldı 
</HEADLINE>
<TEXT>

     Emekli öğretmen Saime Önür, 78 yaşında başladığı dalış derslerini başarıyla tamamlayarak dalgıç oldu. 2 yıldır doktor kontrolünde tüplü dalışlar yaptığını belirten 80 yaşındaki Önür, insanların her yaşta her şeyi yapabileceğini söyledi. 
     3. Kemer Sualtı Günleri'ne katılan Saime Önür, organizasyona katılan yerli ve yabancı sualtı görüntüleme uzmanlarının, halkın ve gazetecilerin ilgi odağı oldu. 2 yıldır dalış yaptığını ifade eden Önür, ''Geç de olsa, denizlerin altında yatan bambaşka güzelliklerle tanışmak beni çok etkiledi'' dedi. 
     İlk kez 2002 yılında Akdeniz Sualtı Araştırmaları Derneği ASAD Başkanı Hakan Öniz'in önerisiyle ve kontrolünde KKTC'de tüplü dalış yaptığını belirten Önür, o günden sonra doktor kontrolü altında sık sık dalmaya devam ettiğini söyledi. 
     Kemer Resort Hotel'de gazetecilerle sohbet eden 80 yaşındaki Saime Önür, şöyle konuştu 
     ''KKTC'de düzenlenen bir kamp sırasında Hakan bey, bana Neden dalmıyor ve su altındaki güzellikleri de görmüyorsunuz dedi. Ben de neden olmasın dedim. Doktoruma sorduk herhangi bir sakıncasının olmadığını söyledi. Ramazan ayındaydık ve oruç tutuyordum. Oruçlu olarak deniz altına tüplü dalış yaptık. Muazzam bir güzellik ile karşılaştım. İlk dalışımın ardından bir dalgıç grubuyla tanıştım ve onlarla birlikte aktivitelere katılmaya başladım. Bir anda bambaşka bir dünyada olduğumu hissettim. Gençliğimde yüzüyordum ancak, hiç dalış yapmamıştım. Herkese tavsiye ediyorum. İnsanlar her yaşta her şeyi yapabilir.'' Ömrünün sonuna kadar dalmak istediğini belirten Önür, bu tür etkinliklerin, sadece gençlere özgü olarak düşünülmesinin yanlış olduğunu da sözlerini ekledi. 
     
</TEXT>
</DOC>
