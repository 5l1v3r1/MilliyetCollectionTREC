<DOC>
<DOCNO> 203150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/tamer.html </URL>
<DATE> 2003/12/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yurtdışında okuyan gençlerimizden sitem var 
</HEADLINE>
<TEXT>

   
   Londra'da okuyan üniversiteli Çinli gençlerle ilgili geçen hafta yazdığım bir yazının, yurtdışında eğitim gören üniversiteli Türk gençlerini kızdırabileceği, kırk yıl düşünsem aklıma gelmezdi. Bakınız 11 Aralık günkü Milliyet 
   Amacım Çinli öğrencilerin sorunlarını yansıtmak değildi elbette. Sadece Batılı gençlerle Çinliler arasındaki kültürel uçurumları ortaya koyan ilginç saptamaları sizlere aktarmak istemiştim. Değişik ülkelerde üniversite öğrenimi gören gençlerimizden gelen e - postalardan anlıyorum ki, yanlış anlaşılmışım. Birkaçını sizlerle paylaşmak istiyorum 
   
   Yalnız bırakıldık 
   "Stuttgart Üniversitesi'nde mimarlık eğitimi görüyorum. Kendi ülkemin değerli bir yazarı, bir köşe yazısını Çinli öğrencilere ayırıyor, ama biz kendi kimliktaşlarına ayırmıyor. Bilemiyorum neden 
   Daha önce pek çok köşe yazarına defalarca yazdık. Türkiye'den buraya eğitim görmek için gelen T.C. vatandaşları olarak o kadar çok sorunumuz var ki, nasıl ve hangisinden bahsetsem bilemiyorum. Burada tamamen yalnız bırakılmış durumdayız. İnanınız bizleri ne gören var, ne de duyan Hele dinleyen hiç yok. Çok gerginiz. 
   Okuldan yabancılar dairesine, konuttan ekonomik sorunlara, hatta kendi eğitim ataşeliğimize bir hiçiz sanki. Sizden ricam, bizleri de gündeme getirmeniz." 
   Yüksel Demir 
   Stuttgart - Almanya 
   
   Londra'da sürünüyoruz 
   Çinliler ne kadar şanslı Böyle bir birliklerinin olması, sorunlarının gazetelerde yer alması ne kadar güzel. 
   Ya Türkiyeli öğrenciler ne durumda Ben Londra'da bir üniversitede master yapıyorum. Tek kelimeyle sürünüyoruz. 10. sınıf insanımsı bir varlık gibi yaşıyoruz. Türklere ait işyerleri de bizi sömürüyor. Mecburuz çünkü para kazanmaya... 
   Bahsettiğiniz Çinli öğrencilerin durumları çok iyi. Çoğu anne - baba parasıyla okuyor. Biz ise hem çalışıyor, hem sürünüyor, hem benliğimizi kaybediyor, hem de eğitim görüyoruz 
   Buradaki eğitim ataşeliğimizin ve konsolosluğumuzun yaptığı tek şey, evraklara mühür vurmak. Bizlere karşı son derece kayıtsız ve ilgisizler. Bir gün 19 Mayıs kutlamaları diye bir davet geldi ataşelikten. Bir gemi turuydu ve 25 sterlindi. Gülüp geçtim. Oraya gidebilenler sadece zengin Türk ailelerinin çocuklarıydı. 
   Bu arada derslerde de pek aktif değiliz. Çünkü derslerde Türkiye ile ilgili geçen konuşmaların hepsi maalesef olumsuz. Anlatılanları tartışmaya gerek yok, çünkü haklılar. Geçenlerde yabancılar ofisinden üst düzey bir yetkili dersimize geldi. Bize insan hakları ihlalleri ve buna karşı çalışmaları anlattı. İnanın yetkili konuşma boyunca 6 - 7 defa Türkiye'den bahsetti. Yüzümüz kızardı, ama "Hayır öyle değil" diyecek halimiz de yoktu. 
   Gümrah 
   Londra - İngiltere 
   
   Çinliler neden başarılı 
   "Amerika'da yakından gözlemleme fırsatını bulduğum Çinli camiayla ilgili kişisel düşüncelerimi size aktarmak istiyorum. 
   Çinliler sosyal topluluklar halinde yaşadıkları için, yabancı ülkede de kültürlerini koruyor ve genç nesillere kolaylıkla aktarıyorlar. Anne - babalar çocuklarını daha ilkokuldayken pazar günleri Çince öğreten okullara, akşamları da müzik, bale gibi etkinliklere koşturuyorlar. Dolayısıyla genç kuşak hem kendi kimliklerini koruyup, hem de yaşadıkları ülke koşullarına kendilerini kolayca adapte edebiliyorlar. Özetle, çalışkanlıkları, düzenli aile yapıları ve vazgeçmedikleri prensipleriyle bu yabancı Çinli topluma gıpta ile bakıyorum." 
   Dr. Vekalet Tek 
   Amerika - Denver, Colorado 
   
      
   
</TEXT>
</DOC>
