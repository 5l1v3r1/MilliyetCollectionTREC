<DOC>
<DOCNO> 215230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün Denktaş hayali 
</HEADLINE>
<TEXT>

   Dışişleri Bakanı Gül, Denktaş'ın Kıbrıs'ta tarihi rol oynadığını belirterek, "Gün gelecek Birleşik Kıbrıs'ın cumhurbaşkanı olacak" dedi 
      UTKU ÇAKIRÖZER Kuveyt City 

   
   Dışişleri Bakanı Abdullah Gül, Kıbrıs görüşmelerinin başarıyla sonuçlanması durumunda iki kesimli bir devlet kurulacağını ve bu devletin AB'ye üye olacağını belirterek, "Gün gelecek, Birleşik Kıbrıs Cumhuriyeti'nin Cumhurbaşkanı Rauf Denktaş olacak" dedi. 
   Irak'ın komşuları ve bölge ülkeleri toplantısına katılmak için Kuveyt'e giderken soruları yanıtlayan Gül, Türkiye ve KKTC'nin tercihinin 1 Mayıs'tan önce çözüme ulaşılması olduğunu söyledi. Görüşmelerin başarıyla sonuçlanmasında Denktaş'ın rolüne dikkati çeken Gül, "Denktaş olmasaydı bugünkü birlik tutumu olmazdı. Denktaş tarihi rol oynuyor" diye konuştu. 
   Görüşmeleri "Rumları alt ettik, sırtını yere getirdik" diye algılamanın yanlışlığına değinen Gül, New York'taki görüşmelerin en çarpıcı yanlarından birinin, AB'nin kendi üyesi olan Yunanistan ve Kıbrıs Rum Yönetimi'ne karşı takındığı tavır olduğunun altını çizdi. Gül, "AB, gerçek Avrupalı gibi objektif davrandı" dedi. Kıbrıs müzakerelerinin başlaması karşılığı AB'den Türkiye'ye müzakere tarihi verilebileceği yönünde mesaj geldiği haberlerini "çocukça" bulduğunu kaydeden Gül, "Kimse arayıp 'Sana güvence veriyorum' demez. Kıbrıs çözüldükten ve siyasi kriterlerin tamamlanması yönünde birkaç adım atıldıktan sonra kimse Türkiye'ye 'hayır' diyemez" ifadesini kullandı. 
   Gül, New York'ta açıklanan metinde Türkiye'nin TBMM kararı olmaksızın ortaya çıkacak anlaşmaya onay vereceği ve Meclis'i ipotek altına sokacağı iddialarını da yanıtlayarak, "Referandumda 'evet' çıkması halinde planı Meclis'in onayına sunacağız. Annan'a buna ilişkin güvence veriyoruz. Meclis'in anlaşmayı onaylayıp onaylamayacağı güvencesi veremeyiz. Meclis ipotek altında değil" diye konuştu. 
   
   'Avrupa gibi birleşelim' 
   Gül, Kuveyt'teki Irak'a Komşu Ülkeler Dışişleri Bakanları Toplantısı'nda yaptığı konuşmada ise Ortadoğu ülkelerine Avrupa'nın iki dünya savaşı sonrasında AB'yi oluşturmasını örnek göstererek, "Biz de benzer bir işbirliği ve güvenlik çerçevemizi oluşturabiliriz. Bu sorumluluğu alacak kabiliyete sahibiz" dedi. Gül'ün AB benzeri güvenlik ve işbirliği şemsiyesi oluşturma çağrısını, ABD yönetiminin "Büyük Ortadoğu" planlarının tartışıldığı bir dönemde gündeme gelmesi dikkat çekti. 
   
   
   
</TEXT>
</DOC>
