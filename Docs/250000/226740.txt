<DOC>
<DOCNO> 226740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/spor/spo01.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce derbi, sonra imza 
</HEADLINE>
<TEXT>

   Beşiktaş, yeni sezonda da kadrosunda tutmak istediği Federico Giunti'nin transferinde son aşamaya geldi. Yönetici Muzaffer Nasıroğlu, Galatasaray maçından sonra bu işin biteceği müjdesini verdi 
      ORHAN YILDIRIM 

   
   Blöf işe yaradı 
   SİYAH - Beyazlı kulüpte adeta yılan hikayesine dönen Federico Giunti konusunda dün yine sıcak gelişmeler yaşandı. Diyarbakırspor maçı öncesi yapılan görüşmeler sırasında İtalyan yıldız ve kulübü Brescia ile parasal konularda pürüzler yaşanmış, pazarlıklar tıkanmıştı. Yönetimin girişimlerine ara vererek yaptığı blöf işe yararken, rakamlar da Beşiktaş'ın istediği seviyeye çekildi. Brescia kulübü ve Giunti anlaşma konusunda yeşil ışık yaktı. 
   
   Rakamlar düştü 
   TRANSFER Komitesi Başkanı Muzaffer Nasıroğlu, tecrübeli oyuncu ile masaya oturduklarını belirtip, "Maddi konuda aramızda ufak ayrıntılar kaldı. Galatasaray derbisi sonrasında büyük ihtimalle imzayı atacak. Brescia ile de prensipte el sıkıştık" açıklamasını yaptı. Daha önce 1 milyon 250 bin Euro isteyen Brescia'nın 900 bin Euro, yıllık 1 milyon 500 bin Euro talep eden Giunti'nin de 1 milyon Euro'ya ikna edildiği öğrenildi. 
   
   Emre'den gönderme    SİYAH - Beyazlı takım bir günlük aranın ardından dün yaptığı antrenmanla Galatasaray derbisinin hazırlıklarına başladı. Belinde ağrıları bulunan Tümer, milli takım kamplarında olan Tayfur ile Pancu'nun katılmadığı idmanda Ronaldo ve Kaan Dobra da uzun aradan sonra yer aldı. Cezalı Hakan Şükür'ün forma giyemeyecek oluşunu kendileri açısından avantaj olarak görmediklerini kaydeden Emre Aşık, "Oynasa da farketmezdi. Çünkü bu derbiyi mutlaka kazanmak zorundayız. Bu nedenle ona kesinlikle gol şansı vermezdik" dedi. Bu arada Başkan Serdar Bilgili, yöneticiler, teknik heyet ve futbolcular dün Altunizade Capitol'deki BJK Store'un açılışına katıldılar. 
   
   Kartal, Murat'a kanca attı    DİYARBAKIRSPOR'DA başarılı bir sezon geçiren Murat Hacıoğlu, Beşiktaş'ın transfer listesine girdi. Sezon sonunda sözleşmesi bitecek olan tecrübeli futbolcuya, menajeri vasıtasıyla Sinan Engin tarafından teklif götürüldüğü ortaya çıktı. Murat, "Beşiktaş dışında başka kulüplerden de öneriler geliyor. Sağlıklı bir karar vermek için sezon sonunu bekliyorum" dedi. Oynadığı 22 maçta 12 gol atan Murat Hacıoğlu, "Sahada fiziğimin avantajını çok iyi kullanıyorum" ifadesini kullandı. 
   
   Moral dopingi    TRABZONSPOR yenilgisi sonrası ödemeleri dondurma kararı alan yönetim, Elazığspor galibiyetinin ardından yumuşamış, primlerin bir kısmını hesaplara yatırmıştı. Farklı Gaziantepspor galibiyetiyle birlikte bu konudaki engel tamamen ortadan kalktı ve Beşiktaş'ta derbi öncesi para muslukları ardına kadar açıldı. Futbolculara geçmiş transfer ve prim alacaklarının dağıtılacağı bildirildi. 
   
   Yönetim temkinli    GALATASARAY'IN ligdeki durumu nedeniyle zorlu derbi için Beşiktaş'ın favori gösterilmesi yönetimi rahatsız ediyor. Emin Önal, bu tür maçların sonucunu önceden kestirmenin zor olduğunu vurguladı ve "Galatasaray, Hagi ile yeni bir hava yakaladı. Bunu bize karşı pekiştirmek isteyeceklerdir. Zor maç olacak. Tek dileğimiz, ilk kez oynayacağımız Olimpiyat Stadı'ndan galibiyetle ayrılmak" dedi. 
   
   BEŞİKTAŞ GÜNLÜĞÜ 
   İlie'ye mesaj 
   TECRÜBELİ golcü, Romanya'nın çarşamba günü İskoçya ile yapacağı özel maçın kadrosuna alınmadı. Teknik Direktör Anghel Iordanescu, sakatlığı bulunmamasına rağmen Adrian Ilie'nin milli takıma çağrılmaması konusunda "Beşiktaş'ta biraz daha zamana ihtiyacı var" yorumunu yaptı. 28 yaşındaki İlie, 42 kez milli formayı giydi. 
   
   Romanya da geri sayımda 
   LUCESCU ile Hagi'yi karşı karşıya getirecek Galatasaray - Beşiktaş derbisi Romanya'da da merakla bekleniyor. Bu maçın ülkede reyting patlaması yaratacağına kesin gözüyle bakılıyor. Pazar günkü maç için ülkenin tüm televizyon ve gazete kuruluşlarının İstanbul'a ekip göndereceği öğrenildi. 
   
   Kulvarı değişti 
   YÖNETİCİ İsmail Ünal, yerel seçimlerde Beşiktaş Belediye Başkanlığı'nı kazanmasının ardından koltuğunu devredecek. Cem Bilge, kulüpte Ünal'ın yerine görevlendirilecek. Öte yandan İstanbul Büyükşehir Belediye Başkanlığı görevi sona eren Ali Müfit Gürtuna dün Siyah - Beyazlı kulübe gelerek, yönetime veda ziyaretinde bulundu. 
   
   
</TEXT>
</DOC>
