<DOC>
<DOCNO> 203919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun38.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore, ABD'ye tehditleri yineledi 
</HEADLINE>
<TEXT>

     Kuzey Kore'de, ''Lider Devlet Başkanı '' Kim Jong-İl'in başkomutan oluşunun yıldönümü, ülkenin nükleer silah programıyla ilgili anlaşmazlık nedeniyle, ''ABD ile savaşmaya hazır olunduğu'' mesajıyla kutlandı. 
     Kim, 1,1 milyonluk asker gücüyle, dünyanın 5. büyük ordusu olan Kuzey Kore'de, 12 yıl önce silahlı kuvvetlerin başkomutanı oldu. Kim'in komutan oluşunun yıldönümünden bir gün önce, askeri yetkililer ve Komünist Parti üyeleri, başkent Pyongyang'da Amerikan karşıtı tehditleri yineledi. 
     Kuzey Kore, ''22 milyonluk nüfusuna oranla'' dünyanın en büyük ordusunu besliyor. 
     Ulusal toplantıda konuşan Kore Demokratik Halk Cumhuriyeti Kuzey Kore Genelkurmay Başkanı Kim Yong-Çun, ''Sürekli uyarılarımıza rağmen emperyalist Amerika kıyılarımızdan birinde savaşı ateşlerse, Kore Demokratik Halk Cumhuriyeti halkı ve askerleri harekete geçecek ve düşman siperlerini acımasız patlamalarla yerle bir edecek'' dedi. 
     Kim Jong-İl için yapılan törende, Kim'in ''az bulunur muhakeme ve kavrama yeteneğiyle bir askeri deha olduğu, bütün güçlü düşmanları parlak komutanlığı, inanç ve isteğiyle geri püskürteceği'' ifade edildi. 
     Kuzey Kore resmi haber ajansı KCNA, ''Sosyalist Kore'nin dünya çapında askeri güç olarak ortaya çıkmasının, tarihte ancak Kim Jong-İl'in yapabileceği bir mucize olduğunu'' kaydetti. 
     Kim Jong-İl, Kuzey Kore'de, 1994'de ölen komünist Kuzey Kore'nin kurucusu ve yarım asırlık önderi, babası Devlet Başkanı Kim İl-Sung'dan devraldığı görevle kutsal bir kişilik olarak görülüyor. Kim Jong-İl, ''babası tanrı katında sayıldığından ve ebedi Devlet Başkanı olduğundan'', dünyada resmi olarak yalnızca ''Lider'' sıfatını taşıyan tek önder. 
     Kuzey Kore'de özellikle yabancı devletlerle ilgili kriz dönemlerinde, halkın ve askerlerin ülkeye bağlılığını ortaya koyan büyük törenler düzenleniyor. 
     Kuzey Kore Çin Halk Cumhuriyeti, Vietnam, Laos ve Küba ile birlikte ''komünist hükümete'' sahip dünyanın beş ülkesinden biri. 
     BM Güvenlik Konseyi çağrısıyla Türkiye'nin de 1 tugayla katıldığı Kore Savaşı'ndan 1950-19 beri Kuzey Kore, ABD'nin yakın müttefiki Güney Kore ile halen barış antlaşması imzalamadı. 
     
</TEXT>
</DOC>
