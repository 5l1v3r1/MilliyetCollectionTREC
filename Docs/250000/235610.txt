<DOC>
<DOCNO> 235610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy18.html </URL>
<DATE> 2004/04/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AKP "Dokunulmazlık konusu gündemimizde yok" 
</HEADLINE>
<TEXT>

     AK Parti Grup Başkanvekili Haluk İpek, AB ile uyum konusunda acil yapılması gereken değişikliklerin Anayasa değişikliği teklifine alındığını belirterek, dokunulmazlık konusunun gündemlerinde olmadığını söyledi. 
     Parlamento'da gazetecilerle sohbet eden İpek, AK Parti'li milletvekilleri tarafından TBMM Başkanlığı'na verilen Anayasa değişikliği teklifinde hiçbir partinin karşı çıkacak hususlar olmadığını belirterek, teklifi CHP ve DYP'ye de gönderdiklerini ifade etti. 
     CHP'nin, ''dokunulmazlık'' konusundaki ısrarını kendilerine aktardığını kaydeden İpek, 10 maddelik paket dışında Anayasa değişikliği çalışmalarının bulunduğunu, ancak AB'ye giriş sürecinde müzakerelerin tarihi yaklaştığı için bu teklifi öne aldıklarını bildirdi. Bir soru üzerine, dokunulmazlık konusunun metne alınmadığını hatırlatan İpek, ''Dokunulmazlıkları ilerde tartışırız. Bence, burada tartışmamamız lazım'' dedi. 
     İpek, ''Dokunulmazlık konusundaki direnciniz neden '' sorusuna, şu karşılığı verdi 
     ''AB ile ilgili acil konular bu pakete alındığı için dokunulmazlıklar alınmadı. Dokunulmazlık, parlamenter sistemi bir anda değiştirebilecek, çalışma yapısını sekteye uğratabilecek çok hassas bir konu...Tüm AB ülkelerinde farklı da olsa dokunulmazlık var. Önemli olan parlamenter yapıyı korumaktır. Dokunulmazlık, milletvekillerine değil, parlamentonun kendisine verilmiş bir ayrıcalıktır. Bunu kaldırmayı ne biz ne CHP ifade etti. Dokunulmazlık deyince, Türkiye'deki tüm dokunulmazlıkları kastettik. Parlamenter yapıyı bozmayacak şekilde ilerde gündeme getirebiliriz.'' İpek, dokunulmazlık konusunun ne zaman gündeme alınacağı sorusuna, ''Şu an bir takvim yok. Meclis'in önünde 2 aylık bir çalışma var. Zaman kısıtlı. Anayasa değişiklileri, YÖK, yerel yönetimler ve bunun dışına başka yasalar var. Şu an gündemimizde dokunulmazlık konusu yok'' dedi. 
     Dokunulmazlığın bu dönemde gelip gelmeyeceği sorusuna İpek, ''onu bilemem'' karşılığını verdi. 
     
     ''AB'YE MESAJ OLSUN...'' 
     İpek, Uluslararası Ceza Divanı ile ilgili değişiklik konusunda parti içinde de bazı milletvekillerinin endişeli olduğunu söyleyen bir gazeteciye, Türkiye'nin henüz bu konudaki anlaşmayı kabul etmediğini söyledi. ''Anayasamızda hazır bir şekilde bulunsun. İlerde bu anlaşmayı kabul edebilir veya etmeyebiliriz'' diyen İpek, AB üyesi ülkeler ile Türk Cumhuriyetlerinin çoğunun da aynı düzenlemeye kendi anayasalarında yer verdiğine işaret etti. 
     İpek, ''Bu düzenleme, AB'ye bir mesaj amacıyla mı yapılıyor '' sorusuna, ''evet'' karşılığını verdi. 
     
     ''KADINLAR İSTEMEDİ...'' 
     İpek, kadın-erkek eşitliği ile ilgili maddede kadınlara yönelik pozitif ayrımcılığa neden yer verilmediği sorusuna, bunun kadınlar tarafından kabul edilmediğini belirterek, ''Kadınlar, biz ayrımcılık değil, herkesle eşit şartlarda yarışarak gelmek istiyoruz. Eğer bir ayrımcılık hükmü konursa, bu kötüye de kullanılabilir dediler. Birçok AB ülkesinin anayasasına da baktığımızda hiçbirinde pozitif ayrımcılık göremezsiniz. Yasalarda var. İlerde belki biz de yasalarda yer verebiliriz'' dedi. 
     Teklifin 30 Nisan Cuma günü Anayasa Komisyonu'nda görüşüleceğini, 1. tur oylamanın ise Salı veya Çarşamba günü yapılacağını bildiren İpek, ''Paket geçecek mi, kimden destek isteyeceksiniz '' sorusuna, ''Paketteki hususlar, tüm siyasi partiler tarafından kanun değişiklikleri yapılırken desteklenen hususlardır. Dolayısıyla paketin destekleneceğini düşünüyorum'' yanıtını verdi. 
     
</TEXT>
</DOC>
