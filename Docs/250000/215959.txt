<DOC>
<DOCNO> 215959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun25.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar'ın çoğu Türkiye'nin AB üyeliğine karşı... 
</HEADLINE>
<TEXT>

     Almanya'da yapılan bir araştırma, halkın çoğunun hala Türkiye'nin AB üyeliğine karşı olduğunu ortaya koydu. 
     Almanya'nın günlük siyasi gazetelerinden Die Welt'te yayımlanan ve oranların milli atlet Süreyya Ayhan'ın Türk bayraklı bir fotoğrafının üzerinde yer aldığı araştırma sonuçlarına göre, Alman halkının yüzde 56'sı Türkiye'nin AB üyeliğine ''hayır'', yüzde 40'ı ise ''evet'' diyor. 
     Türkiye'nin AB üyeliğine karşı olanların oranı Almanya'nın batısındaki eyaletlerde yüzde 58, doğudaki eyaletlerde yüzde 50, bu üyeliği destekleyenlerin oranı ise batıda yüzde 39, doğuda yüzde 43. 
     Türkiye'nin üyeliğini yüzde 71 ile en fazla Hür Demokrat Parti FDP taraftarları desteklerken, bu destek Birlik 90 Yeşiller Parti taraftarları arasında yüzde 61, Sosyal Demokrat Parti'yi SPD destekleyenler arasında yüzde 59, Birlik partileri CDU CSU taraftarları arasında ise sadece yüzde 22 oranında. 
     Türkiye'nin üyeliğine karşı çıkanların başında da yüzde 74 ile Birlik partileri taraftarları geliyor. Bu oran SPD'de yüzde 39, Yeşiller'de yüzde 32, FDP taraftarları arasında da yüzde 22. Alman erkeklerinin yüzde 60'ı Türkiye'nin üyeliğine karşı çıkarken, bu oran kadınlar arasında yüzde . Kadınların yüzde 42'si, erkeklerin de yüzde 37'si üyeliği destekliyor. 
     50 yaşından daha büyük Almanların yüzde 64'ü Türkiye'nin üyeliğine karşı çıkarken, bu oran 30 ila 49 yaş arasındaki Almanlarda yüzde 51, 30 yaşına kadar olan gençler arasında ise yüzde 50. 
     30 yaşına kadar olan gençlerin yüzde 49'u, 30 ila 49 yaşında olan vatandaşların yüzde 45'i, 50 yaşından daha büyük olan vatandaşların da yüzde 31'i Türkiye'nin üyeliğini destekliyor. 
     Araştırmada ayrıca, 1991 yılından 1998 yılına kadar 2 milyon 110 bine yükselen Almanya'daki Türk sayısının 1999 yılından 2002 yılına kadar 1 milyon 912 bine gerilediğine dikkat çekildi. 

     
</TEXT>
</DOC>
