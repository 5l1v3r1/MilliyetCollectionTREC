<DOC>
<DOCNO> 242690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy08.html </URL>
<DATE> 2004/05/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Vergi Barışı Yasası'na iptal istemi 
</HEADLINE>
<TEXT>

     Ankara 8. Ağır Ceza Mahkemesi, Vergi Barışı Yasası ile sahte belge kullananlara ceza öngörülmemesinin Anayasa'ya aykırı olduğunu savunarak, iptali istemiyle Anayasa Mahkemesi'ne götürdü. 
     Ankara 8. Ağır Ceza Mahkemesi, baktığı bir davada, 4811 sayılı Vergi Barışı Yasası'nın 14. maddesinin 2. fıkrasının Anayasa'ya aykırılık iddiasını ciddi buldu ve iptal istemiyle Anayasa Mahkemesi'ne başvurdu. 
     Anayasa'nın eşitlik ilkesine atıfta bulunulan başvuruda, ''Aynı durumda olanlar için farklı düzenleme eşitliğe aykırılık oluşturur, Anayasa'nın amaçladığı eşitlik özellikle hukuksal eşitlik olup eylemli eşitlik değildir'' denildi. 
     ''Vergi hukukunda vergi cezasının uygulanması için temel öğe, vergi kaybına uğratılmış olmasıdır'' denilen başvuruda, bu kayıtın, hatadan, ihmalden veya usulsüzlükten doğmuş olabileceği, keza nitelikli veya kasıtlı da olabileceği vurgulandı. 
     Sonuç olarak hepsinin vergi ziyanına sebebiyet verdiği için vergi cezasını gerektirdiği belirtilen başvuruda, vergi kanunlarındaki amacın mali sistemin, belge düzeninin ve mali otoritenin zayıflatılmasını hatta çökertilmesini önlemek için olduğu kaydedildi. 
     Muhasebe hileleri, defter ve belgelerin gizlenmesi, yok edilmesi, denetim ve kontrolden kaçmak amaçlı davranışlar, sahte veya içerik açısından yanıltıcı belge düzenlemek ve kullanmak gibi fiiller ortak özelliği niteliği nedeniyle kastın varlığını ortaya koyduğu bildirilen başvuruda, şu görüşlere yer verildi 
     ''İptali istenen 4811 sayılı Yasa'nın 14 2. maddesinde belirtilen konuyu daha detaylı olarak incelediğimizde göreceğiz ki, sadece 359. maddenin B fıkrasının 1 numaralı bendinde kullananlar kapsam dışında bırakılmış olup bunlar hakkında Vergi Barışı Kanunu'nun uygulanacağı diğerleri hakkında bu kanunun uygulanmayacağı belirtilmiş olup bu hukuk devleti ve eşitlik ilkelerine aykırı bir durumun ortaya çıkmasına sebebiyet verilmiştir.'' 
     
     ''CIMBIZLA ÇEKİLİR GİBİ'' 

     Başvuruda, iptali istenen düzenlemenin Anayasa'nın eşitlik ilkesine aykırı olduğu belirtilerek, şöyle devam edildi 
     ''Daha basit bir anlatımla, bir belgeyi düzenleyen A firması vergi kaçırmaktadır. Bunu kullanan B firması da yine aynı miktarda vergiyi kaçırmaktadır. Bunlardan birisi yani kullanan 4811 sayılı yasa ile ödüllendirilmiş, diğeri ise cezalandırılmıştır. Burada eşitlik yoktur. Bu eşitlik vergi salınması ve tahsili için gereken eşitliği de yok etmektedir. 
     4811 sayılı yasanın 14 2. maddesindeki 'kullananlar' kelimesi cımbızla çekilir gibi çıkartılıp, bu eylemde bulunanların bir nevide af olan yasadan yararlandırılmak hukuk devleti, hukukun üstünlüğü, eşitlik ve vergi adaletine sığmaz. Bu sebeple, iptali gerekmektedir.'' 
     Anayasa Mahkemesi, başvuruyu yarın esastan görüşecek. 
     
</TEXT>
</DOC>
