<DOC>
<DOCNO> 243175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo03.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdoğan'ın itirafı 
</HEADLINE>
<TEXT>


Galatasaraylı yönetici, 4 - 5 kaliteli transfer yapmak zorunda olduklarını dile getirdi, "Yoksa Ekim ayını çıkaramayız" dedi 

SİNAN AVCI 


'Takviye gerekiyor' 
SARI - Kırmızılı yöneticilerden Ahmet Özdoğan, yeni sezon öncesinde çarpıcı açıklamalar yaptı. Galatasaray'ın 100. yılında başarılı olabilmesi için mutlak takviyeye ihtiyaç duyduğunu belirten Özdoğan, "Hedefimiz üst düzey başarılar yakalayan bir takım yaratmak. Bunun için de 4 - 5 kaliteli futbolcu almak zorundayız. Yoksa Ekim ayını çıkaramayız" diye konuştu. 

'Yerimize alıyorlar' 
ÖZDOĞAN, transfer gündemine sürekli yeni isimlerin getirilmesine de tepki gösterdi. Galatasaraylı yönetici sözlerini şöyle sürdürdü "İlginç bir şekilde bizim yerimize başkaları transfer yapıyor. İsimler konuşuldukça mutlaka alınacak gibi lanse ediliyor. Böyle olunca da aramızda bile konuşmadığımız isimlerin hesabı bizlere soruluyor" dedi. 

Hagi kolları sıvıyor 

GALATASARAY Teknik Direktörü Hagi, kısa süren tatilinin ardından bugün İstanbul'a dönerek yeni sezon hazırlıklarına başlayacak. Rumen çalıştırıcı, Başkan Özhan Canaydın ve İkinci Başkan Ergun Gürsoy ile bir araya gelip, transferler konusunda bilgi alış verişinde bulunacak. Hagi ayrıca yeni sezon öncesindeki çalışma programını da belirleyecek. 

Fatih gelmiyor 

HOLLANDA'NIN Roda takımında forma giyen Fatih Sonkaya, Galatasaray ile yaptığı ön protokolü oyalandığı iddiasıyla feshetti. Gurbetçi oyuncu, "Günlerdir haber bekliyorum. Arayan yok. Zaten Önder'i transfer edince beni almayacaklarmış. Şimdi buyursunlar kimi isterlerse alsınlar. Ben gelmiyorum" dedi. 


</TEXT>
</DOC>
