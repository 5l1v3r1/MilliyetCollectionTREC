<DOC>
<DOCNO> 230476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/dunya/adun.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak ordusu' vicdani retçi 
</HEADLINE>
<TEXT>

   ABD'nin kurduğu yeni Irak ordusunun bir taburu, ABD'li generalin 'Felluce'ye yürüyün' emrini, 'Iraklılarla savaşmayız' diyerek reddetti 
      SEMA EMİROĞLU New York 

   
   ABD'nin Saddam'ın devrilmesinden sonra kurduğu yeni Irak ordusuna bağlı bir taburun, geçen hafta Felluce'de Iraklılarla savaşmayı reddettiği bildirildi. 
   Washington Post'un birinci sayfasından yayımladığı özel habere göre, böylece Amerikan komutanlarının ilk kez, resmi adı "Irak Sivil Savunma Kuvvetleri" olan yeni Irak ordusunu büyük bir çatışmanın içine sokma çabası başarısızlıkla sonuçlandı. 
   Irak güvenlik kuvvetlerini denetleyen Amerikalı Tümgeneral Paul Eaton, Irak Silahlı Kuvvetleri'ne bağlı 620 kişilik 2'inci taburun, geçen pazartesi günü Felluce'ye hareket etmek üzereyken bazı tabur üyelerinin Bağdat'ın bir Şii mahallesinde vurulmasının ardından savaşmayı reddettiğini açıkladı. 
   Bunun üzerine konvoyun yolunu değiştirdiği ve Bağdat'ın kuzeyindeki eski Cumhuriyet Muhafızları üssü olan Taji'deki üssüne geri döndüğü belirtildi. Tümgeneral Eaton, tabur üyesi Iraklı askerlerin, "Biz Iraklılarla savaşmak için orduya yazılmadık" dediklerini söyledi. 
   
   'Komuta hatası' 
   Eaton, bu durumu isyan olarak nitelendirmeyip "komuta hatası" olarak değerlendirirken, Washington Post, ABD'nin Irak ordusunu ilk kez bir çatışmaya sokma denemesinin başarısızlıkla sonuçlanmasının "ABD'nin, güvenliğin kontrolünü Iraklı güçlere devretme planına şüphe düşürdüğü" yorumunu yaptı. 
   Sorunun, taburun kendilerine tehlikesiz bir görev verileceğini bilmemesinden kaynaklandığını belirten Eaton, "Tabur, Felluce'de ateşin altına atılacağını sandı" dedi. Eaton, Irak askerlerine, yollarda barikat kurmak ve çevrede güvenliği sağlamak gibi "ikincil askeri görevler" vermeyi planladıklarını söyledi. Yeni Irak ordusundaki 4 taburdan biri olan 2. Tabur, eğitim kampından 6 Ocak'ta mezun olmuştu. 
   Bu arada son günlerde şiddetin artmasının ardından Irak ordusunda, sivil savunma, polis ve diğer güvenlik güçlerinde görev yapan asker ve güvenlik görevlilerinin yüzde 20 ila 25'inin işlerini terk ettikleri, taraf değiştirdikleri ya da bir şekilde görevlerini yapmadıkları bildirildi. Bu açıklamayı Washington Post'a yapan, yüksek rütbeli Amerikalı subay, "Bu durum bizi endişelendiriyor" dedi. 
   
   
   
   
</TEXT>
</DOC>
