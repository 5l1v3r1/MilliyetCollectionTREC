<DOC>
<DOCNO> 249438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy05.html </URL>
<DATE> 2004/06/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
AKP'de bu kez de Milli Görüşçüler krizi... 
</HEADLINE>
<TEXT>

     AKP'de DEP ve HADEP'lilere yönelik 10 milletvekilinin deklarasyon yayınlamasının ardından bu kez de Milli Görüşçüler, cezaevinde bulunan İslamcı yazarlar Nurettin Şirin ve Hakan Albayrak'ın serbest bırakılmaları için girişim başlattı. 
     DEP eski milletvekillerinin tahliyesi ve ardından DEHAP'lıların açıklamaları, AKP'de "parti yönetimini uyaran" 10 milletvekilinin ardından, Milli Görüçüleri de harekete geçirdi. Parti içinde en büyük grubu oluşturan Milli Görüş kökenli milletvekilleri, kendi aralarında, "DEP'lilerin tahliye edilmeleri demokratikleşme açısından olumlu bir adım. Ancak bu konuda çifte standart var. 28 Şubat sürecinin bir sonucu olarak cezaevinde bulunan düşünce suçluları unutuldu" değerlendirmesi yaptı. Milli Görüşçüler, halen her ikisi de cezaevinde bulunan 28 Şubat'a giden sürecin önemli olaylarında Kudüs Gecesi'nin düzenleyicilerinden Selam Gazetesi yazarı Nurettin Şirin ile Atatürk'e hakaret suçundan mahkum Vakit Gazetesi yazarı Hakan Albayrak'ın serbest bırakılmalarını hedef olarak belirledi. Milli Görüşçü AKP'liler, bu doğrultuda parti yönetimine yönelik olarak da baskı oluşturmaya başladı. Milli Görüşçüler Nurettin Şirin ve Hakan Albayrak'ın "yazılarından dolayı mahkum edildiklerini, terörle asla ilgileri bulunmadığına" vurgu yaparak, bu iki ismin AB ile ilgili en önemli adımların atıldığı ve AKP'nin iktidarda olduğu bir dönemde cezaevinde bulunmalarının partinin tabanında rahatsızlık yarattığını belirtti. 
     
     CEZAEVİNDE ZİYARET KAMPANYASI 
     Milli Görüşçüler, parti yönetiminden Şirin ve Albayrak'ın da yararlanacağı adımlar atılmasının planlandığı, ancak bir anda herşeyin gerçekleştirilemeyeceği, 10 milletvekili gibi bir deklarasyon yayınlama yoluna gitmelerinin yanlış olacağı yanıtını aldı. Milli Görüşçüler, parti yönetiminden iki isme yönelik adımların en geç aralık ayına kadar atılmasını istedi. Milli Görüşçüler ayrıca kendi aralarında Şirin ve Albayrak'ı cezaevinde sürekli ziyaret ederek, konuyu partinin gündeminde tutma kararı aldı. 

ANKA 
     
</TEXT>
</DOC>
