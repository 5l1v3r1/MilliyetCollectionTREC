<DOC>
<DOCNO> 236822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun04.html </URL>
<DATE> 2004/05/03/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Irak'taki işkencelerin nedenleri ortaya çıkıyor... 
</HEADLINE>
<TEXT>

     Irak'ta tutuklulara yönelik kötü muamele konusunda hazırlanan bir raporda, bu olayların komuta zaafiyetinden kaynaklandığı ileri sürülürken, konunun daha detaylı araştırılması amacıyla iki yeni soruşturma daha başlatıldığı bildirildi. 
     New York Times gazetesinde yer alan bir habere göre, ilk soruşturmayı yapan General Antonio M. Taguba'nın hazırladığı raporda, Ebu Garib cezaevindeki işkence ve kötü muameleden esas sorumlu olarak iki askeri istihbarat elemanı ve iki de sözleşmeli sivil eleman gösterildi. Raporda, bu dört kişinin doğrudan ya da dolaylı olarak kötü muameleden sorumlu oldukları kaydedildi ve bu kişilerin disiplin cezasına çarptırılmaları tavsiye edildi. 
     General Taguba tarafından hazırlanan rapor ve diğer bazı belgelerin hapishanedeki komuta yapısının tamamen çöktüğünü ve orta düzey askeri istihbarat subaylarının normal komuta hiyerarşisine riayet etmeksizin hapishanede görevli askeri polislere tartışmalı emirler verdikleri belirtildi. 
     Bu arada, ABD ordusunun olayı daha detaylı bir şekilde araştırmak üzere iki yeni soruşturma başlattığı bildirildi. Bu soruşturmalardan birinin ordu istihbarat subayları tarafından yapılan tüm sorgulamaları araştırmak üzere Ordu İstihbaratı Komutan Yardımcısı General George R. Fay kontrolünde yürütüleceği ifade edildi. 
     Diğer soruşturmanın ise ihtiyat askerlerinin ve özellikle de askeri polis ve istihbarat subaylarının eğitim süreçlerinin gözden geçirilmesi amacını taşıdığı ve General James R. Helmly tarafından yürütüleceği açıklandı. 
     
</TEXT>
</DOC>
