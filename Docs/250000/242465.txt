<DOC>
<DOCNO> 242465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur28.html </URL>
<DATE> 2004/05/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Av sezonu başlıyor... 
</HEADLINE>
<TEXT>

     Av sezonu, 7 Ağustos Cumartesi günü başlayacak. 
     Çevre ve Orman Bakanlığı'ndan yapılan açıklamaya göre, Merkez Av Komisyonu'nun 2004-2005 yılı av dönemine ilişkin kararları çerçevesinde avlanmalar, Çarşamba, Cumartesi, Pazar ve resmi tatil günleri yapılacak. 
     Buna göre, bıldırcın, kayagüvercini, tahtalı ve üveyik avı 7 Ağustos 2004-30 Ocak 2005, kumkekliği, kınalıkeklik ve kayakekliği avı, 9 Ekim 2004-30 Ocak 2005 tarihleri arasında gerçekleştirilecek. Sakarmeke, sakarca kazı, yeşilbaş, bozördek, fiyu, kirik çamurcun , macar ördeği, tepeli patka, kılkuyruk ördek, karabaş patka, elmabaş patka, karaördek, çıkrıkçın, altıngöz, karatavuk, çulluk, küçüksu çulluğu ve su çulluğu bekasin 9 Ekim 2004-27 Şubat 2005 tarihleri arasında avlanabilecek. 
     Alakarga, küçükkarga, ekinkargası, kara leş kargası, leşkargası, saksağan ile sadece atmacacılık sertifikası sahibi kişilerin gaço olarak avlanmalarına izin verilen serçe avı, 7 Ağustos 2004'de başlayacak ve 27 Şubat 2005'te sona erecek. 
     Karara göre, yaban tavşanı, adatavşanı, tilki, kayasansarı, ağaçsansarı, kuyruksüren avı, 9 Ekim 2004'den 30 Ocak 2005'e kadar sürecek. 
     Yaban domuzu ve çakal avı 7 Ağustos 2004'de başlayacak ve 27 Şubat 2005'te sona erecek. 
     
</TEXT>
</DOC>
