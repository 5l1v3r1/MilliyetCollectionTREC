<DOC>
<DOCNO> 224014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko04.html </URL>
<DATE> 2004/03/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Üretime geçmeden ihracata başladı... 
</HEADLINE>
<TEXT>

     Aksaray'da panel radyatör fabrikası kuran Bor-San, Nisan'da üretimine bağlayacağı kalorifer petekleri için Romanya'dan bugünden 120 bin metre sipariş aldı. Şirket bu yıl için 15 milyon euroluk ihracat hedefliyor. 
     Merkezi Ankara olan Bor-San Gıda, Radyatör, Aydınlatma Elemanları Üretim ve Pazarlama A.Ş. Yönetim Kurulu Başkanı Binali Boran, AA muhabirine yaptığı açıklamada, 1996 yılında kalorifer peteği üretimine karar verdiklerini ve yaklaşık 7 yıl bu konuda geniş kapsamlı araştırma yaptıklarını kaydetti. 
     Boran, çalışmaların tamamlanmasının ardından ilk olarak Ankara'da kurmayı planladıkları fabrikanın arsalarının hazır olduğunu, ancak tam kurma aşamasına geldiklerinde yatırım teşviki uygulaması çıkınca yatırımı Kırşehir'e kaydırmak istediklerini anlattı. 
     Burada da ileriye dönük fabrikayı genişletebilecekleri yeterli büyüklükte arsa bulamadıklarını ifade eden Boran, ''Rotayı hemen Aksaray'a çevirdik. Burada bize talep ettiğimiz kadar arsayı hemen tahsis ettiler. Biz de fabrikayı kurmaya başladık'' dedi. 
     Aksaray Organize Sanayi Bölgesi'nde 80 bini açık, 28 bin metresi ise kapalı alan olan fabrikada şu anda makinelerin montajının sürdüğünü dile getiren Boran, İtalya'dan aldıkları finans desteğiyle fabrikanın yaklaşık 30 milyon euroya mal olacağını bildirdi. 
     Makine montaj çalışmasını Nisan ayının ikinci haftasında bitirmeyi planladıklarını vurgulayan Boran, şunları söyledi 
     ''Hemen üretime geçeceğiz. Fabrikayı yılda 1 milyon 250 bin metre panel radyatör kalorifer peteği üretecek kapasitede inşa ettik. Doğrudan yurtdışı ile bağlantılı çalışmayı planlıyoruz. Almanya, İngiltere, ABD, Portekiz, Rusya ve Yunanistan'a üretime geçer geçmez ürün göndermeye başlayacağız. İtalya'ya aldığımız kredi karşılığında ürün vereceğiz. Romanya ise bugünden sipariş verdi. Henüz üretime geçmeden 120 bin metre kalorifer peteğini bugünden sattık.'' Panel radyatör konusunda Türkiye'nin ikinci büyük fabrikasını kurduklarını ifade eden Boran, teknoloji anlamında ise lider konumda olduklarını kaydetti. 
     Boran, yıllık 1 milyon 250 bin metrelik üretim kapasitesini en kısa süre içinde artıracaklarını belirterek, ''Yaptığımız görüşmelere dayanarak söylüyorum bu kapasite bize kesinlikle yetmeyecek. Bu yıl için 15 milyon euroluk ihracat hedefliyoruz. 2005 yılında ise ulaşacağımız yıllık 2 milyon 500 bin metre üretimle ihracatımızı 25 milyon euronun üzerine çıkarmayı istiyoruz'' diye konuştu. 
     
</TEXT>
</DOC>
