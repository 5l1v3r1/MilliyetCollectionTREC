<DOC>
<DOCNO> 235196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun49.html </URL>
<DATE> 2004/04/27/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Şam'da patlamalar... Sana "Bir grup terörist saldırı düzenledi" 
</HEADLINE>
<TEXT>

     -Suriye'nin başkenti Şam'ın batı kısmındaki elçilikler ve rezidansların olduğu El Meza semtinde meydana gelen patlamalarda, bir grup teröristin saldırı düzenlediği belirtildi. 
     Suriye resmi haber ajansı SANA, ''Bir grup teröristin'' El Meza semtine bu akşam saldırı düzenlediğini bildirdi. Suriye güvenlik güçlerinin bölgeyi kuşattığı ve olay yerine ambulansların sevk edildiği aktarıldı. 
     AFP'ye açıklama yapan görgü tanıkları, TSİ 21.00 civarında silah seslerinin kesildiğini, çatışmanın yaklaşık 1 saat sürdüğünü bildirdi. 
     
     BM binasına saldırı 
     Reuters ajansına açıklama yapan diplomatik kaynak, silahlı saldırganların BM binasını hedef aldığını ve 1 militanın öldürüldüğünü açıkladı. 
     Diplomatik kaynak, ''En az 2 terörist vardı. Biri öldü, diğeri yakalandı'' derken, BM binasında yangın çıkaran ve 3 aracı tahrip eden bir patlayıcıyı havaya uçurduklarını söyledi. 
     Lübnan'daki El Manar televizyonu da Suriye güvenlik güçlerine dayanarak 3 saldırganın öldüğünü, birinin ele geçirildiğini aktardı. 
     Associated Press ajansına demeç veren Suriyeli siyasi uzman İmad Şuyabi de el bombalı ve silahlı iki kişinin İran ve Kanada elçilikleri yakınlarında saldırı düzenlediğini, birinin öldürüldüğünü, diğerinse yakalandığını aktardı. 
     El Meza semtinde Suudi Arabistan Konsolosluğu ile İngiltere Büyükelçilik rezidansı, İran haber ajansı İRNA'nın büroları, İran Büyükelçiliği ve Kanada büyükelçiliği olduğu bildiriliyor. 
     Türkiye Büyükelçiliği'ninse patlamaların olduğu bölgeden uzakta olduğu ve olaylardan etkilenmediği açıklandı. 
     
</TEXT>
</DOC>
