<DOC>
<DOCNO> 219152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun05.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz İsa filminin biletinde "şeytanın numarası" panik yarattı .. 
</HEADLINE>
<TEXT>

     ABD'de kapalı gişe oynamaya devam eden Mel Gibson'ın ''The Passion of the Christ'' filmi gündemden düşmüyor. 
     Ülke çapında 3 binden fazla sinema salonunda gösterimi süren film Çarşamba gününden bu yana 125 milyon doları aşkın hasılat yaptı. 
     Georgia eyaletinin Rome kentinde filmi görmeye gidenlerse, ellerindeki bilette ''Hıristiyanlıkta İblis veya Şeytan'ın işareti sayılan 666 numarasını'' görünce şaşkına döndüler. 
     Biletlerin seri numaralarının başında ''666'' numarasını gören muhafazakar Amerikalılardan bazıları paniğe kapılırken, bazıları da şikayette bulundular ve ellerindeki biletle kendilerini rahat hissetmediklerini bildirdiler. 
     Sinemanın sahibi Gary Smith ise bilgisayarın tamamen şans eseri olarak bu numarayı seri numarası olarak verdiğini belirtti. Smith, bu tesadüfün tamamen bilgisayardan kaynaklandığını, yapımcı veya dağıtıcı şirketle bir ilgisi bulunmadığını söyleyerek, müşterileri sakinleştirmeye çalıştı. 
     Sinemada yer gösterici olarak çalışan Erica Diaz da, herkesin korkuyla bu numaraların ne anlama geldiğini sorduğunu, bazılarının da şikayette bulunduğunu söyledi. 
     
     FİLMİ İZLEYİN 
     Bu arada, New York Başkardinali Edward Egan, New Yorkluları Mel Gibson'ın tartışmalı filmini görmeye davet etti. 
     Kardinal Egan, Manhattan'daki St. Patrick Katedrali'ndeki vaazında, New Yorkluları Gibson'ın filmini izleyerek, Hz. İsa'nın kendisini insanlık için nasıl kurban ettiğini görmeye çağırdı. 
     Film gösterime girmeden önce Hz. İsa'nın ölümünden Yahudilerin sorumlu tutulamayacağını açıklayan Kardinal Egan, filmi seyredenlerin çok etkileneceğinden emin olduğunu söyledi. 
     
</TEXT>
</DOC>
