<DOC>
<DOCNO> 246795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun52.html </URL>
<DATE> 2004/06/10/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Wall Street Journal "İşkence teknikleri Rumsfeld tarafından onaylandı" 
</HEADLINE>
<TEXT>

     Guantanamo'da tutulan Afgan tutsaklara yönelik işkence içeren sorgulama tekniklerine, 2002 yılı Aralık ayında ABD Savunma Bakanı Donald Rumsfeld'in onay verdiği ortaya çıktı. 
     Wall Street Journal gazetesinde yer alan habere göre, Guantanamo'daki mahkumların 4 saat boyunca ''rahatsız edici pozisyonlarda tutulması'', ''başlarına çuval geçirilmesi'', ''20 saati bulan kesintisiz sorgulamalardan geçirilmesi'', ''köpeklerle korkutulmaları'' ve ''fiziksel zarar vermeden acı çektirme'' gibi işkence tekniklerinin sıralandığı listeye Savunma Bakanı Rumsfeld onay verdi. 
     Benzer yönde daha önce yapılan yayınların Savunma Bakanlığı tarafından yalanlandığının belirtildiği haberde, yurtdışında bulunan cezaevlerinde hala uygulanmakta olan ve Rumsfeld tarafından Nisan 2003'te yeni haliyle onaylanan sorgulama teknikleri listesinde, bu işkencelerden hangilerinin bulunmaya devam ettiği konusunda bakanlık yetkililerinin bilgi vermedikleri de kaydedildi. 
     Haberde, Aralık 2002'de Rumsfeld tarafından onaylanan ancak daha sonra askeri avukatların itirazları ile karşılaşan işkence yöntemlerinin yeniden gözden geçirildiği ve bu gözden geçirilmiş listenin de 2003 Nisan'ında yine Rumsfeld tarafından onaylandığı bildiriliyor. 
     Bu listede yer alan tekniklerin, ortaya çıkan işkence görüntüleriyle büyük tepkilere yol açan Irak'taki Ebu Garip hapishanesinde kullanılıp kullanılmadığının bilinmediğinin belirtildiği haberde, Ebu Garip'teki uygulamaların, Guantanamo'daki mahkumlara uygulanmak üzere Aralık 2002'de Savunma Bakanı Rumsfeld tarafından onaylanan listedeki taktiklere benzediğine dikkat çekildi. 
     
</TEXT>
</DOC>
