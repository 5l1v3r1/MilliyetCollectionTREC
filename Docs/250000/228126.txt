<DOC>
<DOCNO> 228126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy02.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vasiliu Erdoğan'ın olması büyük şans 
</HEADLINE>
<TEXT>

   Eski Rum Yönetimi lideri Vasiliu, Kıbrıs'ta gelinen noktada Erdoğan'ın çok etkili olduğunu söyledi 
      HABER MERKEZİ 

   
   Eski Rum Yönetimi Cumhurbaşkanı Yorgo Vasiliu, Kıbrıs'ta çözüme çok yaklaşıldığını, gelinen noktada Başbakan Recep Tayyip Erdoğan'ın çok büyük payı olduğunu söyledi. Vasiliu, "Erdoğan'ın orada olması herkesin şansıydı. O modern, dünyanın gereklerini bilen bir lider" ifadesini kullandı. 
   CNN Türk'te Manşet programına katılan Vasiliu, Rumlar ya da Türkler açısından ideal sayılamayacak olan planın son versiyonlarındaki unsurların hiç müzakere edilmediğini savundu. Türk tarafının, Karpaz'ın askeri açıdan çok önemli olduğunu söylediğini, ancak bunun hiç önemli olmadığını düşündüğünü vurgulayan Vasiliu özetle şöyle konuştu 
   
   Federasyonu kabul etmeliyiz 
   "Bu tartışmaların hepsi geride kaldı. Gelinen noktada ya çözüm olacak ya çözümsüzlük. Bence federasyon fikrini kabul etmeliyiz. Müzakerelerde maalesef hiç karşılıklı görüşme olmadı, hep devrede BM vardı. Geçen yıl Denktaş üçüncü planı reddetti. Sonra Türkiye'nin tavrı değişti. Erdoğan, gelinen noktada çok etkili oldu. Türk tarafı bizi hep AB'nin dışında tutmak için çaba gösterdi. AB yolunun Kıbrıs'tan geçtiğini anladı. Bu iki tarafın da kazandığı bir çözüm. Plan hepimize barış getirecek. 
   
   Sağduyunun zaferi 
   Türkiye'nin AB yolu açıldı. Erdoğan'ın memnun olması çok doğal. Bu, sağduyunun zaferidir. Aslında biz Denktaş ile çözüm bulmak için çaba gösterdik. Ama şimdi fark AB. 1 Mayıs sonrası federal bir devlet olacak ve ilk kez iki taraf işbirliği yapmak zorunda kalacak. 
   Federal hükümet için şimdiden bazı binalar belirlendi. Anlaşma zaman alır, ama özgürlükler ortada. İlk başlarda karşıya geçiş, serbest dolaşım gibi konularda zorluklar olabilir, ama sorunları büyütmemek gerek. İkinci ikametg h meselesi ortadan kalkacak. Şimdi karar verecek olan siyasi partilerdir. Bence çoğunluk 'evet' diyecek. Şu an 'evet' demek, 'hayır' demekten daha çok şey sunuyor." 
   
   
   
</TEXT>
</DOC>
