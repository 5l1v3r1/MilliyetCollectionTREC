<DOC>
<DOCNO> 205723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun28.html </URL>
<DATE> 2004/12/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
AB'nin yeni dönem başkanı Lüksemburg... 
</HEADLINE>
<TEXT>

     Lüksemburg, 6 aylık AB dönem başkanlığını yarın Hollanda'dan devralıyor. 
     Lüksemburg Başbakanı Jean-Claude Juncker, dönem başkanlığı arifesinde gazetecilere yaptığı açıklamada, Türkiye konusunda da çeşitli değerlendirmelerde bulundu. 
     Juncker, kendisinin ''dört nala bir genişlemeye'' karşı olduğunu, ancak ''tarih hızlı hareket edilmesini gerektirdiğinde metinlerin buna karşı koyamadığını'' belirtti. 
     Türkiye konusunda alınan kararlar çerçevesinde, ''AB'nin yeni üyeleri bünyesine alma yeteneklerinin de göz önünde bulundurulacağının'' özellikle belirtildiğini, bu ''kriter''in çoğu zaman gözden kaçırıldığını söyleyen Juncker, bu konudaki maddenin Türkiye kararına bir ''nüans'' getirdiğini ifade etti. Juncker, Türkiye konusunda, ''AB'nin bünyesine yeni üye alma yeteneği sorununun gündemde olduğunun hatırlatıldığını'', ancak Türkiye'ye ilişkin tüm kararların tekrar tartışılmasının söz konusu olmayacağını söyledi. 
     ''Aday ülkeler sürat ve kararlılıkla hazırlandıkları zaman, katılımı frenlemek mümkün değil'' diyen Junker, ''Türkiye ve Hırvatistan hariç, diğer adaylar söz konusu olduğu zaman, yeni bir genişleme şantiyesi açmadan önce 36 defa düşüneceğiz'' dedi. 
     Genişleme konusunda ''kamuoyunu ikna edemediğini'' belirten Junker, Lüksemburg'un dönem başkanlığı sırasında bazı AB ülkelerinde gerçekleşmesi beklenen referandumlar ile İngiltere, Portekiz ve Polonya gibi ülkelerde yapılacak genel seçimlerin kendisini endişelendirdiğini anlattı. 
     Lüksemburg Başbakan Yardımcısı ve Dışişleri Bakanı Jean Asseborn da, dönem başkanlığı sürecinde uygulayacakları program ve öncelikler hakkında bilgi verirken, ''Türkiye hakkında çok şey söylendi, her şey söylendi. Türkiye müzakerelere hoşgeldi'' dedikten sonra, tam üyelik müzakerelerinin başlayacağı 3 Ekim 2005 tarihinin büyük önem taşıdığını, Türkiye'den, bu tarihten önce, Kıbrıs Rum yönetiminin tanınmasına yönelik bir adım atmasının beklendiğini anlatmıştı. 
     Lüksemburg'un dönem başkanlığı sürecinde izleyeceği program hakkında bilgi veren Asseborn, 17 Mart'ta Hırvatistan ile tam üyelik müzakerelerinin koşullu olarak başlayacağını, Makedonya'nın hazırlıklarını sürdüreceğini, Arnavutluk, Bosna-Hersek ve Sırbistan ile işbirliği anlaşması arayışlarının gerçekleştirileceğini, Kosova'daki gelişmelerin izleneceğini belirtti. 
     Asseborn, Rusya ile ilişkilere önem vereceklerini, Ortadoğu'da barış müzakerelerinin tekrar başlaması için çaba harcayacaklarını, Irak'ta güvenli ve istikrarlı bir ortam istediklerini, İran'ı özellikle insan hakları ve kitle imha silahları konusunda izleyeceklerini söyledi. 
     Avrupa güvenlik stratejisinin de önem taşıyacağını ifade eden Asseborn, ABD ile ilişkilerin gelişmesi için de çaba harcayacaklarını belirtti ve ABD Başkanı George Bush'un 22 Şubat'ta yapacağı Brüksel ziyaretinin önemine işaret etti. Asseborn, önce NATO'ya gelecek olan Bush'un daha sonra AB kurumlarına uğrayacağını, bunun bir ilk oluşturacağını, ilk defa bir ABD başkanının AB'yi ziyaret edeceğini söyledi. 
     Lüksemburg, dönem başkanlığını 1 Temmuz 2005'te İngiltere'ye devredecek. 
     
</TEXT>
</DOC>
