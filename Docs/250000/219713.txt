<DOC>
<DOCNO> 219713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/yilmaz.html </URL>
<DATE> 2004/03/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
MİLLİYET YAZARLARI SEÇİM TURUNDA 
</HEADLINE>
<TEXT>
   Muhalefetin sesi gür çıkıyor 
   Doğu Karadeniz'de muhalefetin en güçlü olduğu il Giresun. CHP de, DYP de kimi aday göstereceğini iyi bilmiş. AKP iktidar şansını deneyecek 
   
      Doğu Karadeniz'deki son durağımız Giresun'da muhalefetin sesi gür çıkmaya başladı. CHP'li belediye başkanı Meclis'e gidince yerine atanan ekonomist Hasan Karaibrahim 18 ayda Giresunluların kalbini kazanmış. DYP de adayı doktor Ergun Özdemir ile şansını artırıyor. İktidar partisi avantajını öne sürerek seçim atağına kalkan ise AKP adayı inşaat mühendisi Hurşit Yüksel. 
   Genel seçimlerde yüzde 46'lar civarında oyu yakalayan Giresun'da iktidar partisinin neredeyse eşit şansla seçimlere katılmasında en büyük etken adayının "fark yaratacak" desteği görmemesi. 
   Çöp, yol, su Doğu Karadeniz'in ortak sorunu. Giresun'un özelinde fındık devreye giriyor. DYP adayı Özdemir, son yıllarda kapanan fındık entegre tesis sayısının arttığına işaret ediyor. Türkiye fındık üretiminde dünya lideri ama, fındığın anayurdu Giresun fakir... Bu tezatı kim açıklayacak 
   CHP adayı Karaibrahimoğlu'nun üzerinde durduğu proje, Kelkit Vadisi ve Tarihi Kentler Birliği üyesi olan Giresun'a yapılacak yatırımlar. Kelkit Vadisi projesinin başında bulunan Giresun Valisi Ali Haydar Öner, CHP'den milletvekili adayı olduğu için yerel seçim bitene kadar merkeze alındı. 
   Karaibrahimoğlu, Rumların terk ettiği 100 kadar Rum evinden, 10'unun onarıldığını anlatıyor. Giresun'a günübirlik uğrayan 40 bin kadar turisti mahalde tutacak projelere ağırlık vermek istiyorlar. 
   Giresun'da adayların siyasi deneyimleri güçlü. AKP'nin adayı 1989'lardan beri AKP siyasetinin geçmiş aktörlerinden. DYP adayı, Giresun'a önce MHP, sonra da ANAP teşkilatını kuran, 1991 yılında DYP'den milletvekili olarak Meclis'e giren, 1999 seçimlerinde İstanbul adayı olarak ihraç edilen bir siyasetçi. Bir dönem iktidar olma avantajından dolayı Özdemir, bugüne kadar işe yerleştirdiği 8 bin kişi olduğunu vurguluyor. Sanırım DYP'nin h kim olduğu Fiskobirlik çalışanları olmuştur çoğunluğu... 
   
      
   
   
</TEXT>
</DOC>
