<DOC>
<DOCNO> 234944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy25.html </URL>
<DATE> 2004/04/26/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Öymen "Türkiyue büyük bir maceradan, riskli bir durumdan kurtulmuştur" 
</HEADLINE>
<TEXT>

     CHP Genel Başkan Yardımcısı ve İstanbul Milletvekili Onur Öymen, Annan Planı'nın kabul edilmemesiyle Türkiye'nin büyük bir maceradan, riskli bir durumdan kurtulduğunu söyledi. 
     Doğuş Üniversitesi'nde düzenlenen, ''Referandumdan Sonra Kıbrıs ve Türkiye-AB İlişkileri'' konulu panelde konuşan Öymen, Kıbrıs'ta yapılan referandumun dünyada başka bir örneği olmadığını belirtti. 
     Annan Planı'nı oluşturan 9 bin sayfalık metni kimsenin görmediğini, askerlerde de olmadığına inandığını ifade eden Öymen, ''Olsaydı mutlaka tepkileri olurdu. Hiç kimsede yok'' dedi. 
     Plana göre Güney'de bir Rum devleti, Kuzey'de Türk-Rum karma devleti olacağını anlatan Öymen, bu karma devletin içine en geç 19 sene içinde yaklaşık 70 bin Rum gireceğini söyledi. 
     Annan Planı'nda Türkiye'nin güvenliği açısından çok ciddi sakıncalar bulunduğunu savunan Onur Öymen, ''Rum tarafının hayır demesiyle Annan Planı'nın artık yok hükmünde olduğunu'' ifade etti. 
     Onur Öymen, ''Şimdi bazı çevreler Türkler biraz daha taviz verse de Rumlar da kabul etse diye çalışacaklardır. Şimdi buna dikkat etmek lazım. Aynı tuzağa bir daha düşmemek lazım'' şeklinde konuştu. 
     
     ''FAZLASINI ELDE ETMEK İÇİN HAYIR DEDİLER'' 
     Rumlar'ın Annan Planı'ndan daha fazlasını elde edebileceklerini inandıkları için referandumda ''hayır'' oyu kullandığını anlatan Öymen, ''Türk tarafının her şeyi vermeye razı olduğu izlenimini aldılar ve daha fazlasını elde etmek istediler. Bunun için de BM Genel Sekreteri'ne girişimde bulundular ve baskı yaptılar'' dedi. 
     Bu baskı sonucunda BM Genel Sekreteri'nin Güvenlik Konseyi'ne yeni bir karar tasarısı ve rapor sunduğunu ifade eden Öymen, bu karar tasarıyla Türkiye'nin garantörlük hakkının hemen hemen yok edildiğini, BM'nin de BM Barış Gücü'yle garantör konumuna getirilmesinin amaçlandığını söyledi. 
     Öymen, ''Türkiye büyük bir maceradan, riskli bir durumdan kurtulmuştur. Bu da Rusya'nın vetosu, Rumların da hayır oyu kullanmasıyla olmuştur. Annan Planı artık tarihe mal olmuştur. Bundan sonra yapılacak olan bilim adamlarının, tarihçilerin bu planı incelemeleridir'' şeklinde konuştu. 
     
     TANINMA VE AMBARGO 
     Annan Planı'nın ortadan kalkmasıyla yeni açılımlar ve politikaların üretilmesi gerektiğini belirten Onur Öymen, KKTC'nin tanınması ve ambargoların kaldırılması için çalışılması gerektiğini, bu konuda hükümetin bütün çabalarını destekleyeceklerini bildirdi. 
     Önemli olanın, büyük devletlerin KKTC'yi tanımak isteyen devletlere baskı yapmamaları olduğunu ifade eden Öymen, ''Burada bizim ABD'den ve diğer büyük devletlerden bir tek beklediğimiz var Gölge etmeyin başka ihsan istemiyoruz. Bırakın tanıyacak ülke tanısın'' diye konuştu. 
     Öymen, ambargoların kaldırılmasının kolay olmadığını da belirterek, bunun için AB kararının yeterli olmadığını, ambargo kararı alan Avrupa Adalet Divanı'nın aksi yönde de karar alması gerektiğini söyledi. 
     Onur Öymen, konuşmasını şöyle tamamladı 
     ''Yeniden Kıbrıs'ı milli dava haline getirmek lazım, birlik olmak lazım. Kıbrıs'ı iç politika polemiği haline getirmek yanlış. Herkesin birbirine ihtiyacı var. Denktaş 80 yıllık hayatının büyük bölümünü Kıbrıs'a feda etmiştir. Denktaş'ı boy hedefi yapmak çok yakışıksızdır.'' 
     
</TEXT>
</DOC>
