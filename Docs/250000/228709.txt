<DOC>
<DOCNO> 228709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo13.html </URL>
<DATE> 2004/04/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Murat Hacıoğlu Diyarbakır'dan ayrılıyor 
</HEADLINE>
<TEXT>

     Son haftalarda aldığı başarısız sonuçlarla UEFA Kupası hedefinden uzaklaşan Diyarbakırspor'da, iç transfer çalışmalarına başlandı. 
     Yönetim, sezon sonunda sözleşmeleri sona erecek olan Murat Hacıoğlu, Ramazan, Hasan Yiğit, Burhan, Serdar ve Kais ile görüşmelere devam ediyor. 
     Murat Hacıoğlu'nun istediği paranın yüksek olması nedeniyle yönetim, bu futbolcuyla anlaşmaktan vazgeçerken, Hacıoğlu'na, Beşiktaş, Trabzonspor ve Denizlispor'dan teklif olduğunu bildirildi. 
     Kulüp başkanı Ahmet Göksu, bu yıl iyi performans sergileyen 6 futbolcuyla da anlaşmak istediklerini ve bu nedenle şimdiden tek tek oyuncularla görüştüklerini söyledi. 
     Murat Hacıoğlu dışındaki 5 futbolcunun, Diyarbakırspor'da kalması için gayret göstereceklerini vurgulayan Göksu, ''Murat Hacıoğlu'nun istediği parayı veremeyiz. Belli bir bütçemiz var. Takım içerisindeki dengeleri bozamayız. Ama Hacıoğlu, bu kulübün evladıdır. Ona gideceği kulüpte başarılar dileriz. Kapımız ona her zaman açıktır. Kendisi çok sevdiğimiz bir futbolcumuzdur'' diye konuştu. 
     Denizlispor ile sahalarında oynadıkları maçta, 2 takımın da vasat bir oyun sergilediğini ifade eden Göksu, şöyle devam etti 
     ''Denizlispor, yakaladığı tek pozisyonu değerlendirerek 3 puanı aldı. Biz yakaladığımız pozisyonları gole çeviremedik. Gol atamayınca yenildik. Bundan sonraki maçlarımızda genç oyuncularımıza yer vereceğiz. 
     Bu sabah Konyaspor Teknik Direktörü Tevfik Lav'ın ölüm haberini öğrendik. Bu habere çok üzüldük. Lav'ın ailesine ve Konyaspor camiasına başsağlığı diliyoruz.'' 

     
</TEXT>
</DOC>
