<DOC>
<DOCNO> 201827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun26.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve İngiltere'ye göre, AB'de kriz yok... 
</HEADLINE>
<TEXT>

     Fransa Cumhurbaşkanı Jacques Chirac ve İngiltere Başbakanı Tony Blair, AB zirvesinin anayasa konusundaki anlaşmazlık nedeniyle başarısızlıkla sonuçlanmasının ardından yaptıkları açıklamada, AB'de kriz olmadığını söylediler. 
     Chirac, yaptığı basın toplantısında, AB kurumlarının çalıştığını belirterek ''kriz yok'' dedi. 
     Jacques Chirac, görüşmelerin başarısızlıkla sonuçlanmasının, diğerlerinden daha hızlı bütünleşmek isteyen, öncü bir grup ülkeyi görme arzusunu artırdığını da belirtti. 
     Blair da, genişlemiş bir AB'de üye ülkelerin oylama hakları konusunda anlaşmazlığın ''tamamıyla anlaşılır'' olduğunu belirterek, ''Bu sorunun eninde sonunda çözüleceğini düşünüyorum'' dedi. 
     Avusturya Başbakanı Wolfgang Schüssel de açıklamasında, anayasa taslağının liderlere yalnızca 10 hafta önce verildiğini hatırlatarak, bir sonraki dönem başkanı İrlanda'nın, yeni bir ruhla müzakereleri yeniden başlatacağını umduğunu söyledi. 
     Bu arada, AB Konseyi tarafından, zirvenin başarısızlıkla sonuçlanmasıyla ilgili yapılan açıklamada, ''Hükümetlerararası Konferans'ın, bu aşamada, anayasa taslağı üzerinde kapsamlı bir anlaşmaya varmasının mümkün olmadığı'' belirtildi. 
     Öte yandan, AB liderleri, anayasa üzerinde anlaşamasalar da, uzun zamandır çözülmemiş olan, 10 yeni AB kurumunun yerlerinin tespiti konusunda anlaşmaya vardılar. 
     
</TEXT>
</DOC>
