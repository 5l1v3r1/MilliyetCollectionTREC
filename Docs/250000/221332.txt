<DOC>
<DOCNO> 221332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur19.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Keban Barajı'nın kapakları 19 yıl sonra açıldı... 
</HEADLINE>
<TEXT>

     Elazığ'ın Keban İlçesi'nde bulunan Keban Barajı'nın iki tahliye kapağı, 19 yıl aradan sonra açıldı. 
     Elazığ Valisi Kadir Koçdemir, 1985 yılında böyle bir olayın yaşandığını belirterek, tedbirlerin alındığını ve tehlikenin olmadığını söyledi. 
     Vali Koçdemir, Keban Barajı'nın tahliye kapaklarının açılması nedeniyle Keban'a geldi. Açılışta fotoğraf ve kamera çekimi yapan Vali Koçdemir, ''Bu olay 10 gün süreyle devam edecek. Tedbirler alındı, tehlike yok. Sadece seyir zevki yaşanıyor. Elazığlılar ve buraya gelme imkanı olanlar gelip 15- 20 yılda yaşanan bu olaya şahitlik etsinler'' dedi. 
     Keban, Atatürk ve aynı zincir üzerinde bulunan tüm barajlarda benzer uygulamanın yapılacağını ifade eden Vali Koçdemir, Keban Barajı'nda şu anda su seviyesinin geçen yılın aynı dönemine göre 9 metre yüksek olduğunu ve tahliye kapaklarının açılmasıyla saniyede bin 150 metre küp su bırakıldığını anlattı. 
     Uygulamanın 10 gün süreceğini ifade eden Vali Koçdemir, 10 gün sonra tekrar bir değerlendirme yapılacağını sözlerine ekledi. 
     Keban Barajı Hidroelektrik Santrali HES Müdürü Abdullah Demirel ise, maksimum 845 olan baraj kodunun şu anda 843.57 olduğunu belirterek, baraj gölüne saniyede 3 bin 800 ile 3 bin 900 metreküp arasında su geldiğini söyledi. 
     Fazlalığı atmak ve ileride sorun yaşamamak için düzgün şekilde su tahliye programına gidildiğini bildiren Demirel, korkulacak bir durumun olmadığını kaydetti. 
     Kapakların açılışını Fırat Üniversitesi Rektörü Prof. Dr. Feyzi Bingöl, daire müdürleri, öğrenciler ve vatandaşlar ilgiyle izledi. 
     Vali Koçdemir ve vatandaşlar kapakların önünde hatıra fotoğrafı çektirdi. 
     Bu arada, baraja yakın olan az sayıdaki ağacın zarar gördüğü gözlenirken, Fırat Nehri'ne yakın bölgelerde hayvancılık yapan köylülerin uyarıldığı belirtildi. 
     
</TEXT>
</DOC>
