<DOC>
<DOCNO> 231691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy02.html </URL>
<DATE> 2004/04/15/ </DATE>
<TIME> 02.50 </TIME>
<AUTHOR>  </AUTHOR>
<HEADLINE>
Başbakan Erdoğan Ankara'ya döndü 
</HEADLINE>
<TEXT>

     Başbakan Recep Tayyip Erdoğan, resmi ziyarette bulunduğu Japonya'dan Ankara'ya döndü. 
     Başbakan Erdoğan'ın bulunduğu THY'ye ait İzmir uçağı, saat 02.40'da Esenboğa Havalimanı'na indi. 
     Erdoğan'ı havalimanında Dışişleri Bakanı ve Başbakan Yardımcısı Abdullah Gül karşıladı. Karşılamada, Başbakanlık Müsteşarı Ömer Dinçer, Ankara Valisi Yahya Gür ve Ankara Emniyet Müdürü Ercüment Yılmaz da bulundu. 
     Başbakan Erdoğan ile eşi Emine Erdoğan, Devlet Bakanı Ali Babacan, Ulaştırma Bakanı Binali Yıldırım, Sağlık Bakanı Recep Akdağ, Kültür ve Turizm Bakanı Erkan Mumcu, işadamları ve basın mensupları da Ankara'ya geldi. 
     Erdoğan, ''Japonya'ya yaptığımız ziyaretin, Türkiye-Japonya arasında daha nice güzelliklere vesile olmasını diliyorum'' dedi. 
     Başbakan Erdoğan, Japonya dönüşünde havalimanında yaptığı açıklamada, ziyareti sırasında Japonya Başbakanıyla çok kapsamlı ve yararlı görüşmeler yaptıklarını belirtti. Türkiye ile Japonya arasındaki dostluğun 1890 yılına uzandığını, Ertuğrul Firkateyni'nin batmasıyla başlayan dostluğun bugünlere geldiğini ifade etti. 
     Erdoğan, ''Her geçen gün bu dostluk çok daha farklı ve anlamlı bir zenginliğe kavuştu. Her geçen gün bu daha iyiye, daha ileriye gidiyor'' dedi. 
     Görüşmelerde ekonomik, siyasi ve ticari konuların gündeme geldiğini anlatan Erdoğan, Japonya'da ilan edilen Türk Yılı etkinlikleri nedeniyle bugüne kadar 600 bin Japon vatandaşının sergileri veya etkinlikleri izlediklerini, bunun, iki ülke ilişkilerinin halk tabanında gelişmesine vesile olacağını dile getirdi. 
     Ziyareti sırasında Japon İmparatoru ve prensle görüşmelerde bulunduğunu anlatan Erdoğan, Japon prensin de yakından takip ettiği Kaman Kalehöyük'te arkeolojik kazı araştırmalarının süreceğini bu kazıların 50 yıllık bir süreci kapsayacağını belirtti. 
     Türk-Japon Dostluk Grubu'nun aktif çalışmalar yaptığını söyleyen Erdoğan, ''Ülkelerimiz arasındaki geleneksel dostluk ilişkilerini yansıtacak şekilde sıcak bir atmosferde cereyan eden bu görüşmeler, ikili ilişkilerimizin bütün yönleriyle ele alınmasına vesile oldu'' diye konuştu. 
     Erdoğan, yatırımcı ve finans kurumlarıyla görüşmelerde bulunduklarını, yabancı sermayenin Türkiye'ye girmesi için alınan önlemlerin anlatıldığını da kaydetti. Irak ve Kıbrıs konularında da bilgilendirmelerde bulunduklarını belirten Erdoğan, Toyota Otomobil Fabrikası'nı gezdiklerini, Toyota'nın Türkiye'de öncelikli yatırımcı kuruluş olduğunu, Adapazarı'ndaki 80 bin kapasiteli fabrikayı, 200 bin kapasiteye çıkaracağını, burada üretilen araçların Ortadoğu ve Avrupa'ya ihraç edileceğini söyledi. 
     Erdoğan, işadamlarıyla yaptıkları görüşmelere değinerek, yeni teşvik yasasını anlattıklarını, işadamlarının Japonya'ya tekstil makinası ihraç anlaşması yaptıklarını ve bundan mutluluk duyduklarını belirtti. 
     Erdoğan konuşmasını, ''Ziyaretimizin, Türkiye-Japonya arasında daha nice güzelliklere vesile olmasını diliyorum. Özellikle turizm alanında patlamaya vesile olmasını bekliyoruz. Japonya Dışişleri Bakanlığı da 15-20 Kasım'da İstanbul'daki terör eylemlerinden sonra aldığı tedbir kararını kaldırdı. Bu karar, Japonya'dan Türkiye'ye turist akımını da hızlandıracak'' diyerek tamamladı. 
     
     ERDOĞAN, GEZİYE KATILANLARA ''ŞÜKRANLARINI'' SUNDU 

     Başbakan Erdoğan, uçakta dahili anonsla yaptığı konuşmada, geziye katılanlara ''en kalbi şükranlarını'' sunduğunu belirtti. 
     Japonya'ya giderken ve dönüşte bazı eksikliklerin yaşanmış olabileceğini ifade eden Erdoğan, gerek Türk Hükümeti, gerekse işadamları olarak bu eksiklikleri hep beraber yaşadıklarını dile getirdi. Geziyi bir ilk olarak değerlendiren Erdoğan, iki ülke ilişkilerinin dayanışma ile gelişmesi temennisinde bulundu. 
     
</TEXT>
</DOC>
