<DOC>
<DOCNO> 243103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas21.html </URL>
<DATE> 2004/05/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Doğurganlık monitörü" Türkiye'de... 
</HEADLINE>
<TEXT>

     Basit bir idrar testiyle kadının vücudundaki hormon seviyelerini takip ederek gebe kalma ihtimalinin en yüksek olduğu günleri saptayan ''doğurganlık monitörü'' Clearplan Fertility Monitor , önümüzdeki ay Türkiye'de satışa sunulacak. 
     Swissotel'de düzenlenen basın toplantısında konuşan Prof. Dr. Teksen Çamlıbel, Türkiye'de her 5 çiftten 1'inin doktor yardımı almadan çocuk sahibi olamadığını vurguladı. 
     Stres, sperm azlığı, kötü alışkanlıklar ve geç evlenme nedeniyle kısırlık oranının yükseldiğine işaret eden Prof. Dr. Çamlıbel, son yüzyılda sperm sayısının önceki asra oranla yarıya indiğini dile getirdi. 
     Prof. Dr. Çamlıbel, kısırlık nedeniyle başvuran hastaların yüzde 25'inin sorununun yumurtlama bozuklukları olduğunu söyledi. 
     Spermin bol ve kolayca üretilebileceğini ifade eden Prof. Dr. Çamlıbel, buna karşın kadının her ay tek yumurta ürettiğini ve çocuk sahibi olmak için bunun 4-5 gün içerisinde döllenmesi gerektiğini anlattı. 
     Prof. Dr. Çamlıbel, bu nedenle yumurtlama gününün kesine yakın saptanmasının gebelik şansını artıracağını sözlerine ekledi. 
     Toplantıda daha sonra, çok basit bir idrar testinden kadının vücudundaki hormon seviyelerini izleyerek gebe kalma ihtimalinin en yüksek olduğu günleri belirleyip dijital ekranında gösteren cihaz tanıtıldı. 
     Planladığı zamanda, doğal yollarla çocuk sahibi olmak isteyen ve tıbbi sorunları bulunmamasına rağmen kısırlık problemi yaşayan çiftlere hizmet verecek cihazın, önümüzdeki Haziran ayından itibaren 498 milyon liraya satılacağı bildirildi. 
     
</TEXT>
</DOC>
