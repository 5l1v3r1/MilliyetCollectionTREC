<DOC>
<DOCNO> 210668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko30.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan İstanbul depremine 927 bin dolar 
</HEADLINE>
<TEXT>

     Japonya Hükümeti, İstanbul Sismik Riski Azaltma ve Acil Durum Hazırlık Projesi ISRMEP için hibe kredi sağladı. 
     Hazine Müsteşarlığı'ndan yapılan açıklamada, Dünya Bankası ile Türk Hükümeti tarafından İstanbul'un teknik ve kurumsal afet müdahale ve afet yönetim kapasitesinin iyileştirilmesi, olası bir deprem vukuunda maruz kalacağı zararın azaltılması ve hayati öneme sahip kritik tesislerin güçlendirilmesi temel amaçlarına yönelik olarak bir İstanbul Sismik Riski Azaltma ve Acil Durum Hazırlık Projesi'nin ISRMEP hazırlanmakta olduğu belirtildi. 
     Projenin hazırlık çalışmalarında kullanılmak üzere Japonya Hükümeti tarafından Dünya Bankası aracılığıyla 927 bin 500 dolar tutarında bir hibe sağlanmasına ilişkin anlaşmanın bugün taraflarca imzalandığı kaydedildi. 
     Hazine Müsteşarlığı ile Dünya Bankası yetkilileri tarafından imzalanan anlaşmayla sağlanacak hibenin teknik yardım sağlanmasında kullanılacağı bildirildi. 
     
</TEXT>
</DOC>
