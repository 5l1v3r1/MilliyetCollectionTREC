<DOC>
<DOCNO> 246757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun12.html </URL>
<DATE> 2004/06/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Claudia Roth, Zana ve arkadaşlarının tahliyesine sevindi... 
</HEADLINE>
<TEXT>

     Alman Federal Meclisi Yeşiller Parlamenteri ve Dışişleri Komisyonu Üyesi Claudia Roth, kapatılan Demokrasi Partisi'nin eski milletvekilleri Leyla Zana, Hatip Dicle, Selim Sadak ve Orhan Doğan'ın tahliye edilmesini, "Türkiye'nin Avrupa yolunda bulunduğunun işareti" sözleriyle değerlendirdi. 
     Bianet.org'un haberine göre Roth, DEP milletvekillerinin tahliyesiyle ilgili basın açıklamasına, Kürtçe, "Özgürlüğe hoş geldin Leyla" sözleriyle başladı. "Türkiye parlamentosunda Kürtçeyi kullandığı için cezaevinde bulunan politikacıların tahliyesini çok olumlu karşıladık" diyen Roth, TRT'den Kürtçe yayına başlanılması konusunda da "Bugün Türkiye'de demokrasi adına çok önemli bir gün. On yıldır cezaevinde bulunan Zana'nın ve arkadaşlarının tahliyesi, Türkiye'de reformların uygulandığının, barışın, hakların korunduğunun ve Türkiye'nin Avrupa yolunda bulunduğunun işaretidir" dedi. Claudia Roth, kararın Türkiye'de yargı bağımsızlığına gidildiğinin işareti olduğunu da savundu. 
     
</TEXT>
</DOC>
