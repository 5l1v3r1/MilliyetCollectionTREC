<DOC>
<DOCNO> 200251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur20.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki otel yangını kontrol altında, 10 işçi hastanede... 
</HEADLINE>
<TEXT>

     İzmir'deki Büyük Efes Oteli'nde çıkan yangın kontrol altına alındı, dumandan etkilenen 10 işçinin hastanelere kaldırıldığı bildirildi. 
     Alsancak Devlet ve Yenişehir SSK Hastanesi'ne kaldırılan işçilerden isimleri belli olanlar şöyle 
     Oktay Polat, Kemalettin Polat, Ayhan Erkoç, Cemalettin Karabalta, Muhammet Garip, Serkan Akyüz, Engin Kızgın ve aşçı Cemile Dinç. 
     Olay yerine gelen İzmir Valisi Yusuf Ziya Göksu, yangının çıkış yeri olduğu tahmin edilen toplantı salonunda, İzmir İktisat Kongresi için yoğun bir hazırlık yapıldığını bildirerek, '' Önemli bir yangın, gerekirse kongreyi başka merkeze kaydırabiliriz'' dedi. 
     Vali Göksu'nun olayla ilgili bilgi aldığı İtfaiye Daire Başkanı Fuat Barandır, 10 araç ve 50 personel ile yangına müdahale edildiğini, denizden su çekerek, çalışmalarını sürdürdüklerini belirtti. Barandır, yangının kontrol altına alındığını kaydetti. 
     Büyükşehir Belediye Başkan Vekili Yusuf Ali Karaman, Büyük Efes Oteli'ndeki toplantı salonunun, İzmir'in bu alanda en önemli merkezlerinden biri olduğunu vurgulayarak, yangından büyük üzüntü duyduklarını ifade etti. 
     Toplantı salonunun, iktisat kongresinin yanı sıra olimpiyat oyunlarında da kullanılacağını ifade eden Karaman, olayın, her iki organizasyonu da etkileyeceğini düşünmediğini sözlerine ekledi. 
     Konak Belediye Başkanı Erdal İzgi, İl Sağlık Müdürü Levent Kıdak ile çok sayıda yetkili de olay yerine gelerek yetkililerden bilgi aldılar. 
     
     OTELİN TARİHÇESİ 
     İzmir'in en eski otellerinden biri olan Büyük Efes Oteli, 1962 yılında dönemin Cumhurbaşkanı Cemal Gürsel tarafından açıldı. İsmi İzmir ile özdeşleşen otel, 2000 yılında Emekli Sandığı'nın yürüttüğü ''Emek Otellerinin Yenilenmesi, Modernizasyonu ve Uluslararası Otel Zincirleri Eliyle İşlettirilmesi Projesi'' kapsamında yenilenerek, ''Raffles International Limited Şirketi''nin işletimine bırakılacak. 
     İnşaat çalışmalarının 27 Kasım 2004 tarihinde tamamlanacak otelin ''Swissotel The Grand Hotel Efes İzmir'' ismiyle 2005 yılında hizmete açılması planlanıyordu. 
     Yangının başladığı Efes Convention Center bölümünde 17 Şubat 2004 tarihinde yapılması planlanan 4. İktisat Kongresi nedeniyle tadilat çalışmalarına hız verilmişti. Convention Center'ın Ocak ayında tamamlanması planlanıyordu. 
     
</TEXT>
</DOC>
