<DOC>
<DOCNO> 205433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo28.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna Atatürk Olimpiyat Stadı'nın bizimle ilgisi yok 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Atatürk Olimpiyat Stadı'nın belediyeyle ilgili bir problemi olmadığını belirtti. 
     Gürtuna, Saraçhane'deki İstanbul Büyükşehir Belediyesi'nde yapılan 25. Kıtalararası Avrasya Maratonu Basın Teşvik Ödülleri töreninden sonra basın mensuplarının soruları üzerine, Atatürk Olimpiyat Stadı'nda anlaşmalar çerçevesinden daha fazlasını yaptıklarını söyledi. 
     İstanbul Olimpiyat Oyunları Hazırlık ve Düzenleme Kurulu İOOHDK ile Galatasaray Kulübü arasında anlaşmalar yapıldığını anlatan Gürtuna, şöyle devam etti 
     ''O çerçeve içinde bizim de İOOHDK ile 2 ayrı anlaşmamız oldu. Biz anlaşmalar çerçevesinden daha fazlasını yapmışız. Yol çalışmaları önemli ölçüde bitti. Şimdi yedek yollar da bitirilme noktasına geldi. Stadın şu anda bizimle ilgili bir problemi, sıkıntısı yok.'' Gürtuna, ''Mustafa Sarıgül'ün Ali Sami Yen Stadı projesini nasıl buluyorsunuz'' sorusu üzerine, ''Resmi olarak bir teklif gelmediği için inceleyemedik. O tür konularda hem yapılaşma hem de ulaşım açısından iyi etüt etmek lazım. Atatürk Olimpiyat Stadı'nda çektiğimiz sıkıntılar zamanında gerektiği gibi iyi etüt edilmeyişinin neticesidir. Olay sadece bir stat yapmaktan ibaret olmuyor. Bunun gerek ulaşım, gerek altyapı, rüzgar gibi iyi etüdü yapılmalı, ondan sonra teşebbüs edilmeli'' dedi. 
     
</TEXT>
</DOC>
