<DOC>
<DOCNO> 203445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/guncel/gun04.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Değnekçilik iç tehdit 
</HEADLINE>
<TEXT>

   İç Güvenlik Strateji Belgesi'nde cadde ve sokakları parselleyerek yasadışı otoparkçılık yapan 'değnekçiler'in ulusal güvenliği tehdit ettiği belirtildi 
      BARKIN ŞIK Ankara 
   
   Yasadışı otoparkçılık yapan ve "değnekçi" olarak adlandırılan kişi ya da gruplar, "ulusal tehdit" sayılarak İç Güvenlik Strateji Belgesi'ne girdi. 
   Belgeye geçen yıl alındığı öğrenilen değnekçiliğin, toplumda sosyal sorunlar yaratacağı, saldırgan davranışları artıracağı belirtilen belgede, devlet otoritesine duyulan güveni de azaltacağı vurgulandı. 
   Belgede, çıkar amaçlı suç örgütlerinin, gelir dağılımında büyük dengesizlikler yaşanan illerde etkin şekilde örgütlendiği de belirtildi. Bu örgütlerin "bölgeci yapıya" dayalı olduğu kaydedilerek, "Bir örgüt içinde yer alan elemanların birçoğunun aynı bölge şehir insanı olduğu görülmektedir" denildi. 
   İçişleri Bakanı Abdülkadir Aksu'nun, otopark mafyasıyla mücadele için geçtiğimiz günlerde yayımladığı genelgenin belge doğrultusunda atılan bir adım olduğu belirtildi. Jandarma Genel Komutanlığı, Emniyet Genel Müdürlüğü, Mahalli İdareler Genel Müdürlüğü ve valiliklere genelge gönderen Aksu, şunları kaydetmişti 
   
   Aksu Mücadele edin 
   "Görev ve yetki verilen kurum ve kuruluşların, kendi üzerlerine düşen görevleri isteyerek, benimseyerek, sahiplenerek yapmaları halinde, yasadışı otoparkçılık yapan şahıs ve gruplarla mücadele etmenin çok daha kolay olabileceği, sorunun çözümlenebileceği açıktır. Belediyelerimiz ile asayiş ve trafik birimlerimiz arasında işbirliği sağlanarak denetimlere ağırlık verilecek, yetkisiz kişi, grup ya da kuruluşların otopark ilan edip işletmelerine engel olunacak. Kanunlara aykırı hareketler hakkında işlem yapılacaktır." 
   
   Kırmızı kitabın parçası    
   Son "İç Güvenlik Strateji Belgesi", MGK Genel Sekreterliği'nin Başbakan adına yapılan görevlendirmeyle İçişleri Bakanlığı'nca hazırlandı. Belge, iç tehdit unsurlarına ilişkin mevcut durumla olası gelişmeler ve alınması gereken önlemleri içeriyor. Belgede, "çeteler ve organize suçlar, kara para, yolsuzluk ve irticai faaliyetler" gibi iç güvenliği tehdit eden her türlü "tehdit değerlendirmesi" yer alıyor. MGK'nın "dış tehdit" değerlendirmesini kapsayacak şekilde hazırlanan ve "kırmızı kitap" olarak bilinen Milli Siyaset Belgesi MSB , İç Güvenlik Strateji Belgesi'yle bütünleniyor. 
   
   
   
</TEXT>
</DOC>
