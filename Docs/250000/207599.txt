<DOC>
<DOCNO> 207599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur23.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu komasından ölen Burçin hastaneye alınmadı mı 
</HEADLINE>
<TEXT>

     Türkiye'yi dünyaca ünlü Ford Super Model yarışmasında temsil eden Burçin Bircan, Kozlu mezarlığında uyuşturucu komasından öldü. Kraliçenin ölümünün ardından, uyuşturucu tedavisi görmek için hastaneye başvurduğu ancak parası olmadığı için kabul edilmediği de iddia edildi. 
     Bakırköy Prof. Dr. Mazhar Osman Ruh Sağlığı ve Sinir Hastalıkları Eğitim ve Araştırma Hastanesi Başhekimi Prof. Dr. Musa Tosun Burçin Bircan'ın biri 2001, diğeri de 9 Aralık 2003 tarihlerinde olmak üzere kendilerine 2 müracaatı bulunduğunu söyledi. 
     Prof. Dr. Tosun, Bircan'a 9 Aralık'ta ayakta tedavi uygulandığını ve 13 Ocak 2004 tarihine de yatırılmak üzere randevu verildiğini belirterek, ''Para olmadığı için AMATEM'e yatırılmadı iddiası yanlış. Bizde, parası olmadığı için kimse geri çevrilmiyor'' dedi. 
     Bircan'a 13 Ocak gününe randevu verilmesinin nedeninin yatak kapasitesinin yetersizliği olduğunu anlatan Prof. Dr. Tosun, ''Tabii ki bunun olmaması lazım. Bir eroin bağımlısına bir ay sonraya randevu verilmemesi lazım, ama kapasitemiz yetersiz'' diye konuştu. 
     Başhekim Tosun, ''AMATEM'in yetkilileri hakkında yasal bir hata olmadığı için bir işlem yapmadıklarını'' da kaydetti. 
     
</TEXT>
</DOC>
