<DOC>
<DOCNO> 247911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas12.html </URL>
<DATE> 2004/06/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İki ana dil beyni geliştiriyor 
</HEADLINE>
<TEXT>

     İngiliz bilim adamları, iki dil öğrenerek büyüyen kişilerin öğrenme kabiliyetlerinin yaşlılıkta da daha kuvvetli olduğunu kaydettiler. 
     ''Psychology and Aging'' dergisindeki habere göre, York Üniversitesi'nde görevli bilim adamları, küçük yaşta iki dil öğrenen kişilerin bilişsel yetilerinin çoğunun, tek dille büyüyen kişilere göre daha iyi olduğunu tespit ettiler. 
     Ellen Bialystok başkanlığındaki ekip, 104 kişinin problem çözerken dikkatlerini ne kadar topladıklarını ölçtü. 
     Katılımcıları iki gruba ayıran bilim adamları, birinci gruba 30-59 yaş arasındakileri, ikinci gruba da 60-88 yaş arasındaki denekleri aldılar. 
     Deneye katılanlara, Simon testi olarak bilinen bir zeka testi yapıldı. Bu testte, türü sürekli değişen problemlere verilen reaksiyonun hızının ölçüldüğü ve ayrıca katılımcının dikkatinin bilinçli olarak bozulmaya çalışıldığı belirtildi. 
     Yaşlı kişilerin çoğunun türü değişen problemlere ayak uydurmakta zorluk çektiğini söyleyen bilim adamları, 10 yaşından beri günlük yaşamında iki dil kullanan kişilerin, her iki grupta da tek dili olan kişilere göre çok daha iyi sonuç aldıklarını kaydettiler. 
     Bilim adamları, on yıllarca iki dili aktif olarak kullanan kişilerin, çeşitli türdeki ve birbiri ardına gelen bilgileri beyinlerinde daha iyi sınıflandırmayı öğrendiklerini ve dolayısıyla daha hızlı tepki verdiklerini ifade ettiler. 
     İki dili aktif olarak kullanan kişilerin beyinlerinin, bu dilleri sürekli ayırmak zorunda kaldığını ve bu sayede karmaşık olaylara daha kolay uyum sağladığını belirten bilim adamları, hafızaya da katkı sağlayan bu yeteneğin, yaşlılıkta da korunduğunu söylediler. 
     
</TEXT>
</DOC>
