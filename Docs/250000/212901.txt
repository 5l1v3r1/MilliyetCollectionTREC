<DOC>
<DOCNO> 212901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko08.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk firmasından Pakistan köylerine 'alo' hizmeti... 
</HEADLINE>
<TEXT>

     Pakistan Telekom'un PTCL kırsal alan telefon santrali kurma ihalesinde, 450 köyün telefona kavuşturulması işini Türk telekomünikasyon firması Telesis aldı. 
     Türkiye'den teknoloji transferi kapsamında Pakistan Telekom'un kırsal alan telekomünikasyon projesinde, 450 köy, Türk firması Telesis aracılığı ile dünya ile iletişim kurmaya başladı. 
     İhale sonrasında Pakistan telefon şebekesinin ihtiyaçlarına göre planlanmış yazılım ve donanımı kırsal alan şartlarına göre hazırlanmış olan Telesis ''PX modeli'' kırsal alan telefon santralleri teslim edilip, 450 köyde işletilmeye başlandı. 
     Pakistan'ın bir çok köyünün PTCL'nin kırsal alan projesi kapsamında telefona kavuştuğunu belirten Telesis Genel Müdürü Hüsnü Tokmen, ''Pakistan'a teknoloji transferi yapmaya devam ediyoruz. Türkiye'deki sistemlerin özelliklerini taşıyan Telesis PX modelleri şimdilik 450 köyde çalışıyor. Pakistan Telekom verilerine göre sırada 80 bin köyün telefona kavuşturulması gündemde'' dedi. 
     Pakistan'a kurulan telefon santrallerinin yönetiminin uzaktan modem aracığıyla tek bir merkezden yapıldığına işaret eden Tokmen, santrallerin denetiminin İslamabad'daki merkezden yapıldığını, tüm ücretlendirme ve faturalandırma işini bu merkez yürüttüğünü söyledi. 
     ''Telesis ile birlikte telefonlaştırılan köyler dünyaya açılıyor'' diyen Tokmen, Pakistan'a bu ihaleden önce de 2 kez teknoloji transferi yaptıklarını hatırlattı. 
     Bu santrallerin parça halinde gönderildiğini ve yerinde çalıştırıldığını anlatan Tokmen, bir kısmının ise Pakistan Telekom'un birleştirip imal ettiğini kaydetti. 
     
     IRAK DA TELEFON İSTİYOR 
     Yeniden yapılandırma kapsamında bulunan Irak'ın da telefon ihtiyacı bulunduğuna dikkati çeken Tokmen, Pakistan'ın ardından yapılan temaslar sonucunda benzer sistemlerin Irak'a da kurulacağını bildirdi. 
     Bu çerçevede, Irak'a ''Telesis X1'' modelinin kurulacağını anlatan Tokmen, kırsal alan telefon santrali isteyen ülkeler arasında Azerbaycan, Bulgaristan, Arnavutluk ve Polonya'ının bulunduğunu kaydetti. 
     
</TEXT>
</DOC>
