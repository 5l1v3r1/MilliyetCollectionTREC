<DOC>
<DOCNO> 243716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/magazin/amag.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öleceği' sanki içine doğdu 
</HEADLINE>
<TEXT>


'Kurtlar Vadisi'nin 'Meral'i Müge Ulusoy, kısa süre önce söyleştiğimizde "Bu dizide her an ölebiliriz" demişti. Söyleşi çıkmadan, dediği çıktı 

Birsen Altuntaş 

Kısa bir süre önce "Bu dizideki herkes, her an öldürülebileceğini bilerek oynuyor" diyen 'Kurtlar Vadisi'nin 'Meral'i Müge Ulusoy, daha röportajı yayımlanamadan 'öldürülerek' diziye veda etti. Dizinin önceki gece ekrana gelen bölümünde 'Meral', sevgilisi 'Testere'nin isteğiyle babası 'Laz Ziya'yı öldürmek isterken, 'Nesrin'in silahından çıkan kurşunlar onu diziden ayırdı. 

'Ben de tepki çektim' 
'Süleyman Çakır'ı oynayan Oktay Kaynarca'nın da 'öldürülerek' diziden çıkarılmasının ardından, "Öleceğimi iki hafta önce öğrendim" sözünün gerçeği yansıtmadığını vurgulayan Ulusoy, "Dizinin sloganı belli. 'Bu bir mafya dizisidir' deniyor. Kurtlar Vadisi'nde her an her şey olabiliyor" dedi. 
Ulusoy, dizide 'öldürülmeden' önce yaptığımız söyleşide, bir mafya liderinin kızı gibi iniş çıkışı bol karakterleri oynamaktan zevk aldığını söylemiş, 'kötü karakterlerin' çok tepki çekmesine karşın, daha çok akılda kaldığını belirtip şöyle konuşmuştu 
"Canlandırdığım 'Meral' karakteri çatışmaların tam göbeğinde yer alıyor. Bana zaten 'Çakır'ın baldızı, 'Laz Ziya'nın kızı, 'Polat'ın nişanlısı, 'Testere Necmi'nin ise eski aşkı diyorlar. Böyle bulmaca gibi çözebileceğim karakterleri oynamak beni çok daha fazla mutlu ediyor." 
Bugüne kadar 30 reklam filminde rol alan, 'Goldmine' adlı oyuncu ajansının da sahibi olan Ulusoy, diziyle ilgili aldığı tepkileri de şöyle anlattı 
"Çakır'ı öldürten 'Testere'yle rol gereği aşk yaşamama kızan dizi hayranları, sete kadar gelip, "Çakır'ı Testere öldürttü, nasıl onunla aşk yaşarsın " diye tepki gösteriyordu." 



</TEXT>
</DOC>
