<DOC>
<DOCNO> 217691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun50.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya,Lockerbie faciasındaki sorumluluğunu yineledi 
</HEADLINE>
<TEXT>

     Libya, Lockerbie faciasıyla ilgili olarak sorumluluğu üstlendiğini yineledi. 
     Libya Dışişleri Abdülrahman Şalgam, Lockerbie dosyasıyla ilgili olarak gazetecilere yaptığı açıklamada, ülkesinin facianın şüphelilerinin adalete teslim edilmesinde yardımda bulunduğunu ve yetkililerin bu konudaki eylemlerinin sorumluluğunu kabul ettiğini söyledi. 
     Libya Başbakanı Şükrü Ganim, 181'i Amerikalı olmak üzere 270 kişinin ölümüne neden olan Lockerbie faciasında ülkesinin suçu olmadığını, kurbanlara tazminatı ''barışı satın almak'' için ödediklerini bildirmiş, bunun üzerine ABD, Libya'ya uygulanan yaptırımları gevşetme planını ertelemişti. 
     İngiliz hükümeti ise Libya Dışişleri Bakanlığı'nın Lockerbie faciasıyla ilgili olarak sorumluluğu kabul ettiği garantisini verdiğini açıklamıştı. 
     Libya, geçen Ağustos ayında BM Güvenlik Konseyi'ne gönderdiği mektupta Lockerbie faciasıyla ilgili olarak sorumluluğu üstlenmişti. 
     
</TEXT>
</DOC>
