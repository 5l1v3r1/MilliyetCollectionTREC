<DOC>
<DOCNO> 209543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/siyaset/siy01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam dünyası geriyse sebebi Müslümanlar' 
</HEADLINE>
<TEXT>

   Farklılığını, Cidde'de bir kere daha açıklayan Başbakan Erdoğan, "İslam Ortak Pazarı anlayışı kamplaşmayı artırır ve doğru değil" dedi 
      ABDULLAH KARAKUŞ Cidde 

   
   Başbakan Erdoğan Arap dünyasına "İslam dünyası geriyse bunun sebebi müslümanların kendisidir. Bu, kişisel ve toplumsal sorunumuzdur" dedi. İslam Ortak Pazarı anlayışını, "kamplaşmayı arttıracağı" gerekçesiyle doğru bulmadığını vurgulayan Erdoğan, dünyadaki değişime mutlaka ayak uydurulmasını isteyerek, "Ortadoğu'da birbirimize güvenimizi kaybetmişiz" diye konuştu. Türkiye'nin belli bir değişimle çağa ayak uydurma gayreti içinde olduğunu, İslam aleminin de değişime katılması gerektiğini belirten Erdoğan şöyle konuştu 
   "Bugün AB ile yeni konumumuzdan ve bu konumun bize sağladığı stratejik ve ekonomik güçten aldığımız ivmeyle Avrasya'da ve diğer coğrafyalarda etkinliğimiz büyümektedir. Avrasya'dan aldığımız güçle de AB ile siyasi ve ekonomik ilişkilerimizi geliştirmekteyiz." 
   
   'Ortadoğu'da güven şart' 
   Suudi Arabistan'daki 5. Cidde Ekonomik Forumu'nda katılımcılar, Erdoğan'a, Türkiye'nin yüzünü sadece AB'ye değil Ortadoğu'ya da dönmesi gerektiğini, denge ve köprü rolü oynaması gerektiğini vurguladı. Bunun üzerine Erdoğan, başta Suriye, İran, Irak ve Afganistan'la ilişkileri geliştirme gayretinde olduklarını belirtti. Erdoğan, " Ortadoğu'da güvenin tesis edilmesi şart. Birbirimize olan güveni kaybetmişiz. Önce bu güveni yeniden kazanmamız gerekiyor. Buna mecburuz. Birbirimize inanmamız gerekiyor. Oturacağız, omuz omuza vereceğiz. Bu sıkıntıları hep birlikte aşacağız." Erdoğan, Suudi yetkililerin de katıldığı TOBB - DEİK İş Konseyi toplantısında da İslam Ortak Pazarı'na değinerek "Bu birlikteliği ne etnik, ne dini, ne de coğrafi kökene bağlı düşünmeliyiz. Böyle olursa kamplaşmalar başlar, münasebetler kesilebilir" dedi. Erdoğan, kadınların siyasetteki yeriyle ilgili bir soruya, Erbakan'ın kadınları siyasete sokmamasına sitemde bulunarak yanıt verdi ve şöyle dedi "1989'da Türk siyasetinde mensubu bulunduğum siyasi partiye kadınların çok ciddi katkısı yoktu. Aday olduğumuz belediye seçimlerinde bunu maksimuma çıkarmak için adım attık. Partimi kurduğum zaman hanım kardeşlerimizin partimizin kurucuları arasında önemli bir rol almasını sağladık. Şimdi partinin MKYK'sının yüzde 20'si hanım kardeşlerimizden oluşuyor." 
   
   Clinton'la yemek yedi    Cidde Ekonomik Forumu Organizasyon Komitesi Üyesi Şeyh Salih Kamil'in dün akşam ikametg hının bahçesinde kurulan sahra çadırında verdiği yemeğe katılan Erdoğan, burada eski ABD Başkanı Bill Clinton'la biraraya geldi. Bir süre görüşen Erdoğan ile Clinton daha sonra birlikte yemek standlarını gezdiler. Erdoğan, daha sonra Clinton, Şeyh Kamil ve Lübnan Başbakanı Refik Hariri ile Şeyh Kamil'in ikametg hının bahçesinde protokol için kurulan yemek masasına oturdu. Yemekte Erdoğan ile Clinton'ın samimi bir hava içinde oldukları görüldü. 
   
   Harem - selamlık forumda Erdoğan'a büyük ilgi    Erdoğan, başkonuşmacı olduğu Suudi Arabistan'daki 5. Cidde Ekonomik Forumu'nda, özellikle kadın katılımcıların ilgi odağı oldu. Harem - selamlık oturma düzeninin olduğu forumda bir kadın katılımcı Erdoğan'a, Türkiye'nin ekonomik gelişmesinde kadının rolü olup olmadığını sordu. Erdoğan da, Necmettin Erbakan'a kadınları siyasete sokmamasından ötürü sitemde bulunarak yanıt verdi. 
   
   
</TEXT>
</DOC>
