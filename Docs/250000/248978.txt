<DOC>
<DOCNO> 248978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko14.html </URL>
<DATE> 2004/06/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
IMF'yi protesto eden grup uyarı üzerine getirdikleri domastesleri yediler 
</HEADLINE>
<TEXT>

     Türkiye Kamu-Sen'e üye bir grup, Özelleştirme İdaresi Başkanlığı ÖİB önündeki protesto gösterisinde bulundu. 
     Eylemciler uyarı üzerine, beraberlerinde getirdikleri domatesleri yediler. 
     Özelleştirme İdaresi ile IMF yetkilileri arasında İdare binasında yapılması beklenen toplantı ise Hazine'ye alındı. 
     Kamu-Sen üyeleri IMF'yi protesto etmek üzere ÖİB önünde toplanırken, emniyet güçleri de sıkı güvenlik önlemleri aldı. 
     Türkiye Kamu-Sen adına Türk Haber-Sen Genel Teşkilat Sekreteri Fahri Ocak'ın başkanlığındaki grup, bir süre IMF aleyhine çeşitli sloganlar attı. 
     Bu arada emniyet yetkilisi, Kamu-Sen'in basın açıklaması öncesinde eylemcileri sağduyuya davet ederek, ''Basın açıklaması yaptıktan sonra dağılın. Getirdiğiniz domates ve yumurtaları evinize götürdüğünüzü kabul ediyoruz. Atmaya kalkarsanız yasal işlem yapılarak, müdahale edilecek. Sizleri sağduyuya davet ediyorum. Sizler devlet memurusunuz, memur gibi davranın'' dedi. 
     Daha sonra Fahri Ocak, IMF Türkiye'den gidene kadar protestolarını artırarak, devam ettireceklerini vurgulayarak, basın açıklamasını okudu. 
     Ocak açıklamasında, karlı, verimli ve stratejik öneme sahip kuruluşların maliyet fiyatlarının altında rakamlara satıldığını savunarak, ''Bize göre devletin sosyal devlet anlayışı yerine, tüccar devlet anlayışını öne çıkartan işsizlik ve yoksulluğu körükleyen bu tarz özelleştirme uygulamalarından vazgeçmesi gerekmektedir'' dedi. 
     Ocak, Türkiye'de zarar eden KİT'lerin toplam zararlarının yüzde 80'inin görev zararı olduğunu belirterek, bu ortaya çıkan zararın kuruluşların ticari faaliyetlerinden dolayı değil, kötü yönetilmeleri, siyasi baskılar ve yolsuzluklardan kaynaklandığını iddia etti. 
     Türk Telekom'un özelleştirilmesine de değinen Ocak, bu kurumun yabancıların eline geçmesi halinde, yabancı sermayenin dilediğinde ülkeyi felç edebileceğini, güvenlik ve milli sırları deşifre edecek güce sahip olacağını söyledi. 
     Ocak, ''Buradan sormak istiyoruz. Devlet bugüne kadar hiç bir özelleştirme uygulamasından kar etmiş midir Yeni bir istihdam sahası açabilmiş midir '' şeklinde konuştu. 
     
     DOMATESLERİ YEDİLER 

     Basın açıklamasının ardından Kamu-Sen üyeleri, getirdikleri domatesleri yiyerek İdare binasının önünden ayrıldılar. 
     Bu arada IMF Türkiye Masası Şefi Rıza Moghadam ile ÖİB Başkanı Metin Kilci arasındaki görüşmenin, Hazine Müsteşarlığı'nda yapılacağı öğrenildi. 

     
</TEXT>
</DOC>
