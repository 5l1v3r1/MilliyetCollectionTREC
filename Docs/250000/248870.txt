<DOC>
<DOCNO> 248870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/guncel/axgun02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitlis gerginliği ziyareti kısalttı 
</HEADLINE>
<TEXT>


Bitlis ziyaretinde polis Zana'ların otobüsünü yumrukladı, zafer işareti yapanları gözaltına aldı, alana girişleri kapattı 

NAMIK DURUKAN Bitlis Van 

Eski DEP milletvekilleri Leyla Zana ve arkadaşlarının çıktığı Güneydoğu turunun Bitlis ayağında gerginlik yaşandı. DEP milletvekillerinin bulunduğu otobüsü yumruklayan polis, zafer işareti yapan bazı kişileri gözaltına aldı. 
DEP'lilerin konvoyu kent merkezine girişte güvenlik güçlerinin engeliyle karşılaştı. Miting alanına girmek isteyen kalabalık gruplar da ara sokaklarda tutularak güvenlik çemberine alındı. 
DEHAP'lı yetkililerle güvenlik güçleri arasında kısa süreli tartışma yaşandı. Kısa bir konuşma yapan Zana, "10 yıldır aranızda bulunamadım. Sizi çok seviyoruz. Burada kısa konuşmak istemezdim" dedi. 
Zana'nın konuşması sırasında, bazı sivil polisler DEP'li milletvekillerinin bulunduğu otobüsü yumrukladı. Konvoyun önünde giden sivil giyimli polis memurları da, Zana'yı araçlarıyla selamlayanları "Plakalarınızı aldık" diyerek uyardı. Bazı polis memurları, Zana'ya da tepki gösterdi. Bunun üzerine araçtan vatandaşlara "Sakin olun, bizi izlemeyin" çağrısı yapıldı. 
Eski DEP milletvekillerinin gezisi Van'da noktalandı. Mitingde konuşan Leyla Zana, bazı köşe yazarlarının kendileriyle ilgili olumsuz görüşlere yer verdiğine belirterek, "Hiçbirimizin ülkeyi germeye hakkı yok. Hiç kimse bizden tek tip düşünce beklemesin" dedi. 


</TEXT>
</DOC>
