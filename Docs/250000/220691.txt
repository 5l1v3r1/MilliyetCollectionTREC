<DOC>
<DOCNO> 220691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun20.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi yargıç "ABD destekli Elhurra kanalının izlenmesi haram" 
</HEADLINE>
<TEXT>

     Suudi Arabistan'da bir hakim, Washington'ın küresel hegemonyasına katkıda bulunduğu gerekçesiyle uydu yayını yapan ABD destekli Elhurra televizyonunun izlenmesini yasakladı. 
     Şeyh İbrahim Bin Nasır El Hudeyri kararında, ''Kötülüğe yol açan bir kanal'' diye nitelediği Elhurra'yı izlemenin, bu televizyonda çalışmanın ve kanala reklam vermenin haram olduğunu belirtti. 
     Hakim El Hudeyri, El Hayat'a yaptığı açıklamada, ''Bu televizyonda çalışanları Amerikan ajanı olarak kabul ediyoruz. Kanalın amacı dünyadaki dini, ekonomik ve toplumsal alanlarda Amerikan hegemonyasının kurulmasına yardımcı olmaktır'' dedi. 
     El Hudeyri, kanalın Arapları zayıflatmak ve onları kontrol etmek amacıyla yayına başladığını belirtti. 
     ''Özgür'' anlamına gelen Elhurra, ABD'nin Ortadoğu'daki imajını geliştirmek için bölgedeki yayınına geçen ay başlamıştı. 
     
</TEXT>
</DOC>
