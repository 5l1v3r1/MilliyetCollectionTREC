<DOC>
<DOCNO> 228013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo26.html </URL>
<DATE> 2004/04/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Cimbom'da sakatlar can sıkıyor... Ergün yok, Bratu şüpheli 
</HEADLINE>
<TEXT>

     Galatasaray'da, Beşiktaş ile 4 Nisan Pazar günü yapılacak derbi maç öncesi sakatlık sıkıntısı yaşanıyor. 
     Sarı-kırmızılı takımda sakatlıkları bulunan Ergün ve Emrah'ın derbi maçta oynayamayacağı açıklanırken, gribal enfeksiyon geçiren Bratu'nun maça yetiştirilmeye çalışıldığı bildirildi. 
     Galatasaray Futbol Takımı'nın doktoru Serhan Kurtulmuş, AA muhabirine yaptığı açıklamada, Ergün ve dünkü antrenmanda sol ayak bileğinde ezilme olan Emrah'ın pazar günkü maçta oynayamayacağını belirterek, ''Bratu da gribal enfeksiyona yakalandı. Tedavisini yapıyoruz. Ancak bu oyuncunun hastalığı ağır geçiyor. Kendisini Beşiktaş maçına yetiştirmeye çalışacağız. Prates'in de karın alt adalesinde ağrılar var. Bu futbolcunun da tedavisine başladık. Tedavisine göre durumuna bakacağız'' dedi. 
     Dr. Kurtulmuş, daha önce gribal enfeksiyona yakalanan Hasan'ın ise iyileştiğini ve durumunun iyi olduğunu bildirdi. 
     Bu arada Galatasaray, Beşiktaş maçı hazırlıklarını basına kapalı gerçekleştirdiği antrenmanla sürdürdü. 

     
</TEXT>
</DOC>
