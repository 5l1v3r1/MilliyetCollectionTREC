<DOC>
<DOCNO> 226280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yazar/dundar.html </URL>
<DATE> 2004/03/28/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Duvara karşı 
</HEADLINE>
<TEXT>

   
   Dünyayı değiştiremedik. Alımlı gezegenimiz intiharı seçti. Bitti 
   "Dünyayı değiştiremiyorsan, dünyanı değiştir" diyorlar şimdi... 
   İşin ilk kısmını umursamayanlar için kolay 
   Saçını boyatırsın, başka şehre taşınırsın, yeni bir aşka bulanırsın... atlatırsın. 
   Ama ilkinin acısı ruhunda sızlıyorsa, yerküreyi değiştirme çabası kendini dönüştürmenin bir parçasıysa, "dünyanı değiştirme"nin bir tek yolu kalır 
   Arabana biner, "duvarın karşısına" geçip gaza basarsın. 
   Kurt Cobain gibi, Jim Morrison gibi... 
   Dünyanı değiştirmiş olursun. 
   Duvara Karşı'nın baş karakteri Cahit de öyle yapıyor. 
   Yitik bir harpten yeni çıkmış gibi... Tarumar... ayakta zor duruyor. 
   Duvara karşı geliyor. Biniyor arabaya... Basıyor gaza... çakılıyor. 
   Lakin ölmüyor. 
   Kırılan boynunu tedavi eden doktor "Dünyanı değiştir madem" diyor. 
   Ve intiharla değiştiremediği dünyasını, aynı klinikte tedavi gören "duvara çakılmış" bir kız değiştiriyor. 
   O kızın adı Sibel... 
   
   Fatih Akın'ın Berlin'de "Altın Ayı" kazanan "Duvara Karşı"sını izlerken arkamda oturan erkek grubu, işte o Sibel'in Kekilli "porno"suna bakmaya gelmişlerdi. 
   İlk yarıda sıkılıp çıktılar. Perdede porno yoktu, ama iki yüzlü ahlak anlayışlarını yüzlerine vuran bir öykü vardı. Ve ne yazık ki, güzelim film, "pornocu kız hikayesi"ne kurban gitmişti. 
   Bir "Alamancı filmi" bu... Ama alıştıklarımızdan değil... 
   40 yıl önce davul zurnayla sapasağlam gurbete gönderilenlerin, dökülmüş dişlerinden, bükülmüş bellerinden, dağılmış ailelerinden arta kalan kan revan bir savaş meydanı var perdede... 
   "4. nesil", yaralılar arasında kendini arıyor. 
   30 yaşındaki Fatih Akın da o neslin bir üyesi... 
   Ama o, neslinin aksine, arada kalmışlığını bir avantaja çevirmeyi başarmış. 
   Alman donukluğunu Akdenizlilere özgü bir ateşlilikle eritmiş Türk tabularını ise Almanların hediyesi özgürlükle aşmış. 
   Sonuçta ortaya, Türkiye'de çekilse tüyleri ürpertecek kadar kışkırtıcı, aykırı, yalın, bıçak gibi bir film çıkmış. 
   "Duvara Karşı", ana avrat söverek, hakkıyla sevişerek, tabularla cebelleşerek aileyi, sevgiyi, seksi, şiddeti, ahlak anlayışını silkeliyor. 
   
   Yunan tragedyalarında sahneler arasında giren koro, burada Haliç kıyısında şarkılar söyleyen fasıl heyetine dönüşmüş. 
   O fasılla ayrılan bölümlerde Fatih Akın, iki yitik insanın danışıklı evliliğinden bir aşkın filizlenmesini işliyor. 
   Yoğun şiddetle yalın sevgiyi, saflıkla bataklığı, hiçleşmeyle varolmayı ustaca yoğuruyor. Ve hafızalara unutulmaz sahneler nakşediyor 
   Zifaf gecesini bir başka erkeğin kollarında geçirmiş kızın gelinliğiyle süzülerek sabah eve dönüşü... gün ağarırken sızıp kaldığı bar ortasında yarı baygın becerilişi... sığındığı dost evinde ağlarken, gözyaşını perde arkasından söylenen "ne ağlarsın benim zülfü siyahım"la silişi... arka sokaklarda magandalara dayılanırken bıçaklanışı... 
   İlk yarıda hep gülen kızın, ikinci yarıda hüzünlenişi... 
   Ve filmin iki kahramanının da mutluluğu birer felaket sayesinde yakalayışı... 
   Film, nihayetinde, mutluluğun, acı bir meyve olduğunu anlatıyor. 
   Ona uzanmaya bile mecali olmayan bir serseri, aşkın gücüyle ayaklanıp peşine düşüyor meyvenin... Kız ise, hırsla arzuladığı meyveyi tam avuçlamışken içindeki acı tadı fark ediyor. 
   Anlıyor ki, dünyayı değiştirememişsen, dünyanı değiştirmek hiç de kolay değildir. 
   
      
   
   
</TEXT>
</DOC>
