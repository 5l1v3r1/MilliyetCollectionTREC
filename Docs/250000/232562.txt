<DOC>
<DOCNO> 232562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy08.html </URL>
<DATE> 2004/04/18/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Sağlık Bakanı Akdağ "2007'ye kadar aile hekimliğini getireceğiz" 
</HEADLINE>
<TEXT>

     Sağlık Bakanı Recep Akdağ, Çek Cumhuriyeti'nden yurda döndü. 
     THY'nin tarifeli uçağıyla Prag'dan İstanbul'a gelen Akdağ, Atatürk Havalimanı'nda, temasları hakkında bilgi verdi. 
     Çek Cumhuriyeti Başbakanı ve Sağlık Bakanı ile görüşmelerde bulunduğunu kaydeden Akdağ, Çek Cumhuriyeti'nde yapılan sağlık reformları, aile hekimliği, özel sağlık sigortası ve acil sağlık hizmetleri hakkında bilgi aldığını söyledi. 
     Akdağ, Çek Cumhuriyeti'nde bir aile hekimini ziyaret ederek sistemin nasıl işlediğini gördüklerini, özel sağlık şirketinden brifing aldıklarını ve acil sağlık hizmetlerini yakından izleme fırsatı bulduklarını ifade ederek, yapılan görüşmeler sonucunda bu ülke ile Türkiye arasında sağlık anlaşması imzalanmasına karar verdiklerini bildirdi. 
     Avrupa ve Ortadoğu ülkelerinde yaptıkları incelemelerin Türkiye'deki sağlıkta dönüşüm programları için yarar sağladığını kaydeden Akdağ, Türkiye'de aile hekimliği alanında yapılan çalışmalarla ilgili bilgi verdi. 
     Bakan Akdağ, aile hekimliği konusunda eğitim, finansman ve uygulama modellerine ilişkin çalışmalar yaptıklarını ve bu yıl içinde bazı illerde pilot çalışmalara başlayacaklarını bildirdi. 
     Akdağ, ''2005'ten itibaren aile hekimliğini yaygınlaştırarak yolumuza devam edeceğiz. Bu bir süreçtir. 2007'ye kadar aile hekimliğini ülke çapında yerleştireceğimize inanıyorum'' dedi. 
     
</TEXT>
</DOC>
