<DOC>
<DOCNO> 207124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur36.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dana Ferhat'', sucuk oldu... 
</HEADLINE>
<TEXT>

     Sivas'ta otomobil içinde veterinere götürülürken görüntülenmesiyle dünya çapında üne kavuşan ve sahibinin SSK prim borçlarını ödeyebilmek için sattığı ''Dana Ferhat''ın, kentte faaliyet gösteren bir sucuk firması tarafından kesildiği ortaya çıktı. 
     Merkeze bağlı Doğanca Köyü'nde oturan ''Dana Ferhat''ın sahibi Mehmet Toker'in, Ferhat'ı, önce kent merkezinde esnaf Ali Yılmaz'a sattığı tespit edildi. Yılmaz'ın da Ferhat'ı, ''Güler Sucukları'' adlı firmaya sattığı anlaşıldı. 
     Firmanın İşletme Müdürü Kuzubey Güler, ''Dana Ferhat''ı 3 milyar liraya satın aldıklarını belirterek, ''Ününden dolayı fazla para verdik'' dedi. 
     Güler, Ferhat'ın daha sonra mezbahalarında kesilerek, ''sucuk, pastırma ve kavurma'' olarak satışa sunulduğunu söyledi. 
     ''Dana Ferhat''ın kardeşi ''Feride''yi de satın almak istediklerini belirten Güler, bunun için de sahibi Mehmet Toker ile pazarlık yapacaklarını dile getirdi. 
     
</TEXT>
</DOC>
