<DOC>
<DOCNO> 241820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/ekonomi/eko10.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kota artsın' önerisiyle petrol 40 doların altında 
</HEADLINE>
<TEXT>



Suudi Arabistan, Petrol İhraç Eden Ülkeler Örgütü OPEC'in günlük petrol kotasının yükseltilmesini önerdi. Suudi Arabistan Petrol Bakanı Ali Al - Naimi, Hollanda'daki petrol konferansı öncesinde yaptığı açıklamada, OPEC'in, halen günlük 23.5 milyon varil olan petrol üretim kotasının günlük 2 milyon varilden fazla yüzde 8.5 artırılması gerektiğini belirtti. Ali Al - Naimi, fiyatlarda istikrar sağlamak amacıyla artan dünya petrol arz ve talebi doğrultusunda günlük üretim kotasının da artması gerektiğini bildirdi. Suudi Arabistan Petrol Bakanı'nın açıklaması, petrol fiyatlarının varil başına 40 doların biraz altına, 39.68 dolar seviyesine gerilemesine neden oldu. Suudi Arabistan, iki hafta önce petrol arzının 1.5 milyon varil artırılmasını önermiş fakat piyasadaki tedirginliği giderememişti. 


</TEXT>
</DOC>
