<DOC>
<DOCNO> 215691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun30.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimleri doğru.. Arap kökenliler Bush için para topluyor... 
</HEADLINE>
<TEXT>

     ABD'de yaşayan Arap kökenli işadamlarının, Başkan George W. Bush'un ikinci dönem başkan olabilmesi için para topladıkları bildirildi. 
     New York Times gazetesi, Arap kökenli işadamlarının bu amaçla oluşturulan ''Pioneers Rangers'' adlı gruba katıldıklarını ve şimdiye kadar 100 bin dolardan fazla para topladıklarını yazdı. 
     Kamuoyu yoklamaları, Bush'un Irak'ı işgal ettikten sonra özellikle Arap kökenli seçmenler arasında popülarite kaybına uğradığını gösteriyor. 
     ''Zogby Internaitonal'' adlı kuruluş tarafından yapılan kamuoyu araştırması, Bush'un 2001 ekim ayında Arap kökenliler arasında yüzde 83 olan popülaritesinin yüzde 38'e düştüğünü ortaya çıkardı. 
     Bu düşüşe özellikle Filistin-İsrail çekişmesinin yol açtığı, Arap kökenlilerin Bush'u İsrail Başbakanı Ariel Sharon'a verdiği destekten ötürü eleştirdikleri kaydediliyor. 
     ''11 Eylül saldırıları ve Irak savaşının, Arap kökenli Amerikalıların politikayla daha fazla ilgilenmelerine neden olduğunu'' kaydeden gazete, ''bazı işadamlarının ise iş dünyasıyla dost olmak isteyen Beyaz Saray'a erişebilmek amacıyla bu yola başvurduklarını'' vurguladı. Bu işadamlarının, Başkan Bush'u Crawford'daki malikanesinde ziyaret ettikleri ve Beyaz Saray'daki yemeklerde giderek daha fazla boy gösterdikleri belirtildi. 
     Bu kişilerin başında, İran doğumlu Mori Hüseyni'nin geldiği haberde yer aldı. 13 yaşındayken ülkesinden ayrılarak ABD'ye yerleşen Hüseyni gazeteye yaptığı açıklamada, ''Başkan Bush'un Irak'ı kurtardığını, bununla da kalmayarak Irak'ın komşusu olan ülkeleri de kurtardığını'' söyledi. 
     Gazetenin haberinde dikkat çeken bir nokta ise Arap kökenli işadamlarının yaptıkları yardımın miktarı artarken yardımda bulunan işadamı sayısının azalması oldu. 
     
</TEXT>
</DOC>
