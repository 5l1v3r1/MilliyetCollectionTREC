<DOC>
<DOCNO> 209978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur28.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Aslan Gündüz vefat etti... 
</HEADLINE>
<TEXT>

     İstanbul Kültür Üniversitesi Uluslararası İlişkiler Bölüm Başkanı Prof. Dr. Aslan Gündüz 54 , vefat etti. 
     Marmara Üniversitesi Avrupa Topluluğu Enstitüsü'nden yapılan yazılı açıklamada, mide kanseri nedeniyle İÜ Cerrahpaşa Tıp Fakültesi'nde tedavi gören enstitünün eski müdürü Prof. Dr. Gündüz'ün vefat ettiği bildirildi. 
     Açıklamada, 1995-97 yılları arasında Avrupa İnsan Hakları Mahkemesi nezdinde Türkiye ile ilgili davalarda Dışişleri Bakanlığı yetkilisi ve Türk Hükümeti'nin temsilcisi olarak uzun yıllar hizmet veren Prof. Dr. Gündüz'ün, bu süreçte birçok davanın Türkiye lehine sonuçlanmasında büyük emeği bulunduğu ifade edildi. 
     Açıklamada, son olarak İstanbul Kültür Üniversitesi Uluslararası İlişkiler Bölüm Başkanlığı'nı yürüten Prof. Dr. Gündüz'ün, Avrupa hukuku, uluslararası hukuk ve insan hakları konularında birçoğu ders kitabı olarak okutulan İngilizce ve Türkçe kitabı ile bilimsel makalesi bulunduğu bildirildi. 
     Prof. Dr. Gündüz, yarın Maltepe Merkez Camii'nde öğle vakti kılınacak namazın ardından Küçükyalı Mezarlığı'nda toprağa verilecek. 
     
</TEXT>
</DOC>
