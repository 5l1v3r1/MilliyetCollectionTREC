<DOC>
<DOCNO> 215021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur08.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm önlemlere rağmen İstanbul'da hayat durdu... 
</HEADLINE>
<TEXT>

     İstanbul'da dün başlayan ve fırtınayla birlikte tipi şeklinde süren yoğun kar yağışı nedeniyle kentte hayat durdu. 
     İstanbul Valiliği, Büyükşehir Belediyesi ve diğer kamu kurum ve kuruluşlarının aldığı önlemlere karşın İstanbul kara teslim oldu. İstanbul'da, ana arterler dışında ara sokak ve caddelerde tuzlama çalışmalarının yapılmaması nedeniyle araçlar ve yayalar zor anlar yaşıyor. 
     Trafiğe çıkan araçların zincir kullandıkları, özel araçların genellikle çıkmaması nedeniyle yolların tamamiyle boş olmasına karşın buzlanma nedeniyle araç sahipleri trafikte sıkıntı yaşıyor. 
     Sabahın erken saatlerinden itibaren işe gitmek zorunda olan İstanbullular, birçok ilçede İETT seferinin yapılmaması nedeniyle tipi şeklinde devam eden kar yağışında iş yerlerine yürüyerek gitmeye çalışıyor. Vatandaşlar, "Belediyenin C Planı bu mu, ne otobüs var, ne de yollarda tuzlama. Zorlukla yürüyebiliyoruz" diyerek, sitem ettiler. 
     Alınan önlemlere rağmen, şehrin bazı bölgelerinde elektrik kesintisiyle birlikte ısınma ve su problemi yaşanıyor. Kar yağışı gazetelerin bazı bölgelerde dağıtımını da engelledi. İstanbul'un birçok bölgesine gazete dağıtılamadı. Atatürk Havalimanı'nda iç ve dış hat iptal edilirken, deniz ulaşımı da yapılamıyor. Yetkililer İstanbulluları zorunlu olmadıkça dışarı çıkmamaları konusunda uyarılarını sürdürüyor. İstanbul'un karlı sokakları, çocuklara kaldı. 

     
</TEXT>
</DOC>
