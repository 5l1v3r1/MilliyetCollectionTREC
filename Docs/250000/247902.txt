<DOC>
<DOCNO> 247902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas03.html </URL>
<DATE> 2004/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yardım vaat ettikleri kadını derneğe götürüp tecavüze kalkıştılar 
</HEADLINE>
<TEXT>

     Ceyhun KÖSE BURSA, DHA 

BURSA'da, alkol aldıktan sonra annesiyle tartışıp geceyarısı evi terkeden 31 yaşındaki Filiz Günçıkan, parkta otururken tanıştığı sağır ve dilsiz iki gence kalacak yeri olmadığını söyledi. İki genç, Sağır ve Dilsizler Derneği'ne götürdükleri Günçıkan'a tecavüz girişiminde bulundu. Yardım çığlıklarını duyan vatandaşlar polise haber verdi. Derneği basan polis, elbiseleri soyulan genç kadını tecavüze uğramadan kurtardı. 
     İlk evliliğinden bir çocuğu olan Filiz Günçıkan, iddiaya göre bir süre önce ikinci evliliğini İzmir'de makine mühendisi Sebahattin Günçıkan'la yaptı. Eşinin işsiz olması nedeniyle, kendini alkole veren Filiz Günçıkan, üç gün önce burnunda kemik olan ve nefes almakta güçlük çeken 10 yaşındaki kızı Dilan'ı ameliyat ettirmek üzere Bursa'ya getirdi. 
     İpekçilik Mahallesi'nde oturan annesi Bahriye Gencer'in evine yerleşen Filiz Günçıkan, önceki akşam saatlerinde içki içmeye başlayıca annesi tarafından eleştirildi. Kendisini alkolik olarak tanınan Beyazıt isimli akrabasına benzeten annesine sinirlenen Filiz Günçıkan, geceyarısı saat 02.30'da evi terketti. Soyadını hatırlayamadığı Işın adlı arkadaşına gitmeyi planlayan Günçıkan, alkolün etkisiyle yolu bulamayacığını anlayınca Heykel Semti'ndeki Atatürk Anıtı'nın arkasındaki parkta bir banka oturdu. 
     Bu sırada Günçıkan'ın yanına sağır ve dilsiz olan 32 yaşındaki Hüseyin Kuyucuoğlu ile 21 yaşındaki Nural Çetin geldi. Günçıkan gelenlerin sağır ve dilsiz olduğunu ancak okuma yazma bildiğini anlayınca kağıt kalem aradı, bulamadı. Günçıkan bunun üzerine cep telefonu ekranına alkollü olduğunu, annesiyle tartıştığını ve gidecek yeri olmadığını yazdı. 
     Kuyucuoğlu ve Çetin de telefon ekranına "Kalacak yeriniz yoksa, bizim Yeşil semtindeki Bursa Sağır Dilsizleri Himaye ve Yardım Derneği'nde kalabirsiniz'' diye yazdı. 
     Teklifi kabul eden Günçıkan ve iki sağır- dilsiz bir büfeden bira alıp taksiyle derneğe gitti. Aldıkları biraları içen Kuyucuoğlu ve Çetin bir süre sonra Günçıkan'a saldırarak tecavüze kalkıştı. Elbiseleri yırtılan Günçıkan, bağırarak kaçmak istedi. Bu sırada derneğin yanındaki otoparkın görevlisi yardım çığlıklarını duyup polise haber verdi. 
     Kısa sürede belirtilen adrese gelen polisler, çığlık seslerinin geldiği derneğe kapıdan giremeyince camı kırarak girmek istedi. Bu sırada Polis Memuru Zeynel Yaşar'ın bacağı kırılan camın düşmesiyle yaralandı. İçeri giren polisler iki saldırgana direnen ve bu sırada kolundan yaralanan Günçıkan'ı tecavüze uğramadan kurtardı. İki saldırgan da gözaltına alındı. 
     Korkudan titreyen Filiz Günçıkan hastaneye kaldırıldı. Yarası tedavi edrilen Günçıkan'ın tecavüze uğramadığına dair rapor verildi. 
     Günçıkan, daha sonra Yıldırım İlçe Emniyet Müdürlüğü'ne götürüldü. 
     Bekar olan sağır ve dilsiz iki saldırganın ifadeleri ise tercümanlar aracılığıyla alınacak. 
     
</TEXT>
</DOC>
