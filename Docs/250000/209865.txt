<DOC>
<DOCNO> 209865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun18.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te Türkiye'ye İngiliz turist aktı... Büyük kampanya... 
</HEADLINE>
<TEXT>

     İngilizlerin, Türkiye'yi ziyaret eden turistler arasında 2003 yılında en büyük üçüncü grubu oluşturduğu belirtildi. 
     İngiliz turistlerin sayısının artırılması için, geçen yılın Aralık ayında başlatılan reklam kampanyasına hız verildiği kaydedildi. 
     Bu ay içinde Londra'nın çeşitli bölgelerinde sefer yapan 200 çift katlı otobüsün, Türkiye'nin doğal, tarihi ve kültürel zenginliklerini yansıtan birbirinden güzel afişlerle donatılacağı belirtildi. 
     Afişlerin otobüs firmalarına teslim edildiğini ve otobüslerin süslenmesi işlemine başlandığını kaydeden Londra'daki Turizm Bakanlığı müşaviri Tolga Tuyluoğlu, sırada metro istasyonlarıyla taksilerin bulunduğunu bildirdi. 
     
     TAKSİLER TÜRKİYE RENKLERİ İLE DONATILACAK 
     Halkın en yoğun biçimde kullandığı 75 metro istasyonunda Türkiye'nin dev afişlerinin yer alacağını belirten Tuyluoğlu, Londra'nın klasik siyah taksilerinden 15'inin de değiştirilerek Türkiye'nin renklerini içeren görüntülerle donatılacağını kaydetti. 
     Kampanyanın ''dönemsel taktik'' ve ''değerler kampanyası'' olarak iki aynı çerçeve içinde ele alınıp uygulandığını da belirten Tuyluoğlu, dönemsel taktik kampanyasında önümüzdeki yaz aylarının hedef alındığını ve İngiliz turistlere ''Türkiye'de bir yaz tatili düşleri kurdurtan'' birbirinden güzel tatil beldesi görüntülerinin sunulduğunu ifade etti. 
     Tuyluoğlu, ''değerler kampanyası'' çerçevesinde de Kapadokya'dan Nemrut'a kadar uzanan geniş bir yelpazede yer alan ve Türkiye'nin birbirinden eşsiz tarihi ve kültürel zenginliklerini yansıtan görsel malzemeyi kullanacaklarını vurguladı. 
     Tolga Tuyluoğlu, geçen yıl bir önceki yıla oranla Türkiye'yi ziyaret eden İngiliz turist sayısında yüzde 5.17'lik bir artış sağlandığını, bu yıl önlerine koydukları artış hedefininse yüzde 20 olduğunu vurguladı. 
     Bu hedefe ulaşmak için sadece yazılı ve görsel basında çıkan reklamlar ve tanıtım yazılarını yeterli görmediklerini belirten Tolga Tuyluoğlu, bunun yanı sıra Türk sanatçıların Londra'da verdikleri konserler ve açtıkları sergileri de önemli bir tanıtım unsuru olarak gördüklerini ve bütün güçleriyle desteklediklerini vurguladı. 
     Tuyluoğlu, Türkiye'nin İngiliz pazarında son derece popüler bir ''gidilecek yer'' olarak görülmesine rağmen, 12. durumda kalmış olmasını üzüntüyle karşıladıklarını da belirtirken, ''Ancak Irak savaşına rağmen turist sayısında geçen yıl elde edilen artış olumlu karşılanmış ve bunun daha da artırılması için çabalar yoğunlaştırılmıştır'' dedi. 
     
     İNGİLİZ TURİSTLERE İLİŞKİN İSTATİSTİKLER 
     Bu arada İngiliz halkının 2002 yılı boyunca toplam 59 milyon 377 bin kez yurt dışına seyahat ettikleri ve yaklaşık 27 milyar sterlinlik bir harcama yaptıkları belirtildi. Bunun da kişi başına ortalama 454 sterlinlik bir harcamaya işaret ettiğini ortaya koyan istatistikler, Türkiye'ye gelen İngiliz turistlerin fert başına yaptıkları harcamanın ise ortalama 394 sterlin düzeyinde olduğunu gösterdi. Bu rakam Yunanistan için de 397 sterlin olarak belirlendi. 
     İstatistikler, Türkiye'ye iş amacıyla seyahat eden İngilizlerin ise ortalama 813 sterlin harcadıklarını ve bu rakamın bütün Avrupa'nın üzerinde olduğunu gösterdi. 
     Türkiye'ye tatil amacıyla seyahat eden İngilizlerin yüzde 82'sinin paket turla geldiklerini ve ortalama 12 gün boyunca Türkiye'de kaldıklarını gösteren istatistik sonuçları, bu turistlerin yüzde 72'sinin Ege bölgesine, yüzde 15'inin İstanbul'a ve yüzde 12'sinin de Akdeniz'e yapıldığını ortaya koydu. 
     2002 yılında toplam 1 milyon 37 bin kişinin İngiltere'den Türkiye'ye geldiğine işaret eden istatistik çalışmaları, bunların yüzde 41'ine tekabül eden 433 bin 34'inin Dalaman'a geldiklerini, Bodrum-Milas havaalanınaysa toplam 161 bin 416 İngiliz turist geldiğini gösterdi. 
     
</TEXT>
</DOC>
