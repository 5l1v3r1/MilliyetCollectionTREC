<DOC>
<DOCNO> 247535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun29.html </URL>
<DATE> 2004/06/13/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
Powell "Suudiler, terörizmle mücadelede daha çok şey yapabilir." 
</HEADLINE>
<TEXT>

     ABD Dışişleri Bakanı Colin Powell, dünyada terörizmin geçen yıl düşüşe geçtiğine ilişkin bakanlığının hazırladığı raporun gerçeği yansıtmadığını ve büyük bir hata olduğunu söyledi. 
     Powell, ABC televizyonunda yayımlanan ''This Week'' Bu Hafta adlı programda, bu raporun hazırlanmasında verilerin derlenmesine yardım eden ABD Merkezi Haberalma Teşkilatı CIA ile söz konusu hataların nasıl yapıldığını araştırdıklarını belirterek, yarın bu konuda bir toplantı düzenlemeyi planladığını kaydetti. 
     CIA, Dışişleri Bakanlığı yetkilileri ve diğer istihbarat servisleriyle görüşmeden kimseyi sorumsuzlukla suçlamadığını belirten Powell, en kısa zamanda düzeltilmiş bir raporun yayımlanacağı sözünü verdi. 
     Powell, raporda 2003'ün, 1969 yılından bu yana terörist eylemlerde en fazla düşüşün görüldüğü sene olduğuna ilişkin verinin gerçeği yansıtmadığını ve büyük bir hata olduğunu dile getirerek, ''Ve biz bu büyük hatadan hoşnut değiliz'' dedi. 
     ABD'de Kongre üyesi Demokrat Partili Henry Waxman, Dışişleri Bakanlığı'nın terörizm raporundaki bulguların, siyasi çıkarlar için kullanıldığını iddia ederek, geçen yıl terörist eylemlerde düşüş görüldüğüne ilişkin ifadenin, ABD Başkanı George Bush'un izlediği dış politikayı destekleme amacı taşıdığını söylemişti. 
     Waxman, Powell'dan bu konuda bir açıklama istemiş ve raporun düzeltilmesi gerektiği çağrısında bulunmuştu. 
     ABD Dışişleri Bakanlığı'nın Nisan ayında yayımladığı raporda, 2003 yılında terörist saldırıların bir önceki yıla göre 198'den 190'a düştüğünü, bu sayının 2001'de 346 olduğu, 2003'de eylemlerin son 34 yıldaki en düşük seviyeye ulaştığı bildirilmişti. Raporda, Bush'un ABD Başkanlığı'nın ilk yılı olan 2001'e göre, terörist eylemlerde yüzde 45'lik bir düşüş kaydedildiği belirtilmişti. 
     
     SUUDİ ARABİSTAN 
     ABD Dışişleri Bakanı Colin Powell, Suudi Arabistan'ın terörizmle mücadelede daha çok şey yapabileceğini de söyledi. 
     Powell, Fox News Sunday'de yaptığı açıklamada, Suudilerin El Kaide militanlarına karşı yaptığı operasyonlardan memnun olduklarını belirterek, ''Daha fazlasını yapabileceklerini düşünüyorum'' dedi. 
     Colin Powell, Suudi Arabistan'ın istihbarat alışverişi ve terörist eylemlere destek veren örgütlere sermaye sağlanmaması konularında daha fazla şey yapabileceğini kaydetti. 
     
</TEXT>
</DOC>
