<DOC>
<DOCNO> 216262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko36.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hazine, nemalar için 8 Mart'ta kaynak aktarabilir 
</HEADLINE>
<TEXT>

     Devlet Bakanı Ali Babacan, büyükelçilere verdiği öğle yemeğinin ardından gazetecilerin nema ödemeleriyle ilgili sorularıyla karşılaştı. 
     AB Dönem Başkanı İrlanda'nın Ankara Büyükelçisi Sean Whelan, AB'ye üye 15 ülke ile üyelik sürecindeki 12 ülkenin Ankara büyükelçileri ve Devlet Bakanı Ali Babacan onuruna büyükelçilik ikametgahında öğle yemeği verdi. 
     Devlet Bakanı Babacan, yemekten sonra yaptığı açıklamada, yemekte Türkiye'nin AB üyeliği sürecinde almakta olduğu mesafeyi görüştüklerini kaydetti. 
     Babacan, ''Biz 2007 tarihi itibariyle Türkiye'yi Maastrich kriterlerini yakalamış bir ülke haline getirmek istiyoruz'' dedi. 
     Bakan Babacan, nema ödemeleriyle ilgili bir soru üzerine de ''Şu anda, 8 Mart'ta Hazine'nin Ziraat Bankası'na nemalarla ilgili gerekli kaynağı aktarması mümkün olabilecek gibi görünüyor'' yanıtını verdi. 
     Ali Babacan, Ziraat Bankası'nın nema ödemelerinin ise biraz vakit alabileceğini kaydetti. 
     
     "OLUMLU GELİŞMELER VAR" 

     Devlet Bakanı Ali Babacan, bir gazetecinin, IMF heyetinin Türkiye'ye gelişine ilişkin sorusu üzerine, Hazine'den yazılı bir açıklama ya da kendisinden bir açıklama yapılmaması halinde, bu konudaki açıklamalara güvenilmemesi ya da inanılmaması gerektiğini vurguladı. 
     Babacan, bu konuda bir açıklama beklenip beklenilmeyeceğine ilişkin soruya yanıt olarak da ''Bekleyebilirsiniz, çok yakında bu konuda açıklamalar olacak. Arkadaşlarımız çalışıyor'' yanıtını verdi. 
     Bakan Babacan, bu konudaki bir açıklamayı, muhtemelen Hazine'nin yapacağını belirterek, ''Olumlu gelişmeler var birkaç gündür, kısa zamanda Hazine'den yapılacak yazılı açıklamayla, ne yapacağız, neredeyiz bildirilecek'' dedi. 
     Devlet Bakanı Babacan, açıklamanın paket konusunda olup olmayacağına sorusuna karşılık olarak da '' hangi paket'' dedi. 
     
</TEXT>
</DOC>
