<DOC>
<DOCNO> 232539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko03.html </URL>
<DATE> 2004/04/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Otomotivde satış hedefi 500 binin üzerine çıktı... 
</HEADLINE>
<TEXT>

     Otomotiv satışlarındaki hızlı yükseliş devam ederken, satış hedefi de 500 bin adedin üzerine çıktı. 
     Otokoç Genel Müdürü Cenk Çimen, otomotivdeki mevcut gelişmelerle birlikte yıl sonu toplam satışların 500 binin çok üzerine çıkabileceğini bildirdi. 
     A.A muhabirinin sorularını yanıtlayan Çimen, Mart ayında çok yüksek bir talep ile karşılaştıklarını belirterek, 71 bin 400 toplam satışın yapıldığını, bunlardan 46 bin 100'ünün otomobil olduğunu açıkladı. 
     Otokoç Genel Müdürü, bu ay içinde de 80 bin adetlik toplam pazara ulaşmayı hedeflediklerini anlatırken, bu yılın ilk 3 ayında 95 bin 500'ü otomobil olmak üzere toplam 148 bin 500 adetlik satışa ulaşıldığını bildirdi. 
     
     PİYASAYI TETİKLEYEN NEDENLER 
     Enflasyonun düşmesi, taşıt kredilerinin faizlerindeki yüksek oranlı inişin ile hurda araç indiriminin piyasayı tetiklediğini söyleyen Çimen, bunların yanı sıra 2001 ve 2002 yıllarından ertelenen 450-500 bin civarında talebin de devrede olduğunu kaydetti. 
     Makro dengelerin gayet iyi olduğunu ifade eden Çimen, döviz fiyatlarının düşük kalmasının da ithalata bağımlı olan sektörde fiyatların sabit tutulabilmesini sağladığını kaydetti. 
     
     İSTİKRAR ARAYIŞI 
     Otomotiv piyasasında yıllar itibariyle yaşanan dalgalanmalarını hatırlatan Çimen, ''Aslında piyasada istikrar istiyoruz, belli bir çizgi istiyoruz'' diye konuştu. 
     Böylesine tetiklenmiş bir piyasayı beklemediklerinin altını çizen Çimen, bu satışlara göre altyapının kurulmuş olması gerektiğini, ancak burada sorunlar yaşanabileceğini vurguladı. 
     
     ''HURDA İNDİRİMİ DEVAM ETSİN'' 
     Hurda indirimi olarak bilinen ÖTV indiriminin gelecek yıl da devam etmesini istediklerini kaydeden Çimen, geçen yıl bu yolla 65 bin aracın hurdaya ayrıldığını tahmin ettiklerini ifade etti. 
     ÖTV indirimi nedeniyle, satılan otomobillerin yüzde 86'sının 1.600 cc'nin altında olduğunu belirten Çimen, yılın tamamında bu oranın yüzde 70-75 aralığında gerçekleşeceğini tahmin ettiklerini söyledi. 
     Çimen, bu yılın sonunda da gelecek yıl için Türkiye'nin elinde 500 bin adet hurdaya çıkarılabilecek hurda araç potansiyeli bulunacağını tahmin ettiklerini sözlerine ekledi. 
     
</TEXT>
</DOC>
