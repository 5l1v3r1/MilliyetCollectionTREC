<DOC>
<DOCNO> 226922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy34.html </URL>
<DATE> 2004/03/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sinop'taki kıyasıya yarış... AKP adayı Kura çektik bana çıktı'' 
</HEADLINE>
<TEXT>

     Yerel seçimlerin en ilginç mücadelesi Sinop'ta yaşandı. Türk siyaset tarihine geçecek bir şekilde oylar üç kez sayıldı ve her seferinde farklı bir sonuç çıktı. İlk sayımda CHP bir oy farkla kazandı. AKP sonuca itiraz etti, sayım tekrarlandı bu kez AKP bir oy farkla kazandı. CHP itiraz etti yine sayım yapıldı bu kez oylar eşit çıktı. Kimin belediye başkanı olacağına kura ile karar verildi. Kurayı kazanan AKP adayı belediye başkanı ilan edildi. 
     AK Parti Sinop Belediye Başkan adayı Zeki Yılmazer, ''Kura çektik, karada ben kazandım'' derken, CHP adayı Baki Ergül, itirazda bulunduklarını bildirdi. 
     Zeki Yılmazer, Adliye binasında yaptığı açıklamada, son itiraz üzerine yapılan sayımda oyların eşit çıktığını, bunun üzerine kura çekilmesine karar verildiğini söyledi. Yılmazer, çekilen kurada da kendisinin adının çıktığını ifade etti. 
     Yasal süreç tamamlandıktan sonra mazbatasını alacağını belirten Yılmazer, daha sonra partililerin alkışları arasında adliye binasından ayrıldı. 
     CHP adayı Baki Ergül ise, sandık sonuçlarına ve kura çekimine itirazları bulunduğunu belirtti. 
     Sinop'ta CHP adayı Baki Ergül'ün 4 bin 970, AK Parti adayı Zeki Yılmazer'in ise 4 bin 969 oy aldığı açıklanmıştı. Ergül'ün bir oy farkla seçimi kazandığının açıklanması üzerine AK Parti itirazda bulunmuş, 651 geçersiz oyun yeniden incelenmesi sonucu bu kez AK Parti adayı Zeki Yılmazer, bir oy farkla seçimi kazanmıştı. 
     Bu sayım sonucunda, AK Parti'nin oyu 4 bin 969'dan 4 bin 977'ye çıkarken, CHP'nin oyu 4 bin 970'den 4 bin 976'ya yükselmişti. 
     CHP ise, 76 sandıktaki tüm oyların yeniden sayımı için başvuruda bulunmuş, oylar yeniden sayılmıştı. 
     
     CHP adayı Hakim prosedürü gerçekleştirdi 

     Sinop'ta CHP Belediye Başkan adayı Baki Ergül, oyların eşit çıkması sonrasında kuradan AK Parti adayı Zeki Yılmazer'in çıkmasını prosedür olarak değerlendirdiklerini söyledi. 
     AK Parti'nin itirazı sonrasında yapılan sayımda AK Parti adayının 1 oy farkla kazanmasına CHP'nin itirazını değerlendiren İlçe Seçim Kurulu'nun bugün yaptığı sayımda, oylar eşitlenince kura çekimine gidildi ve kurada AK Parti adayı Zeki Yılmazer'in adı çıktı. 
     CHP adayı Baki Ergül, adliyede yaptığı açıklamada, ''Bizim kura çekiminden önce başka bir sandıkla ilgili bir itirazımız vardı. İtirazımızın olduğu bir süreçte biz prosedür gereği kura çekimine gittik. Çünkü oylar eşit çıkmıştı. Hakim prosedürü yerine getirdi'' dedi. 
     İl Seçim Kurulu'nun alacağı kararla ilgili ne tür bir itirazda bulunacaklarını belirlemeye çalıştıklarını ifade eden Ergül, akşama kadar itiraz süreleri bulunduğunu kaydetti. 
     
</TEXT>
</DOC>
