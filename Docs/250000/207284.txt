<DOC>
<DOCNO> 207284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko14.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Sayın Pamukbank'ın satılmasından yanayım 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, kamu bankalarının bu yıl özelleştirilmesinin, ekonomideki duruma bağlı olduğunu bildirdi. 
     Kamu bankalarının özelleştirilmesine ilişkin sorularını yanıtlayan Sayın, Halk Bankası ve Ziraat Bankası'nın özelleştirilmesi için verilen sürenin Kasım ayında dolduğunu hatırlatırken, şu anda Bakanlar Kurulu'nun 1.5 yıllık uzatma yetkisinin kullanıldığını kaydetti. 
     Halk Bankası'nda, danışman şirketin verdiği raporun önümüzdeki haftalarda yönetim kurulunda görüşülmeye başlanacağını söyleyen Sayın, bunun ardından durumun Hazine'ye arz edileceğini vurguladı. 
     
     ÖZELLEŞTİRMEDE YÖNTEM 

     Halk Bankası'nın özelleştirmesinin 'blok satış mı yoksa halka arz mı' olacağının sorulması üzerine Sayın, bunun tartışılacağını belirtirken, şöyle konuştu 
     ''Ekonomik durum belli. Önümüzde Pamukbank ve Vakıfbank örneği var. Aslında dünyadaki ekonomik durum da bununla ilgili. Dolayısıyla bu ekonomik durumda nasıl satılacak Yani biz blok satış düşünmesek de halka arz düşünsek, şimdi halka arz ettiğimizde diyelim ki yüzde 10-20'sini verdik. 1 yıl sonra yurt dışından alıcı çıktığı zaman, yüzde 20'si halka arz edilmiş ben bunu istemiyorum dediğinde satışa da mani olacak.'' 
     
     PAMUKBANK'IN HALK BANKASI'NA DEVRİ 

     Pamukbank'ın Halk Bankası'na devredileceği yönündeki haberlerin hatırlatılıp, bunun Halk Bankası'nın özelleştirilmesini nasıl etkileyeceğinin sorulması üzerine Sayın, daha bununla ilgili resmi bir başvurunun kendilerine gelmediğini, BDDK başkanının da kendisine bu konuda bir şey söylemediğini belirtti. Zeki Sayın, ''bu tamamen bizim yönetim kurulumuzda alınacak bir karardır'' diye konuştu. 
     ''Pamukbank'ın Halkbank'a devrine sıcak bakar mısınız '' sorusuna karşılık Sayın, ''ben şahsen Pamukbank satılsa daha güzel olur diyorum'' cevabını verdi. 
     Zeki Sayın, ''Kamu bankalarının 2004 yılında özelleştirilmesi zor görünüyor diyebilir miyiz '' sorusu üzerine ise ''ekonomideki duruma bağlı'' ifadesini kullandı. 
     Sayın, burada sadece Türkiye'deki ekonominin çok iyi olmasının değil, dünyadaki konjonktürün de önemli olduğunun altını çizdi. 
     
     HALK BANKASI'NIN SİVİL TOPLUM KURULUŞLARINA DEVRİ 

     Halk Bankası'nın bazı sivil toplum kuruluşlarına devrinin konuşulduğunun hatırlatılması üzerine de Sayın, bunların konuşulduğunu, daha çok dilek olarak söylendiğini belirtti. 
     Sayın, ''ama bu iş lafla olmaz, parayla, incelemeyle olur. Ciddi olarak talip olan, bunu bir inceleyelim der. Bu yok'' dedi. 
     
</TEXT>
</DOC>
