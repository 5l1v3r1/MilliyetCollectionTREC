<DOC>
<DOCNO> 202446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun29.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını Denktaş'ın güçlendiğinde hemfikir... 
</HEADLINE>
<TEXT>

     Kuzey Kıbrıs Türk Cumhuriyet'nde KKTC yapılan seçimlerden çıkan eşit dağılımın, "kördüğüm"ün varlığını teyit ettiği yorumu yapılırken, KKTC Cumhurbaşkanı Rauf Denktaş'ın elini de güçlendirdiği belirtildi. 
     
     THE GUARDIAN "UZLAŞMAZLIK ETNİK BÖLÜNMEYİ KÖRÜKLER" 
     İngiltere'nin etkili gazetelerinden The Guardian'ın Atina muhabiri Helena Smith'in haberine göre, KKTC'de yapılan seçimler, Ada'nın yeniden birleşmesi yönünde BM'nin yaptığı teklifin oylanması anlamını taşıyor. Haberde, Ortaya çıkan sonucun, gözlemciler tarafından "çıkabilecek en kötü sonuç" olarak değerlendirildiğine dikkat çekildi. "Siyasi kordüğüm"ün, Kıbrıs'ın AB'ye girişi öncesinde yeniden birleşmesi umutlarını söndürmesiyle beraber, KKTC Cumhurbaşkanı Rauf Denktaş'ın da elini güçlendirdiği yorumu yapıldı. Haberde, muhalefetin, Denktaş'ın başmüzakereci görevine son vermek istediği anımsatılırken, "Uzlaşmaya varılamaması, etnik bölünmeyi güçlendirir, Kıbrıs Türkleri'nin izole edilmişliğini derinleştirir ve Ankara'nın , 2005 yılında AB'ye giriş müzakerelerine başlanması umutlarını yerle bir eder" denildi. 
     
     WT "KRİZ DÖNEMİNE GİRİLDİ" 
     ABD'nin muhafazakar gazetelerinden The Washington Times, KKTC'de yapılan seçimlerin, derin bir çatlağı ortaya çıkardığını kaydetti. Gazeteye göre, seçimler, Denktaş'ın konumunda bir değişiklik yaratmazken, yapılan ilk değerlendirmelere göre, Ada'da yeni bir seçim yapılana kadar sürecek olan kriz dönemine girildi. Oylama, kördüğümün varlığını bir kez daha teyit ederken, Ankara, Denktaş'a verdiği destek ile kimi çevreler tarafından Türkiye'nin kendi AB adaylığını tehlikeye atıyor. 
     
     LİBERATİON "DENKTAŞ HAKEM OLARAK KALDI" 
     Fransa'nın önemli gazetelerinden Liberation da "Kıbrıs 
     Seçim Statükosu" başlıklı yazısında, seçim sonrası Kıbrıs müzakerelerinin yeniden başlaması umutlarının tehlikeye girdiğini savundu. Gazete, Annan Planını reddeden KKTC Cumhurbaşkanı Rauf Denktaş'ın "hakem pozisyonunda kaldığı ve hükümet kurulamaması halinde iki ay içerisinde yeni seçimlerin yapılacağını ilan ettiği"ne dikkat çekti. 
     
     LE FİGARO "SEÇİMLERİN TEK GALİBİ DENKTAŞ" 
     Kıbrıslı Türklerin Avrupa konusunda bölündüğünü yazan Fransız muhafazakar gazetesi Le Figaro da, KKTC'deki seçimlerin ne iktidarın ne de muhalefetin kazandığını, adeta tam eşilik olduğunu belirterek "Pazar günü seçimlerin tek gerçek bir galibi oldu o da Rauf Denktaş" ifadesini kullandı. 
     
     LE MONDE "YENİ SEÇİM SÜRPRİZ DEĞİL" 
     Fransa'nın prestijli Le Monde gazetesi, KKTC'de yeni şeçim yapılmasının olanak dışı olmadığını belirtirken KKTC Cumhurbaşkanı Rauf Denktaş'ın bu yöndeki açıklamalarına dikkat çekti. Seçimlerde Annan Planı yanlıları ve karşı olanların eşit çıktığını ifade eden gazete, BM Genel Seketeri Kofi Annan'ın sözcüsünün adada yeni bir siyasi durumun ortaya çıkması için zamana ihtiyaç olacağı değerlendirmesine de yer verdi. 
     
     LE SOİR "YENİ HÜKÜMETİN İSTİKRARSIZLIĞI SORUN OLUR" 
     Belçika'nın önde gelen gazetesi Le Soir, "Kıbrıs'ın Çoğunluğu Yok" başlıklı değerlendirmesinde yeni hükümetin kurulması için uzun müzakarelerin gerekmesi ve yeni hükümetin istikrarsız olma ihtimalinin Kıbrıs müzakere süreci açısından iyi bir işaret oluşturmadığı yorumunu yaptı. 
     
</TEXT>
</DOC>
