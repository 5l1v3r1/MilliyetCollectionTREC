<DOC>
<DOCNO> 211209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun15.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensesin çıplak tablosunu yapan ressam ''Evet O'na aşıktım'' 
</HEADLINE>
<TEXT>

     İspanya'nın veliaht Prens Felipe ile evlenecek eski gazeteci Letizia Ortiz'in geçmişte çıplak resmini yapan Kübalı ressam Waldo Saavedra, ''Evet, Letizia'ya aşıktım'' dedi. 
     Prens Felipe ile 22 mayısta evlenecek Letizia Ortiz'in geçmişte gazetecilik hayatında yaptıklarıyla ilgili geniş çaplı bir araştırmaya giren İspanyol basını, yeni prensesin 1996 yılında gazeteci olarak Meksika'da çalışırken, Kübalı ressam Saavedra tarafından çizilmiş çıplak resmini tartışmaya devam ediyor. 
     Ülkenin yüksek tirajlı ve sansasyonel haberleriyle tanınan dergilerinden İnterviu'ya demeç veren Kübalı ressam, ''Evet Letizia'ya aşıktım ama tutkulu bir aşk değildi'' dedi. 
     Letizia ile mülakat sırasında tanıştıklarını ve arkadaş olduklarını söyleyen 42 yaşındaki Saavedra, ''Sadece güzel bir kız değil aynı zamanda çok akıllı ve kıvrak zekaya sahip'' diye konuştu. 
     Bir komposizyonun üzerinde Letizia'yı çıplak olarak çizen Kübalı ressam, Letiza'nın poz verirken çıplak olmadığını, üzerinde vücuda yapışan bir bluz bulunduğunu söyledi. 
     Saavedra, ''Ben bir ressamım. Letizia'nın çıplak mıydı yoksa değil miydi polemikleri beni açıkça rahatsız ediyor. Onu çıplak olarak düşünerek aşırı realist bir tablo yaptım'' açıklamasında bulundu. 
     Saavedra, ''Kraliyet ailesinden şimdiye kadar sizi arayıp uyaran oldu mu '' sorusunaysa ''Şimdiye kadar hayır'' yanıtını verdi. 
     
</TEXT>
</DOC>
