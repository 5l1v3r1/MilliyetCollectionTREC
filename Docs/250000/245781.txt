<DOC>
<DOCNO> 245781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy13.html </URL>
<DATE> 2004/06/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çelik İmam Hatip okulları laik sistem içinde bize has bir model 
</HEADLINE>
<TEXT>

     Milli Eğitim Bakanı Hüseyin Çelik, imam-hatip okulları tartışmasına değinerek, ''İmam-hatip okulları, laik sistem içerisinde bize has bir modeldir'' dedi. 
     Bakan Çelik, Özel Okullar Derneği'nin Beyoğlu Odakule'deki yeni hizmet binasının açılışında yaptığı konuşmada, Dernek Başkanı Rüstem Eyüboğlu'nun sitemlerine işaret ederek, bunları anlayışla karşıladığını belirtti. 
     Türkiye'nin en büyük derdinin değişime, dönüşüme direnen, bunlar önünde adeta bariyer kuran zihniyetten kaynaklandığını kaydeden Çelik, ülkedeki yanlış ve eksikliklerin toplum tarafından zamanla kanıksandığını vurguladı. 
     Çelik, ''Ülkemizde birçok pis kokuya, yanlışlığa burnumuzu alıştırmışlar. Bunlar bir süre sonra bize doğruymuş gibi gelmeye başlıyor'' diye konuştu. 
     
     ÖZEL OKULLARDAN HİZMET SATIN ALINMASI... 
     Milli eğitimin bir parçası olan özel okulların birçok konuda önünü açtığını anlatan Çelik, buralardan hizmet alınması konusunu hatırlattı. Bu iyi niyetli, akılcı ve çağdaş girişimi politize edenlerin utanması gerektiğini ifade eden Bakan Çelik, şöyle dedi 
     ''Hizmet satın alınması meselesinden vazgeçmiş değiliz. Ama zaman, zemin ve konjonktür itibariyle birileri bunu politize ettiği için, bu mesele ertelenmiş olabilir. Bu haklı meselenizi daha fazla kamuoyuna anlatmalısınız, buna öncülük etmelisiniz. Neticede bizim siyasi kimliğimiz var. Biz bu konuyu dillendirdiğimiz zaman, birileri öküzün altında buzağı arıyor.'' Özel okulların teşvik edilmesi konusunda her zaman dernek üyelerinin yanında olacağını da kaydeden Çelik, ''Türkiye'de özel okulların eğitimdeki payının yüzde 1.5 olmasını, hala komünist anlayışın devam ettiğinin bir göstergesi olarak değerlendiriyorum. Rusya'da bile yüzde 10'a çıktı. Biz hala o komünist anlayışı sürdürüyoruz. Bundan kurtulmamız lazım. Böyle rezillik olmaz'' diye konuştu. 
     
     İMAM-HATİP OKULLARI KONUSU... 
     Ülkede imam-hatip okullarının tartışma konusu olduğunu da hatırlatan Milli Eğitim Bakanı Hüseyin Çelik, bu okulların bütün İslam alemi içinde Türkiye'ye mahsus, orijinal bir sistem olduğunu ifade etti. 
     Bakan Çelik, şunları söyledi 
     ''Devletin kontrolü, gözetim ve denetimi altında radikalizmin yeşermemesi için... Her sistemde eksiklikler, aksaklıklar olabilir. Son derece bize has, bize özgü, laik sistem içerisinde bize has bir modeldir. Afganistan'daki gibi Taliban tarafından yapılan bir din eğitimi olsaydı veya İran'daki gibi mollalar tarafından ele alınan bir eğitim sistemi olsaydı, daha mı iyi olurdu Ülkemizin şartlarını da göz önünde bulundurarak, seçmeci bir anlayışla, bütün diğer örneklerden de yararlanarak, kendi ülkemizin insanının ve şartlarının yapısına uygun, ekonomimizin durumunu göz önünde bulundurarak, kendi sistemimizi oluşturabiliriz.'' Özel Okullar Derneği Başkanı Rüstem Eyüboğlu da, yıl önce İstiklal Caddesi'nde kurulan derneğin bugün tekrar aynı bölgeye geldiğini söyledi. Sorunlarını da anlatan Eyüboğlu, yıllardır bunları dile getirdiklerini, ancak bürokratik engeller nedeniyle aşamadıklarını vurguladı. 
     
</TEXT>
</DOC>
