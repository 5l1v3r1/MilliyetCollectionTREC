<DOC>
<DOCNO> 241793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonyas07.html </URL>
<DATE> 2004/05/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
"İngiliz hasta" filminin esin kaynağı filmdeki gibi romantik değilmiş 
</HEADLINE>
<TEXT>

     Oscar ödüllü ''İngiliz hasta'' filmine esin kaynağı olan Macar kaşif Kont Laszlo Almasy'nin, beyazperdeye yansıdığı gibi yakışıklı ve romantik bir aşık olmadığı öne sürüldü. 
     İngiliz gizli servisi MI5'ın üzerindeki gizlilik kaldırılarak kamuoyuna açıklanan dosyalarında, filmde ünlü aktör Ralph Fiennes tarafından canlandırılan Kont Almasy'nin gerçek hayatta aslında çok kötü giyinen, çirkin, koca burunlu, düşük omuzlu ve yüzünde tikleri olan bir eşcinsel olduğu bilgisi yer aldı. 
     Kont Almasy, filmde, Kristin Scott Thomas tarafından canlandırılan bir İngiliz kadınıyla, savaş öncesi Kahire'de yaşadığı büyük aşkla gündeme gelmişti. 
     İngiliz gizli servisi dosyaları, Libya ve Mısır çöllerinin haritasını çıkartmak üzere bölgede gezdiği belirtilen Almasy'nin, aslında Almanlar tarafından çalıştırılan bir ajan olduğunu da ortaya koydu. 
     O dönemde Ortadoğu'da gezen birçok kaşifin bu tür işler yaptığını gösteren MI5 dosyaları, Kont Almasy'nin, İngiliz gizli servisi dosyalarına ilk olarak, İngiltere'de Bletchly Park'ta bulunan dinleme istasyonunun deşifre ettiği mesajlarla girdiğini de ortaya koydu. 
     
</TEXT>
</DOC>
