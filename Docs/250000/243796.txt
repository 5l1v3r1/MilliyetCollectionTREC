<DOC>
<DOCNO> 243796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko11.html </URL>
<DATE> 2004/05/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
"İthalattaki artış nedeniyle ihracatta sağlanan artışa sevinemiyoruz" 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ithalattaki artış nedeniyle ihracatta sağlanan artışa sevinemediklerini söyledi. 
     Satıcı, Kahramanmaraş'ta AA muhabirine yaptığı açıklamada, hammadde ve ara mal üreticisinin mevcut istihdam, enerji ve vergi politikaları nedeniyle maliyet girdabında olduğunu öne sürdü. 
     Ekonominin bir bütün olduğunu, makro ekonominin büyüklüğü ve bütünlüğünün mikro ekonominin parçalarından oluştuğunu, parçaların hepsinin yerine oturmaması halinde alınan sonucun gerçek olamayacağını belirten Satıcı, şöyle konuştu 
     ''İhracatla birlikte ithalatın da artması, uygulanan politikalardan kaynaklanıyor. İthalattaki artış nedeniyle ihracatta sağlanan artışa sevinemiyoruz. 
     Türkiye'de üretilebilen ürünler ithal ediliyor. Bunun sebebi Türkiye'deki maliyet sorunu. Vergi, enerji, istihdamdaki rasyonel yapı bizim hammadde ve ara malı üreticimizi sıkıntıya sokuyor. Bu kesim ihracat yapamadığı gibi kendilerinden bir sonraki zincirde üretim yapanlara ara malı ve hammadde tedarik edemiyorlar. Bu da ara malı ithalatını zorunlu hale getiriyor. Dolayısıyla ithalat artıyor.'' Satıcı, ithalattaki artışın Türk sanayicisinin rekabet gücünü kaybetmesinden kaynaklandığını vurguladı. 
     Uygulanan politikalar gözden geçirilmediği sürece ithalat ve ihracat arasındaki açığın büyümeye devam edeceğine dikkati çeken Satıcı, bu açığın ancak vergi reformu, sosyal güvenlik sisteminin yeniden yapılandırılması, enerji piyasalarının serbestleştirilmesi gibi düzenlemeler yapılarak kapatılabileceğini savundu. 
     
</TEXT>
</DOC>
