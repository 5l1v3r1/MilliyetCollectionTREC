<DOC>
<DOCNO> 209484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur06.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban siparişinizi internet üzerinden verebilirsiniz... 
</HEADLINE>
<TEXT>

     Kurban bayramına sayılı günler kala hayvan pazarlarında satışı yapılan kurbanlıklar, artık internet aracılığıyla temin edilebiliyor. Sanal alemden siparişi verilen kurbanlıklar, 7 koli halinde bayramın ikinci günü eve teslim ediliyor. 
     Bayram öncesi kurbanlık hayvanlar, belediyeler tarafından belirlenen noktalarda satılmaya başlandı. 
     Pazarlarda görücüye çıkan küçükbaş ve büyükbaş kurbanlıklar, yıllardan beri satıcılar ile alıcılar arasında sıkı pazarlıklar yaşanmasına neden oluyor. Ancak yapılan bu sıkı pazarlıklar, gelişen teknoloji ile internetten verilen hazır kurban siparişleriyle tarihe karışacak gibi görünüyor. 
     Koç Şirketler Topluluğu'nun önde gelen kurumlarından Maret, Migros ve Kangurum'un işbirliğiyle ortaya çıkan ''e-kurban projesi'' ile artık kurbanlıklar internetten de satın alınabiliyor. 
     Alışveriş sitesi www.kangurum.com'da kredi kartı ile satılan koçlar, kurbanlık seçmek için vakti olmayan ve zamanının çoğunu internette geçiren kişiler için iyi bir fırsat oluyor. 
     Yaklaşık 3 yıldır uygulanan e-kurban projesine, bu yıl daha fazla talep olduğunu belirten Kangurum Operasyon Görevlisi Ozan Cem, şimdilik sadece İstanbul, Ankara ve İzmir'de kurbanlık satışı gerçekleştirdiklerini söyledi. 
     
     KOÇLAR VE FİYATLAR STANDART 
     İnternetten siparişi verilen kurbanlıkların, Maret aracılığıyla satın alınıp, Kurban Bayramı'nın birinci günü İslami koşullara uygun olarak noter huzurunda kesildiğini belirten Cem, şunları söyledi 
     ''Satışını yaptığımız kurbanlıklar bir yaşını doldurmuş koç olup, ortalama ağırlıkları 45-47 kilogramdır. 279 milyon liradan tek fiyat olarak satılan kurbanlar, soğuk hava depolarında bir gün dinlendirildikten sonra, İstanbul, Ankara veya İzmir il sınırlarında bir adrese teslim edilebildiği gibi istenildiği takdirde, Türkiye Eğitim Gönüllüleri Vakfı, Çocuk Esirgeme Kurumu, Darülaceze ve Darüşşafaka gibi hayır kurumlarına da makbuz karşılığı teslim edilebiliyor.'' ''kangurum.com''dan kurban siparişi verenlerin, yetkililere kurbanının kesilmesi için vekil tayin etmiş sayılacağını belirten Cem, sipariş veren kişinin, kurbanını kendi adına ya da başkası adına da kestirebileceğini ifade etti. 
     
     KURBAN KOLİ OLARAK KAPIYA GELİYOR 
     Cem, bu durumda vekalet veren kişinin adı ve soyadının sipariş sırasında gerekli yerlere girilmesi gerektiğini de söyledi. 
     Kesildikten sonra eve teslim edilecek kurbanlıkların 2 but, 2 kol, 2 kafes, 1 gerdan olmak üzere toplam 7 parçadan hazırlandığını anlatan Cem, ''Kurbanlar hijyen ve gıda standartlarına uygun şekilde ayrı ayrı poşetlendikten sonra kolileniyor. Görevlilerimiz bayramın ikinci günü istenilen saatte adreslere dağıtım yapacak'' diye konuştu. 
     Koçun böbreklerinin kafesler üzerinde teslim edileceğini belirten Cem, veterinerler tarafından hijyenik olarak paketlenmesi uygun bulunmadığından sakatatların teslim edilmeyerek imha edileceğini söyledi. 
     Ozan Cem, kurbanların derilerinin ise Türk Hava Kurumu ile imzalanan protokol çerçevesinde, kesim günü tesislerde hazır bulunacak Türk Hava Kurumu yetkilisine belge karşılığı noter huzurunda teslim edileceğini sözlerine ekledi. 
     
</TEXT>
</DOC>
