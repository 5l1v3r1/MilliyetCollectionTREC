<DOC>
<DOCNO> 223055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun24.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler'den ABD Başkanı Bush'a mektup... 
</HEADLINE>
<TEXT>

     Irak Türkleri Kültür ve Yardımlaşma Derneği Başkanı Kemal Beyatlı, Türkmen dernek ve federasyonlarınca hazırlanan ''Irak Geçici Anayasası'nın yeniden ele alınması'' talebini içeren mektubu, ABD Başkanı George Bush'a iletilmek üzere bu ülkenin İstanbul Başkonsolosluğu'na verdi. 
     İstinye'deki ABD'nin İstanbul Başkonsolosluğu binasına otobüsler ve otomobillerle gelen yaklaşık 60 kişilik grup, Irak ve mavi Türkmen bayrakları açarak, ''Yaşasın Türkmen'', ''Kerkük Türk'tür Türk kalacak'' sloganları attı. 
     Grup adına açıklama yapan Irak Türkleri Kültür ve Yardımlaşma Derneği Başkanı Beyatlı, ''Irak Geçici Yönetim Konseyi'nce 8 Mart tarihinde onaylanan geçici anayasanın, demokrasi ve özgürlüğe umut kapısı olmak yerine eski dikta rejiminin beyin yapısını yansıttığını'' söyledi. 
     ''Anayasanın maddelerinin çelişkiler ve insan hakları ihlalleri içerdiğini'' belirten Beyatlı, şunları kaydetti 
     ''Irak'ın 3. asli unsuru olan Türkmenlerin, büyük ölçüde hakları gasp edilmiştir. Geçici Yönetim Konseyi'nde Türkmenleri doğru temsil oranı yapılmadığını defalarca dile getirmemize rağmen, şimdi de Türkmenleri anayasada yok etmeye yeltenmişlerdir. 
     Türkmenler, Irak'ta bir bütünün parçasıdır. Asla parçanın parçası olmayı kabul etmiyoruz. 3 milyon nüfusa sahip olan Türkmenler, bu geçici anayasayı reddediyor ve yasanın yeniden ele alınmasını, Türkmenlerin Irak'ın üçüncü asli unsuru olarak geçici ve daimi anayasada tescil edilmesini istiyoruz.'' Beyatlı, açıklamasının ardından, Türkmen dernek ve federasyonlarından oluşan 8 kuruluşun imzaladığı Türkçe ve İngilizce mektubu, ABD Başkanı Bush'a iletilmek üzere ABD'nin İstanbul Başkonsolosluğu yetkililerine verdi. 
     Mektupta, ''Irak Geçici Anayasası'ndaki çelişkilere'' işaret edilerek, ''Türkmenler, ABD Hükümeti ve Başkanı'ndan, karşılaştıkları sorunların çözümü yolunda yardım, Irak'ın ana etnik topluluklarıyla birlikte temsil edilme garantisi ve hukuk açısından eşitlik ilkesine göre muamele konusunda destek istiyorlar'' denildi. 
     
</TEXT>
</DOC>
