<DOC>
<DOCNO> 234839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun40.html </URL>
<DATE> 2004/04/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Azerbaycan'dan KKTC'yi tanıma sinyali... 
</HEADLINE>
<TEXT>

     Azerbaycan'ın eski Dışişleri Bakanı Tofig Zülfükarov, Kıbrıs'ta yapılan referandumlardan sonra KKTC'ye uygulanan ambargonun sona erdirilmesi gerektiğini belirterek, ''Kıbrıs'taki gelişmelerle ilgili Türkiye ile yakın temas içinde olmalıyız'' dedi. 
     Zülfükarov, 24 Nisan'da Türk tarafının olumlu yaklaşım sergilediğini ifade ederek, ''BM'nin KKTC aleyhine olan ambargo uygulamasının hiçbir gerekçesi kalmadığını'' söyledi. 
     Azerbaycan'ın bugünkü koşullarda KKTC'nin bağımsızlığını tanımasının güç olacağını belirten Zülfükarov, ''buna rağmen Bakü'nün Kıbrıs Türkleriyle ciddi ekonomik ve ticari ilişkileri geliştirmesi ve bu konuda arkada kalmaması gerektiğini'' kaydetti. 
     Tofig Zülfükarov, iki kardeş ülke ilişkilerinin anlaşmalara dayanmadan da geliştirilmesinin gerektiğini vurguladı. 
     Bakü'deki Atatürk Araştırma Merkezi'nin Başkanı Milletvekili Nizami Caferov da, Kıbrıslı Türklerin yanında olduklarını belirterek, ''KKTC'nin tanınması tarihi ve milli çıkarlarımıza uygundur'' dedi. 
     Azerbaycan'ın bugün de Kıbrıslı Türklerle ''halk diplomasisi'' kapsamında ilişkisi bulunduğunu belirten Caferov, Cumhurbaşkanı İlham Aliyev'in ''KKTC'nin tanınması sürecinde ön sırada yer alacakları'' yönündeki ifadesini anımsatarak, ülkesinin bu doğrultuda gerekli adımları atacağına inandığını bildirdi. 
     Türkiye'nin her zaman Azerbaycan'ın yanında olduğunu ifade eden Caferov, Azerbaycan'ın da Türkiye'nin yanında yer alması gerektiğini vurguladı. 
     
</TEXT>
</DOC>
