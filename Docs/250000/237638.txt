<DOC>
<DOCNO> 237638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas09.html </URL>
<DATE> 2004/05/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
''Ayna ayna söyle bana''.. Angelina Jolie'nin güzel kadına tahammülü yok 
</HEADLINE>
<TEXT>

     Oscarlı güzel aktris Angelina Jolie, ''Mr. and Mrs. Smith'' filminin setindeki davranışıyla herkesi hayrete düşürdü. Kendisi gibi güzel oyuncu görmeye tahammülü olmayan Jolie, bütün güzel figüranların filmden çıkarılmasını istedi. 
     Internetteki ''imdb'' sitesinin haberine göre, ''Pamuk Prenses ve Yedi Cüceler'' masalındaki ''kötü kalpli kraliçeyi'' aratmayan Jolie, filmin kadrosuna alınan bütün güzellerin adeta ''biletini kesti''. 
     Kaprisleriyle yapımcıları bıktıran 29 yaşındaki Oscarlı güzel, son olarak çekilecek restoran sahnesinde olay çıkardı. Güzel figüranların ön planda görülmesini istemeyen Jolie yüzünden bu güzellerin önü diğer figüranlar tarafından kapatılarak sahnenin çekimi tamamlandı. 
     Filmin kadrosundan Jolie yüzünden çıkarılan güzel ve sarışın bir figüran da ünlü oyuncuya ateş püskürdü. Talihsiz figüran, Jolie'nin kendinden güzel kimseyi görmeye tahammülü olmadığı için filmde rol alma fırsatını elinden kaçırdığını söyledi. 
     Çekimleri süren ''Mr. and Mrs. Smith'' filminde Angelina Jolie'ye ünlü aktör Brad Pitt eşlik ediyor. Gelecek yıl gösterime girmesi planlanan film, birbirini öldürmek için tutulan kiralık katiller olduklarını yıllar sonra farkeden Bay ve Bayan Smith'in ilginç macerasını konu alıyor. 

     
</TEXT>
</DOC>
