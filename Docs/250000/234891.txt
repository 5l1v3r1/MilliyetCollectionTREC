<DOC>
<DOCNO> 234891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko13.html </URL>
<DATE> 2004/04/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Piyasalardaki iyimserlik havasının sürmesi bekleniyor... 
</HEADLINE>
<TEXT>

     Kıbrıs'ta Türk tarafının ''Evet'', Rum tarafının ''Hayır'' dediği referandumun ardından, piyasalardaki iyimserlik havasının etkisini sürdürmesi bekleniyor. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal-100 Endeksi'nin geçen haftayı yüzde 0.84 artışla, 19,431.50 puan seviyesinden kapattığı, işlem hacminin 563 milyon dolara gerilediği hatırlatıldı. 
     Raporda, IMF İcra Kurulu'nun niyet mektubunu onaylayarak 495 milyon dolarlık kredi dilimini serbest bırakması ve Kıbrıs'tan gelen olumlu açıklamaların etkisiyle haftaya alıcılı başlayan hisse senetleri piyasasının, ABD'nin olası faiz artırımının Türkiye gibi gelişmekte olan ülkelere sermaye akışını olumsuz yönde etkileyebileceği beklentisi ve döviz kurlarındaki dalgalanmanın yarattığı tedirginlikle satış baskısı altına girdiği belirtildi. 
     Piyasaların bu haftaya Kıbrıs'taki referandumun sonucuyla başladığı dile getirilen raporda, şu değerlendirmeye yer verildi 
     ''Türkiye'deki yatırım araçlarının cari fiyatları bir ölçüde KKTC'den 'evet', Rum kesiminden 'hayır' senaryosunu içeriyor. Ancak bu senaryonun tam olarak fiyatlara yansıdığını söyleyemeyiz. 24 Nisan'da yapılan referandumda KKTC'nin 'evet'ine karşın Rum kesiminden gelen 'hayır' sonucunun Türkiye piyasalarındaki iyimserlik havasının sürmesinde etkili olacağını düşünüyoruz.'' 
     
</TEXT>
</DOC>
