<DOC>
<DOCNO> 204028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur35.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 mali yılı bütçe kanunu tasarısının 26 maddesi kabul edildi 
</HEADLINE>
<TEXT>

     TBMM Genel Kurulu'nda, 2004 Mali Yılı Bütçe Kanunu Tasarısı üzerindeki görüşmeler sürüyor. Genel Kurul çalışmalarına 18.50'da ara verilmesine kadar tasarının 26 maddesi kabul edildi. 
     CHP'li sözcüler tasarının bazı maddeleri üzerinde söz alırken AK Parti milletvekilleri bu haklarını kullanmadı. 
     CHP Trabzon Milletvekili Mehmet Akif Hamzaçebi, Maliye Bakanı Kemal Unakıtan'ın asgari ücretten alınan vergiyi süreç içinde azaltacaklarını söylediğini anımsattı. Hükümet'in, özel vergi indirimini kademeli olarak artırıp, asgari ücret düzeyine kadar olan ücretten vergi almayacağını vaat etmesine karşın bu yılın Haziran ayında özel indirimin kaldırıldığını belirten Hamzaçebi, ''Bu durumda asgari ücretten nasıl vergi almayacaklar, bilemiyorum...'' diye konuştu. 
     CHP Ankara Milletvekili Yakup Kepenek, asgari ücretliden, yoksul kesimden vergi alınacağına faizden vergi alınmasını ve banka hortumlayanlardan, kaçırdıkları paranın tahsil edilmesini istedi. 
     CHP İstanbul Milletvekili Birgen Keleş, kamu kesiminin bilinçli olarak yatırımlardan uzaklaştırılmaya çalışıldığını savundu. Keleş, ''Yağmur duasına çıkar gibi özel sektörün yatırım yapmasını beklemek, yabancılar yatırım yapsın diye ülkenin birliği ve bütünlüğünü bozacak yasalar çıkarmak çıkar yol değildir'' dedi. 
     CHP İzmir Milletvekili Enver Öktem, istihdam ve üretimde artış olmadığını, nüfusun yarısının tüketmekten kısıtlandığını bildirerek, bu tablo içinde ''enflasyon düşüyor'' göründüğünü savundu. 
     CHP İzmir Milletvekili Oğuz Oyan, bütçe tasarısındaki 21 hükmün Anayasa'ya aykırı olduğunu ileri sürdü. Oyan, Maliye Bakanlığı'na bütçe ile çok fazla yetki tanındığını, buna karşı saydamlık ve hesap verebilirlik konusunda somut hiçbir düzenlemenin yer almadığını kaydederek, ''Çok fazla süslü sözcük var ama sistem değişikliğinin emaresi yoktur'' diye konuştu. 
     Genel Kurul'da 27. maddenin oylamasında karar yeter sayısı bulunamayınca başkanvekili İsmail Alptekin, saat 20.00'ye kadar birleşime ara verdi. 
     
</TEXT>
</DOC>
