<DOC>
<DOCNO> 237244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy39.html </URL>
<DATE> 2004/05/04/ </DATE>
<TIME> 21.51 </TIME>
<AUTHOR>  </AUTHOR>
<HEADLINE>
Kepenek, Erdoğanı'ın üniversiteler hakkındaki düşüncesine katılmıyor 
</HEADLINE>
<TEXT>

     CHP Ankara Milletvekili Yakup Kepenek, Başbakan Recep Tayyip Erdoğan'ın üniversiteler için ''parasını ben veriyorum istediğim gibi yönetirim'' dediğini savunarak, ''Bu çağdışı ve ilkel bir anlayıştır'' dedi. 
     TBMM Genel Kurulu'nda, Anayasa değişikliği teklifinin, Genelkurmay Başkanlığı'nın YÖK'e üye bildirmesini düzenleyen Anayasa'nın ''Yükseköğretim üst kuruluşları'' başlıklı 131. maddesini değiştiren 8. maddesinin görüşülmesine başlandı. 
     Madde üzerinde CHP Grubu adına konuşan Kepenek, OECD ülkeleri arasında üniversiteleri en az özerkliğe sahip ülkenin Türkiye olduğunu belirterek, bunun ciddi bir sıkıntı olduğunu kaydetti. Kepenek, Başbakan Recep Tayyip Erdoğan'ın, üniversiteler için ''parasını ben veriyorum, istediğim gibi yönetirim'' dediğini ileri sürerek, ''Bu çağdışı ve ilkel bir anlayıştır'' dedi. 
     İktidarın üniversiteler ile hesaplaşmasının sadece YÖK'ün kapsamadığını kaydeden Kepenek, araştırma-geliştirme kaynaklarının budandığını, burs verme yetkisinin de ellerinden alındığını söyledi. Araştırma görevlisi kadrosundaki azalma nedeniyle üniversitelerin öğretim üyesi ihtiyacının 8 binden 10 bine çıktığına dikkati çeken Kepenek, ''Öğretim üyesi fidanlığı kurutuluyor'' dedi. 
     Kepenek, yapılan değişikliğin biçimsel olduğunu, içeriğine bakılmadan yapıldığını savundu. 
     Görüşmelerin ardından maddenin gizli oylamasına geçildi. 
     
</TEXT>
</DOC>
