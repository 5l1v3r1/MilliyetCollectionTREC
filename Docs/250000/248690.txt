<DOC>
<DOCNO> 248690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko12.html </URL>
<DATE> 2004/06/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kıyı Emniyeti Genel Müdürü Boğazlardaki trafik maksimuma ulaştı 
</HEADLINE>
<TEXT>

     Kıyı Emniyeti ve Gemi Kurtarma İşletmeleri KEGKİ Genel Müdürü Kaptan Barış Tozar, Boğazlardaki deniz trafiğinin maksimum seviyeye ulaştığını belirterek, ''Daha fazla yüklenirsek tel kopar, Karadeniz havzası bundan büyük zarar görür'' uyarısında bulundu. 
     Genel Müdür Tozar, 1996 yılında yatırım programına alınan ve 2000 yılında ihaleyi kazanan Amerikan Lockheed Martin şirketince çalışmalarına başlanan 45 milyon dolarlık Türk Boğazları Trafik Yönetim ve Bilgi Sistemi VTS projesinin, bu yıl başında İstanbul ve Çanakkale boğazlarında devreye girdiğini hatırlattı. 
     Projenin 3. aşamasının 2005 yılı sonunda devreye sokulmasıyla Marmara Denizi ve Çanakkale Boğazı girişinin de Boğazlar geçiş sistemine ekleneceğini anlatan Tozar, böylece dünyanın en uzun uğraksız deniz geçişi olan 204 deniz mili uzunluğundaki Türk Boğazları bölgesinde gemilerin kesintisiz elektronik izlemesinin yapılabileceğini belirtti. 
     Karadeniz havzasındaki ülkelerin tek deniz çıkışının Türk Boğazları olduğuna işaret eden KEGKİ Genel Müdürü Tozar, artan trafik yoğunluğu, sert deniz akıntıları, gemilerin klavuzluk hizmetlerine yeterli ilgiyi göstermemesi ve özellikle kış aylarında baş gösteren olumsuz hava şartları gibi nedenlerle boğazların büyük risk altında bulunduğunu kaydederek, şöyle devam etti 
     ''Türkiye, VTS projesiyle Boğazlardan güvenli geçiş konusunda üzerine düşeni yapmıştır. Sistemin işletmeye açılmasıyla 2004 yılında Boğazlardaki gemi trafiği yüzde 14, tanker trafiği de yüzde 20 arttı. Fakat Türkiye olarak biz kimseye bu projeyle Boğazlardaki trafiği artırma sözü vermedik. Zaten Boğazlardaki deniz trafiği maksimuma ulaşmıştır. Daha fazla yüklenirsek tel kopar. Karadeniz havzası bundan büyük zarar görür. Bu nedenle bölge ülkeleri gemi şirketlerinden de destek bekliyoruz. Herkes bize yardımcı olursa bundan Türkiye kadar bölgedeki diğer ülkeler de yarar görecektir'' 
     
     ''RİSK ALMASAYDIK FACİA OLURDU'' 

     1936 Montrö Sözleşmesi esaslarına göre 1 Temmuz 1994 tarihinde yayınlanan Boğazlar ve Marmara Deniz Trafik Düzeni Hakkındaki Tüzük'le Türk Boğazları bölgesindeki deniz trafiğinin düzenlendiğini hatırlatan Tozar, şiddetli fırtına ve güçlü akıntı nedeniyle, Karadeniz limanlarında bekleyen gemiler daha önce uyarılarak geçtiğimiz Şubat sonunda İstanbul Boğazı'nı transit gemi trafiğine kapatmak zorunda kaldıklarını hatırlattı. 
     KEGKİ Genel Müdürü Tozar, sözlerini şöyle sürdürdü 
     ''Uyarılarımıza rağmen Karadeniz limanlarındaki gemiler harekete geçerek İstanbul Boğazı önlerine geldiler. Eğer risk alarak Boğaza girişlerine izin vermeseydik hepsi batacaktı. Boğazların güvenliği kadar gemilerin güvenliğini de düşündük. Böylece büyük bir facia ucuz atlatılmış oldu'' Türk Boğazları bölgesinde 18 batmış gemi enkazının bulunduğunu bildiren Tozar, zamanında gerekli işlemlerin yapılmamış olması nedeniyle bunların temizlenmesinde sorunlar yaşandığını belirtti. 
     Kendi dönemlerinde batan 3 geminin enkazlarının sigortalarından paraları alınarak hızla kaldırıldığını aktaran Tozar, daha önceki enkazların da temizlenmesi için çalışmaları sürdürdüklerini söyledi. 
     
</TEXT>
</DOC>
