<DOC>
<DOCNO> 225772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun29.html </URL>
<DATE> 2004/03/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan Kıbrıs'ta çözüm olacak, olmazsa da sorumlusu biz değiliz 
</HEADLINE>
<TEXT>

     Başbakan Recep Tayyip Erdoğan, Türkiye'nin AB hedefine dört elle sarıldığını, Kıbrıs'ta çözüm için de elinden geleni yapmakta olduğunu söyledi. 
     AB zirvesi nedeniyle Brüksel'de bulunan Erdoğan, düzenlediği basın toplantısında, Fransa Cumhurbaşkanı Jacques Chirac, AB Komisyonu'nun genişlemeden sorumlu üyesi Günter Verheugen VE AB Yüksek Temsilcisi Javier Solana gibi isimlerle yaptığı görüşmelerin ''çok verimli ve yapıcı'' geçtiğini belirtti. 
     Bu temaslarında Türkiye-AB ilişkileri, Kıbrıs, terörizm, Afganistan ve Kosova gibi konuları ele aldıklarını kaydeden Erdoğan, Türkiye'nin AB'ye katılım süreci konusunda attığı adımların tüm AB üyeleri tarafından görüldüğünü ve takdir edildiğini, uygulamaların izlendiğini ifade etti. Türkiye'nin AB'ye katılım sürecinin uzamasının medeniyetler arası uzlaşma sürecinin de uzaması anlama geleceği üzerinde duran Erdoğan, ''Türkiye bu aile içinde yerini ne kadar erken alırsa, bu uzlaşma süreci de o kadar kısalır'' dedi. 
     Erdoğan, Türkiye'nin attığı olumlu adımların ve aldığı ciddi mesafelerin siyasi çevrelerce görüldüğünü, bunun AB kamuoyuna da yansıtılmasının önem taşıdığını belirtti. ''AB hedefine dört elle sarıldıklarını'' ifade eden Erdoğan, olumsuz bir sonucun dünyanın sonu olmayacağını, Kopenhag kriterlerinden sapılmayacağını ifade etti ve ''Mühim olan insanımızın yaşam standartını yükseltmektir'' diye ekledi. 
     Kıbrıs konusunda çalışmaların İsviçre'de yürütüldüğünü, Pazartesi günü kendisinin de bu müzakerelere katılacağını belirten Erdoğan, BM Genel Sekreteri Kofi Annan'ın da katılımıyla, 1 Mayıs'tan önce bir sonuca ulaşılmaya çalışılacağını kaydetti. 
     Erdoğan, Kıbrıs konusundaki gelişmelerin AB tarafından da dikkatle izlendiğini, 1 Mayıs'tan önce çözüm arzusunun o kanattan da yansıtıldığını belirterek, ''Biz iyi niyetle elimizden gelen gayreti gösteririz. Sonucu farklı olursa bunun sorumlusu biz olmayız'' dedi. 
     Başbakan Erdoğan, KKTC Cumhurbaşkanı Rauf Denktaş ile görüştüğünü, Denktaş'ın Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'a yazılı tam yetki verdiğini, çalışmaların devam edeceğini ifade etti. 
     
</TEXT>
</DOC>
