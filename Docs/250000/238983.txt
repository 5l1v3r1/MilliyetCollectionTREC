<DOC>
<DOCNO> 238983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun10.html </URL>
<DATE> 2004/05/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sadr milislerinden 13'ü öldürüldü, sivil konvoya saldırı 
</HEADLINE>
<TEXT>

     Irak'ın orta kesimlerindeki Kufe kenti yakınlarında çıkan çatışmalarda radikal Şii lideri Mukteda Sadr'a bağlı milis olduğu sanılan 13 kişinin öldürüldüğü bildirildi. 
     Adının açıklanmasını istemeyen koalisyon görevlisi, dün gece geç saatlerde Amerikan birliklerinin koalisyon karşıtı güçlerle çatıştığını ve milis olduğu sanılan 13 kişinin öldürüldüğünü, 14 kişinin de yaralandığını kaydetti. 
     Çatışmaların, Mukteda Sadr'ın milisleri ''Mehdi'nin Ordusu'' tarafından kullanılan binalar etrafında olduğu belirtildi. 
     
     SİVİL KONVOYA SALDIRI 
     Ürdün'den Bağdat'a gitmekte olan 21 araçlık bir sivil iaşe konvoyuna saldırı düzenlendiği, birkaç kişinin kayıp olduğu bildirildi. 
     Reuters ajansının haberine göre, Amerikalı askeri bir yetkili, Ürdün sınır kasabası Rutba yakınlarındaki saldırıda konvoyda bulunan araçlardan bir kısmının tahrip olduğunu söyledi. 
     Yetkili, konvoyda kaç kişi olduğu, kayıp sayısı ya da kayıpların hangi ülke vatandaşı olduğu konularında bilgi vermedi. 
     Amerikalı yetkili, söz konusu konvoyun, Irak'taki Amerikan askerlerinin iaşesini üstlenen Kellog, Brown Root KBR firması için çalışan bir taşerona ait olabileceğini söyledi. 
     KBR firması ise böyle bir saldırı olduğuna ilişkin bilgileri bulunmadığını kaydetti. 
     
</TEXT>
</DOC>
