<DOC>
<DOCNO> 245911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun05.html </URL>
<DATE> 2004/06/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Yeni Başbakan Allavi Irak, ordusunu kontrol edecek 
</HEADLINE>
<TEXT>

     Irak'ın yeni başbakanı İyad Allavi, ülkesinin orduyu kontrol edeceğini, ABD'nin önderliğindeki çok uluslu güçle güvenlik politikası ve ortak askeri operasyonlar konusunda tam işbirliği içinde çalışacağını söyledi. 
     Allavi, BM Güvenlik Konseyi'ne gönderdiği mektupta, Irak silahlı kuvvetlerinin, genelkurmay ve savunma bakanlığına karşı sorumlu olacağını, Irak'ın güvenlik politikası için geniş bir çatı oluşturmak üzere bakanlar düzeyinde yeni bir Ulusal Güvenlik Komitesi kurulacağını yazdı. 
     Associated Press ajansının elde ettiği mektupta, çok uluslu gücün komutanı ve diğer temsilcilerin, uygun olması halinde katılmaları için Allavi'nin başkanlığını yapacağı Ulusal Güvenlik Komitesi'ne davet edileceği belirtildi. 
     İyad Allavi, mektubunda, çok uluslu güçle yerel, bölgesel ve ulusal düzeylerde, Iraklı komutan ve sivil liderleri kapsayacak eşgüdüm heyetleri oluşturmayı planladığını dile getirerek, bu heyetlerin, Iraklı birliklerin çok uluslu güçle yapacağı askeri operasyonların komutasında bütünlüğün sağlanması için bu konularda işbirliği yapılmasını sağlama alacağını belirtti. 
     Allavi, Iraklı liderlerle çok uluslu gücün, eylemlerine ilişkin olarak düzenli olarak görüş alışverişinde bulunacağını, karşılıklı istihbarat verileceğini ve gerekirse konuların komuta zincirine havale edileceğini de kaydetti. 
     Irak'ın yeni başbakanı İyad Allavi, bu düzenlemelerin, çok uluslu güçle Iraklılar'ın temel güvenlik ve politika konularında anlaşmaya varmasını sağlayacağını, tam işbirliğini sağlama alacağını bildirdi. 
     
     POWELL BM'YE MEKTUP GÖNDERDİ... 
     ABD Dışişleri Bakanı Colin Powell da, BM Güvenlik Konseyi'ne gönderdiği mektupta, Irak'taki çok uluslu gücün hükümetle işbirliği içinde çalışacağını belirterek, bu ülkenin güvenliğinin korunmasına katkıda bulunmayı sürdüreceklerini söyledi. 
     Powell, çok uluslu gücün amacının, Irak halkının siyasi geçiş dönemini tamamlamasına yardım etmek olacağını, BM ile uluslararası toplumun Irak'ın yeniden inşasının kolaylaştırılması için çalışmasına izin vereceğini kaydetti. 
     Mektubunda, çok uluslu güçle Irak hükümeti arasında etkin ve işbirliğine dayalı güvenlik ortaklığının gelişmesinin, bu ülkenin istikrarı açısından çok önemli olduğunu dile getiren Powell, çok uluslu gücün, tüm seviyelerde Iraklı güvenlik güçleriyle işbirliği yapacağını ve Irak güvenlik komitesiyle görüşmelerde bulunmaya hazır olduğunu belirtti. 
     BM Güvenlik Konseyi'nin bugün öğleden sonra toplanarak, ABD ve İngiltere tarafından sunulan, daha sonra da üzerinde defalarca değişiklik yapılan karar tasarısını tartışması bekleniyor. Konseyde Allawi'nin mektubunun yanı sıra ABD Dışişleri Bakanı Colin Powell'ın gönderdiği mektubun ele alınacağı kaydediliyor. 
     Irak'ta 30 Haziran'da egemenlik devrini öngören karar tasarısını son haliyle yeniden ele almaları beklenen Güvenlik Konseyi üyelerinin karar tasarısını ne zaman oylayacakları konusunda ise net bir bilgi bulunmuyor. 
     Bu konuda pazar günü bir açıklama yapan Almanya Başbakanı Gerhard Schröder, yeni tasarı üzerinde önümüzdeki iki gün içinde bir anlaşmaya varılabileceğini açıklarken, ABD'nin BM temsilciliğindeki kaynaklar, net bir tarih vermekten kaçınarak, karar tasarısının en erken Salı akşamı oylanabileceğini ifade ediyorlar. 
     
</TEXT>
</DOC>
