<DOC>
<DOCNO> 228816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/magazin/amag.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maksim'e gidip kimi dinleyeyim ' 
</HEADLINE>
<TEXT>

   Maksim Gazinosu'ndan teklif alan Sibel Can, şu anki kadroda dinleyeceği kimsenin olmadığını söylüyor... 
      Deniz Altuntaş 
   
   Sibel Can, Petek Dinçöz'ün assolistliğinde Mehmet Ali Erbil, İzzet Yıldızhan ve Demet Akalın'ın sahne aldığı Maksim Gazinosu'nda dinleyeceği kimse olmadığını belirtti. Fahrettin Aslan'dan teklif aldığını ama kabul etmediğini ifade eden Can, şöyle konuştu "Maksim'de İbrahim Tatlıses'le yıllarca çok iyi programlar yaptık. Tatlıses olursa olur dedim. Ama Keops'ta çıktığı için bu sezon olmadı. Tatlıses'le gazino için çok ideal bir çiftiz. Onun için Tatlıses olmadan çalışmam. Maksim'e gitmedim, gitmeyi de düşünmüyorum. Çünkü Maksim'de dinleyeceğim kimse yok." 
   
   'Köylü' tipine son 
   Can, başrolünü oynadığı 'Berivan' dizisinin haziranın üçüncü haftasında biteceğini de açıkladı. 'Berivan'ın 56. bölümünün çekildiğini belirten Can, "Sevenlerimiz sayesinde üç senedir büyük başarı kazandık. Artık Anadolu kadınından daha farklı bir tip çizmek istiyorum. Köylü kadını imajının üzerime yapışıp kalmasını istemiyorum. Önümüzdeki sezon, biraz marjinal bir kadını canlandırabilirim" dedi. 
   
   
</TEXT>
</DOC>
