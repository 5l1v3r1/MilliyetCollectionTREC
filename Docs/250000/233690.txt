<DOC>
<DOCNO> 233690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/siyaset/siy05.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Atina'ya bekleniyor 
</HEADLINE>
<TEXT>

      ELÇİN ERGÜN Saraybosna 

   
   Başbakan Recep Tayyip Erdoğan ve Yunanistan Başbakanı Kostas Karamanlis, referandumdan iki gün önce Saraybosna'dan "iki ülke iyi niyeti karşılıklı olarak korunacak" mesajı verdi. 
   Güneydoğu Avrupa İşbirliği Süreci Devlet ve Hükümet Başkanları toplantısı dün önemli bir görüşmeye de ev sahipliği yaptı. Öğle saatlerinde Erdoğan ile Karamanlis 25 dakika süren bir görüşmede bulundu. Erdoğan, Kıbrıs sürecinin ve mayısta yapılması planlanan Yunanistan ziyaretinin ele alındığını söyledi. Ziyaretin tarihi konusunda net bilgi vermeyen Erdoğan, "yakın zaman içinde" demekle yetindi. Referandum sonucu ne olursa olsun bu ziyareti gerçekleştireceğini belirten Erdoğan, "Daha önce konuştuğumuz bir konuydu, bugün de ele aldık" dedi. Karamanlis de, Erdoğan'ın ziyaretiyle ilgili, "Atina'ya bekliyoruz" diye konuştu. Erdoğan, Karamanlis ve kendisinin, görüşmede, "karşılıklı olarak her zaman iyi niyeti koruyacağız" mesajı verdiğini vurguladı. 
   
   'Korkumuz yok' 
   Karamanlis toplantı sonrasında ortak basın açıklamısını beklemeden Saraybosna'dan ayrılırken, Erdoğan bir gazetecinin, "Referandumdan çıkacak sonuç konusunda bir kaygınız var mı " sorusuna, şu yanıtı verdi "Herhangi bir korkumuz yok. İyi niyetle yola çıktık. Olumlu bir şekilde sonuç alınmasını istiyoruz ki bu 'evet - evet' dir. Amacımız 'kazan - kazan' temelinde Kıbrıs'ı barış ve özgürlük adası haline getirmektir." 
   
   
</TEXT>
</DOC>
