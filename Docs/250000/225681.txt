<DOC>
<DOCNO> 225681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy06.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Şafak gazetesine göre başı açık olmak çağdaşlık 
</HEADLINE>
<TEXT>
   'Çağdaş kadın' tarifi 
   Türban yasağına karşı tavrıyla bilinen Yeni Şafak gazetesi, AKP'li adayın başı açık eşinin 'çağdaş kimliği' ile etkili olduğunu yazdı 
      İSTANBUL Milliyet 

   
   İslami kimliğiyle bilinen Yeni Şafak gazetesi, AKP Kadıköy Belediye Başkan adayı Ümit Özerol'un başı açık eşi Zerrin Özerol'u "çağdaş" olarak niteledi. Türban konusuna destek veren gazetenin "çağdaş kadın" imajını başı açık olmakla eşdeğer tutması dikkat çekti. 
   İstanbul Büyükşehir Belediyesi Başkan Vekili de olan Özerol'un seçim çalışmalarını dün üçüncü sayfasına taşıyan Yeni Şafak, Özerol çiftinin esnaf ziyareti sırasında çekilmiş fotoğrafına yer verdi. "İpi göğüsleyeceğiz" başlığıyla yayımladığı haberde, Özerol'un saçları açık, modern ve makyajlı olan eşinin "kimliği ve tavırlarıyla çağdaş" olduğu vurgulandı. 
   
   Eşine destek veriyor 
   Haberde ayrıca, Özerol'un bu haliyle eşinin Kadıköylülerle buluşmasında etkili olduğunu belirtildi. Ümit Özerol'un en büyük desteği eşinden aldığının da vurgulandığı haberde, şu yorumda bulunuldu 
   "Esnaf ve mahalle gezilerinde tanıtım broşürleri dağıtan, sabah yürüyüşlerinde seçmenlerle buluşan Zerrin Özerol, çağdaş kimliği ve tavırlarıyla AKP adayı Ümit Özerol'un Kadıköylülerle buluşmasında etkili oluyor. Zerrin Özerol, eşinin bugüne kadar topluma bir şeyler vermek ve hizmet etmek amacıyla aralıksız çalıştığını belirterek, Kadıköylüler için birçok projeyi başarıyla hayata geçireceğinden emin olduğunu belirtiyor." 
   Haberde, Ümit Özerol'un görüşleri de yer aldı. Kadıköy'ün bazı yönlerden eksik kaldığını anlatan Özerol, "Artık İstanbul'daki hiçbir ilçenin temel sorunlarını ilçe bütçesiyle çözmesi mümkün değildir. Bu nedenle ilçe belediye başkanlarının büyükşehir ve merkezi hükümetle diyalog halinde olması kaçınılmazdır" dedi. 
   
   
   
</TEXT>
</DOC>
