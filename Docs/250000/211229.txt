<DOC>
<DOCNO> 211229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun35.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 21. yüzyılda Türk dış politikasını açıkladı 
</HEADLINE>
<TEXT>

     Başbakan Recep Tayyip Erdoğan, Türkiye'nin, muhtemelen makul bir zaman içinde AB'ye tam üye olacağını belirterek, Türkiye'nin ''Ortadoğu ve Hazar havzalarındaki doğal kaynakların uluslararası pazarlara ulaştırılmasında da merkezi bir konumda'' bulunacağına dikkat çekti. 
     Erdoğan, ABD ziyaretinin ilk ayağını oluşturan New York'ta, Amerikan dış politikası üzerinde etkili olan Dış Siyasi İlişkiler Konseyi'nde, Türkiye'nin 21. yüzyılda izleyeceği dış politikanın ana hatlarını açıkladı. 
     Güvenlik alanında da merkezi rol oynayacak Türkiye'nin, istikrarı ve başarılı kalkınma modeli, batı dünyası içinde sahip olduğu konumu, zengin tarihi mirası ve kimliği dikkate alındığında 21. yüzyıla yaraşır bir kültür ve medeniyet uyumunun sembolü olacağını belirten Erdoğan, ''Türkiye, bunu, sadece somut ekonomik ve askeri gücü sayesinde değil, evrenselliği kabul gören değerlere katkı yapan ve bu değerlerin bölgeler arası irtibatını ve etkileşimi sağlama özelliğiyle başaracaktır'' diye konuştu. 
     
     TÜRKİYE İLHAM KAYNAĞI 
     Bu açıdan Türkiye'nin, başta Ortadoğu olmak üzere, çevresinde sürebilecek istikrarsızlığın aşılması için yol gösterici, ekonomik kalkınmanın sağlanması çabalarında bir ortak ve güvenliğin temini için güvenilir bir güç olacağını ifade eden Başbakan Erdoğan, ''Böylelikle Türkiye, bölgemizdeki rejimlerin yönetim zaafına düşmelerini önleyecek adımları atmalarında ilham kaynağı olabilecektir'' dedi. 
     Erdoğan, çağımızda siyasi, ekonomik ve sosyal alanda sağlanabilen en ileri standartları Türk halkına sunma kararlılığında olduklarını da kaydetti. 
     Başbakan Erdoğan konuşmasını şöyle sürdürdü 
     ''21. yüzyılın içinde bulunduğumuz bu ilk yıllarının en belirgin özelliklerinden birini, gerek küresel, gerek bölgesel ve ulusal düzeyde yaşanmakta olan değişim süreci teşkil etmektedir. Değişim süreci beraberinde belirsizlik de getirmekte, ulusların önlerini görmelerini zorlaştırmaktadır. Ancak, ABD ile 50 yıllık müttefiklik ilişkimizin güçlendirdiği ortak çıkar anlayışımız ve paylaştığımız değerlerle barış, refah ve özgürlüğü tüm dünyada hakim kılma yönündeki müşterek amacımız bize bu belirsizliği aşmada rehber olacaktır.'' 
     
     TÜRKİYE TEMEL HEDEFİNİ DEĞİŞTİRMEYECEK 
     Türkiye'nin, çevresinde ve küresel düzeyde yaşanabilecek her türlü gelişmeye rağmen temel hedefini değiştirmeyeceğini söyleyen Erdoğan, ''Türk dış politikasının değişmez hedefi, çağımızda siyasi, ekonomik ve sosyal alanda sağlanabilen en ileri standartları Türk halkına sunmak ve bu hedefe doğru ilerlerken uluslararası ilişkilerde barışın hakim kılınmasına katkı yapmaktır. Türkiye, tarihi tecrübesiyle, insan kaynaklarıyla, kültürüyle, yönetiminin sağ duyusuyla ve sahip olduğu demokratik ve laik rejiminin nimetlerinden aldığı güçle, bunu ulaşılabilir bir hedef olarak görmekte, benzer vizyona sahip ülkelerle güç birliği yapmayı arzu etmektedir'' diye konuştu. 
     
     PROAKTİF DIŞ POLİTİKA 
     Erdoğan, Türkiye'nin yer aldığı coğrafyanın, büyük potansiyelinin bulunduğunu, ancak istikrarsızlık ve ihtilaflar yüzünden bu potansiyelin etkin şekilde kullanılamadığı bir bölge olduğunu belirterek, şunları söyledi 
     ''Başka bir ifadeyle, bu bölgede hem fırsatlar, hem risk ve tehditler yer almaktadır. Türkiye, bu sebeple, dış politikada sürekli teyakkuzda olmak, bölgemizde ortaya çıkabilen istikrarsızlık ve ihtilafların kendi huzur ve kalkınmamıza olumsuz yansımalarını mümkün olduğunca engellemek zorundadır. Türkiye bu açıdan kendisini dar manada bir ulusal çıkar çerçevesiyle sınırlamamakta, bölgesel ve küresel istikrar ve barışa katkıda bulunmak üzere proaktif bir dış politika izlemekte, bölgesel işbirliği mekanizmalarını teşvik etmekte ve hareketlendirmektedir.'' Türk dış politikasının, Türk devlet geleneği ve Osmanlı diplomasi mirasından da faydalanarak oluşturulan altyapıyı, 20. yüzyıl boyunca dünya gerçekleriyle bağdaştıran akılcı bir zemine oturttuğunu, bugün ise 21. yüzyılın ihtiyaçlarına uygun bir içeriğe kavuşturma sürecine girdiğini ifade eden Erdoğan, ''Bu miras içindeki 'gerçekçilik' ilkesi ve 'batıyla bütünleşme yönelimi' önemini korumaktadır. Türkiye, sınırdaş olduğu Balkanlar, Karadeniz havzası, Kafkaslar, Orta Asya ve Ortadoğu ülkeleriyle bölgesel işbirliği mekanizmaları kurmuştur. Amacımız, bu mekanizmaları önümüzdeki dönemde daha etkin kılmaktır'' diye konuştu. 
     
</TEXT>
</DOC>
