<DOC>
<DOCNO> 233094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun31.html </URL>
<DATE> 2004/04/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avrupa Parlamentosu Kıbrıs'ı tartışacak... 
</HEADLINE>
<TEXT>

     Avrupa Parlamentosu AP genel kurulunun yarınki oturumunda, Kıbrıs konusunda hazırlanan bir tavsiye karar tasarısı tartışılacak. 
     Dışişleri Komisyonu'nda geçen hafta uzun tartışmalardan sonra kabul edilen tasarıda, Türk ve Rumlara uzlaşma çağrısı yapılıyor. 
     Genel kurulda Perşembe günü oylamaya sunulacak tasarıda, Kıbrıs'ta birleşme sağlayacak tüm çabalara destek verildiği belirtilerek, özellikle İsviçre'de ortaya konulan son Annan Planı'na verilen destek üzerinde duruluyor ve olası uzlaşmanın iki tarafı da tamamen tatmin edemeyeceğinin bilincinde olunduğu ifade ediliyor. 
     Karar tasarısında, 24 Nisan'da iki ayrı referandumla halkların onayına sunulacak son plan, ''uzun süren çatışmalardan birine son verecek ve diğer bazı uluslararası sorunlar açısından da örnek teşkil edecek tarihi bir uzlaşma belgesi'' olarak nitelendiriliyor. 
     Annan Planı'nın son şeklinin, birleşmiş bir Kıbrıs'ın AB kurumlarında tek sesli olarak kendini ifade edebileceği güvencesi getirdiği savunulan tasarıda, bu planda kalıcı derogasyonlar bulunmadığının not edildiği de belirtiliyor. 
     Plandaki son derece karmaşık bazı unsurlar konusunda Kıbrıs halkının çok sayıda sorusu olmasının anlayışla karşılandığı belirtilen tasarıda, bu planın uygulanması sırasında, gelecekte karşılaşılabilecek sorunların AB kurumlarının da yardımıyla çözülebileceğine olan inanç dile getiriliyor. 
     AB Komisyonu'nun barış ve uzlaşma sürecine desteği üzerinde de durulan karar tasarısında, AB Komisyonu üyesi Günter Verheugen'in, ''Annan Planı ile çözümsüzlük arasında bir tercihin söz konusu olduğu'' görüşü paylaşılarak, Kıbrıslılar bu ''tarihi fırsatı'' yakalamaya davet ediliyor. 
     Tasarıda, AB'nin mali destek sözleri de hatırlatılırken, Brüksel'de başlatılan Uluslararası Bağışçılar Konferansı bir ''dayanışma sinyali'' olarak nitelendiriliyor. 
     
</TEXT>
</DOC>
