<DOC>
<DOCNO> 249846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/aspo.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan paniği 
</HEADLINE>
<TEXT>


Milli oyuncu için Beşiktaş'ın tekrar devreye girmesi Galatasaray yönetimini telaşlandırdı. Ergun Gürsoy, "Bizi istemiyorsa yapacak bir şeyimiz yok" demesine rağmen Hakan'ı hemen İstanbul'a çağırdı 

HALİL ÖZER 


Aksu ile görüştü 
TRANSFERİN flaş kulübü Beşiktaş, Hakan Şükür'ün peşini bırakmıyor. Milli Takım'ın Avustralya kampı sırasında golcü oyuncuyu arayarak resmi teklifte bulunan yönetici Murat Aksu'nun, geçtiğimiz günlerde Hakan ile yeniden temasa geçtiği belirtildi. Aksu'nun, tecrübeli futbolcuya, "Galatasaray ile anlaşamadığını duyduk. Seni kadromuzda görmek istiyoruz. Eski teklifimiz h l geçerli" dediği öğrenildi. 

İki milyon Euro 
GALATASARAY İkinci Başkanı Ergun Gürsoy ile iki hafta önce bir araya gelen ancak anlaşma sağlayamayan Hakan'ın ise süre istediği kaydedildi. Beşiktaş'ın yıllık iki milyon Euro önerdiği yıldız futbolcu Sarı - Kırmızılı yönetimle bir kez daha masaya oturduktan sonra kararını verecek. Ergun Gürsoy, Beşiktaş'ın uzun süredir Hakan ile ilgilendiğini bildiklerini ancak kendisiyle prensipte anlaştıklarını söyledi. 

'Kendisi bilir' 
GÜRSOY, "Biz kendisine geçen sene aldığı ücretin aynısını önerdik. O da kabul ettiğini söyledi. Tatil sonrası imza atacaktı. Bonservisi elinde. Eğer bizi istemiyorsa yapacak bir şeyimiz yok. Kendisi bilir" ifadesini kullandı. Bu gelişmeler sonrası telaşa kapılan Galatasaray yönetiminin Hakan Şükür ile dün apar topar temasa geçtiği ve yıldız oyuncuyu tatilden geri çağırdığı kaydedildi. 

A kadroya takviye 

SARI - Kırmızılı takım sabah yapılan sağlık kontrolünün ardından akşam genç oyunculardan takviyeli kadrosuyla ilk idmanını yaptı. Teknik Direktör Hagi, antrenmana alt yapıdan Arda, Cafer Can, Mülayim ve Uğur'u da dahil etti. Bu arada uçağı kaçıran Saidou'nun bugün İstanbul'a geleceği bildirildi. 

Prates yolcu 

GALATASARAY Yönetimi, geçtiğimiz sezon transfer edilen Brezilyalı Prates'in sözleşmesini fesh etme kararı aldı. Batista'nın bonservisini eski alacaklarına karşılık olarak Sambacı'ya veren Sarı - Kırmızılılar, Prates ile ülkesinden dönmesinin ardından pazarlık masasına oturacak. 


</TEXT>
</DOC>
