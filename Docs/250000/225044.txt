<DOC>
<DOCNO> 225044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yasam/yas01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara aptallaştırıyor 
</HEADLINE>
<TEXT>

   Araştırmalar, sigaranın bir zararını daha ortaya çıkardı 65 yaşından sonra beyni hızla 'bitiriyor' 
      DIŞ HABERLER SERVİSİ 
   
   Hollanda'da yapılan araştırma, sigaranın ileri yaşlarda beyindeki nöronların tahrip olma hızını artırdığı ve kavramsal düşünme yeteneğini, sigara içmeyenlere göre beş misli daha fazla körelttiğini ortaya çıkardı. 
   Rotterdam'daki Erasmus Tıp Merkezi'nden Profesör Alewjin Ott, Danimarka, Fransa, Hollanda ve İngiltere'de 65 yaş ve üzerindeki 9 bin 209 kadın ve erkek denek üzerinde yapılan zihinsel tarama testlerinin sigara içenlerin beynindeki hızlı dejenerasyonu ortaya koyduğunu söyledi. 
   Ott'un bulgularına göre, sigara içmeyenlerde normalde her yıl binde üç dolayında olan muhakeme gücündeki azalma oranı, sigara içenlerde beş kat artarak binde 16'ya çıkıyor. Gençliğinde sigara içtiği halde ileri yaşlarda sigarayı bırakanlarda düşünce gücü kayıp oranı binde 6 civarında kaldı. Ott, "İçilen sigara sayısı ne kadar fazlaysa ve sigara ne kadar uzun süre içilmişse, kavramsal düşünme yeteneğindeki azalma da o oranda büyük oluyor" dedi. 
   
   
   
   
</TEXT>
</DOC>
