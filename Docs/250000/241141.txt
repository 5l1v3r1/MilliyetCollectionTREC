<DOC>
<DOCNO> 241141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun02.html </URL>
<DATE> 2004/05/19/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Reuters açıkladı 3 çalışanımıza işkence yapıldı 
</HEADLINE>
<TEXT>

     Reuters haber ajansı, 3 çalışanının ocak ayında Irak'ın Felluce kentinde gözaltında tutuldukları süre boyunca işkenceye maruz kaldıklarını açıkladı. 
     Reuters, Bağdat kökenli kameraman Selim Ürebi, Felluce kökenli serbest muhabir Hüseyin El Bedrani ve şoför Settar Cabbar El Bedrani'nin, gözaltında tutuldukları süre boyunca dövüldüklerini, aşağılayıcı el kol hareketleri yapmaya zorlandıklarını, kendileriyle alay edildiğini ve fotoğraflarının çekildiğini söylediklerini bildirdi. Çalışanlardan ikisinin, parmaklarını anüslerine soktuktan sonra yalamaya ve ayakkabılarını ağızlarına sokmaya zorlandıklarını söyledikleri belirtildi. 
     Reuters çalışanları, Felluce yakınlarına düşürülen bir Amerikan helikopterinin haberini yaparken gözaltına alındıktan sonra, yine bu kent yakınlarındaki Volturno askeri üssünde işkenceye tabi tutulduklarını, daha sonra St. Mere üssüne götürüldüklerini ifade ettiler. 
     
     AMERİKAN ORDUSU ''YETERLİ KANIT YOK'' 

     Amerikan ordusu, Bağdat'taki Ebu Garip cezaevindeki tutuklulara yapılan işkencenin açığa çıkmasından önce yaptığı bir açıklamada, Reuters çalışanlarının işkenceye tabi tutulduğuna ilişkin yeterli kanıt olmadığını bildirmişti. 
     Reuters ajansı, Irak'taki Amerikan birliklerinin komutanı Korgeneral Ricardo Sanchez'den 5 Mart tarihli bir mektup aldıklarını ve komutanın bu mektupta ''soruşturmanın tam ve tarafsız olduğundan emin olduğunu'' kaydettiğini belirtti. 
     Ajans, ABD Savunma Bakanlığı'nın Reuters ajansı editörü David Schlesinger'in, ''ordunun bulgularının, Ebu Garip'te olanlar ışığında yeniden gözden geçirilmesi'' yönündeki talebine yanıt vermediğini de kaydetti. 
     Reuters'in Londra sözcüsü Susan Allsopp, ABD'nin bu konuda başlattığı soruşturmanın tamamen yetersiz olduğunu belirterek '' Ebu Garip konusunda ortaya çıkan yeni gerçekler ışığında onlardan soruşturmayı yeniden ele almalarını istemeliyiz'' dedi. 
     3 Reuters çalışanının, Felluce'de 2-5 Ocak'ta gözaltında tutulduktan sonra serbest bırakıldıkları, Amerikan ordusunun ''işkenceye ilişkin bir kanıt bulunmadığını'' öne sürmesi ve Ebu Garip'te Iraklı tutuklulara işkence yapılmasının dünya gündemine oturması üzerine, olanları açıklamaya karar verdikleri belirtildi. 

     
</TEXT>
</DOC>
