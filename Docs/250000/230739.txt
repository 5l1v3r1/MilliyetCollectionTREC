<DOC>
<DOCNO> 230739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur39.html </URL>
<DATE> 2004/04/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Kilis Kız Yurdu'nda olaylar .. Yurt müdürü emekliliğini istedi 
</HEADLINE>
<TEXT>

     Kilis Kız Yetiştirme Yurdu'nda dün iki kız kardeşin intihar girişiminin ardından yurt müdürünün emekliliğini istediği bildirildi. 
     Alınan bilgiye göre, Kilis Kız Yetiştirme Yurdu'ndan önceki akşam kaçan ve daha sonra Cumhuriyet Caddesi'ndeki 5 katlı bir binaya çıkan, E.S 16 ve A.S 15 adlı kız kardeşlerin intihar girişimiyle başlayan olaylar sonrasında, yurt müdürü Şenel Dağ görevinden ayrılarak emekliliğini istedi. 
     Sosyal Hizmetler İl Müdürü Mehmet Merkepçioğlu, AA muhabirine yaptığı açıklamada, Kız Yetiştirme Yurdu'nda Türkiye'nin değişik bölgelerinden gelen ilköğretim ve lise çağında 56 öğrenci bulunduğunu belirterek, ''Yurtta problemli olan ve huzuru kaçıran öğrencilerin buradan alınması için Sosyal Hizmetler ve Çocuk Esirgeme Kurumu SHÇEK Genel Müdürlüğü'nü bilgilendirdik'' dedi. 
     
     İNTİHAR GİRİŞİMİ VE YURTTA ÇIKAN OLAYLAR 

     Artvin Sosyal Hizmetler Müdürlüğü'ne Bağlı Artvin Kız Yetiştirme Yurdu'ndan uyumsuzlukları nedeniyle bir hafta önce Kilis Kız Yetiştirme Yurdu'na gönderilen E.S ve A.S önceki akşam yurttan kaçtı. 
     Saat 24.00 sıralarında Cumhuriyet Caddesi'ndeki beş katlı bir binaya çıkan kardeşler, polisin 2 saat süren ikna çabaları sonucu binadan indirildi. İntihar girişiminde bulunan iki kız kardeşin Antalya'ya gitmek istedikleri ve bu isteklerinin kabul edilmemesi nedeniyle binaya çıktığı öğrenildi. 
     Yine yurttan kaçan 4 öğrencinin polis tarafından bulunarak tekrar yurda getirilmesiyle diğer öğrencilerle aralarında çıkan tartışmanın kavgaya dönüşmesi sonucu yurdun camları kırılmış, 6 öğrenci hafif şekilde yaralandı. 
     Kilis Devlet Hastanesi'ndeki tedavilerinin ardından ifadeleri alınmak üzere Emniyet Müdürlüğü Çocuk Şubesi'ne götürülen öğrenciler yurtta ilgi ve sevgi görememekten yakınmıştı. 
     İntihar girişiminde bulunan E.S ve A.S'nin daha önce de Artvin'de Çoruh nehrine atlamak istediği ve Kilis'te kendilerini jiletleyerek intihar girişiminde bulundukları belirtildi. Genç kızlar yurt müdürünün kendilerine baskı ve şiddet uyguladığını öne sürmüşlerdi. 
     
</TEXT>
</DOC>
