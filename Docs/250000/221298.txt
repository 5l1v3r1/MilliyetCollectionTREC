<DOC>
<DOCNO> 221298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo26.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan'lı Inter Lizbon'a gitti... Zaccheroni'nin yerine kim geliyor 
</HEADLINE>
<TEXT>

     UEFA Kupası 4. turunda Portekiz ekibi Benfica ile eşleşen FC Inter, yarın gece yapılacak ilk maç için bugün Lizbon'a hareket etti. 
     Lizbon'a götürülen 22 oyuncu arasında milli futbolcu Okan Buruk da yer aldı. FC Inter, bir yandan lig maçlarındaki başarısızlıklarla giderek artan krizin, diğer yandan ise sakatlıkların sıkıntısını yaşıyor. İtalyan basınındaki yorumlarda, FC Inter'in sezon sonunda teknik direktör Alberto Zaccheroni'nin görevine son vererek, onun yerine büyük bir olasılıkla halen SS Lazio'yu çalıştıran Roberto Mancini'nin getirileceği ileri sürülüyor. Ligde ve UEFA Kupası'nda başarılı bir çizginin yakalanamaması durumunda ise Zaccheroni'nin işine daha erken son verilebileceği belirtiliyor. 
     Kaleci Francesco Toldo, takımın bugün Lizbon'a hareketi öncesinde yaptığı açıklamada, FC Inter'in eleştiri bombardımanına tutulmasından yakındı. Totti, ''Bizimle alıp veremedikleri nedir anlamıyorum. Bize karşı son derece insafsız davranılıyor. Bu aralar herkes, maçları sakatlıklarla göğüslemekten yakınıyor. Ama biz 2 aydır bu sorunla içiçe yaşıyoruz'' dedi. 
     Toldo, Lizbon'da taraftarlarına sevinç yaşatacak bir sonuç almayı hedeflediklerini de söyledi. 
     Lizbon'a Vieri'siz giden FC Inter, Benfica ile yapacağı karşılaşmada umutlarını, 19 yaşındaki Nijeryalı forvet Obafemi Martins'e bağladı. Okan Buruk'un ilk 11'de yer almaması ve yedekler arasında sahaya çıkması bekleniyor. Gaziantepspor'u eleyerek UEFA Kupası'nda 4. tura yükselen AS Roma ise yarın gece İspanya'da Villarreal'e konuk olacak. 
     
</TEXT>
</DOC>
