<DOC>
<DOCNO> 219158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun11.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş sertleşti ''Weston'un sözleri kabul edilemez'' 
</HEADLINE>
<TEXT>

     KKTC Cumhurbaşkanı Rauf Denktaş, ABD Dışişleri Bakanlığı Kıbrıs Özel Koordinatörü Thomas Weston'un ''Referanduma 'Hayır' diyecek büyük bedel öder'' yönündeki sözlerinin Türk ve Rum haklarına karşı ''kabul edilemez bir baskı ve tehdit'' olduğunu belirterek, bundan üzüntü duyduğunu söyledi. 
     Cumhurbaşkanı Denktaş, Kıbrıs müzakereleri çerçevesinde Rum yönetimi lideri Tasos Papadopulos ile 7. kez biraraya gelmek için Cumhurbaşkanlığı'ndan ayrılırken, Weston'un dünkü basın toplantısında söylediklerini değerlendirdi. 
     Halkın gerçekleri görerek referanduma gideceğini ve görevlerinin gerçekleri bildirmek olduğunu kaydeden Denktaş, ''Annan planının olduğu gibi kabul edilmesi halinde, Kıbrıs Türkünün mahvolacağını'' belirtti. 
     Kıbrıs Türkünün bu zamana kadar büyük bedeller ödediğini anlatan Denktaş, şöyle konuştu. 
     ''Şehitlerimizi gitsinler görsünler, malül gazilerimize gitsinler konuşsunlar. 40 yılda 3 defa göç eden halkımıza seslensinler. Bedel ödenmiştir. Her iki taraf da bedelini ödemiştir. Rum tarafı Kıbrıs'ı Yunan toprağı yapmak için bedel ödemiştir. Başlattığı bir savaşta bedel ödemiştir. Bunu üzülerek söylüyoruz. Böyle bir savaşı başlatmamalıydılar. Bedel, Kıbrıs Türk halkının kendi bağımsızlığını kurtarmış olmasıdır.'' İki taraf arasında bir ortaklık kurulacaksa bunun ''baskısız, tehditsiz ve müdahalesiz'' olması gerektiğinin altını çizen Denktaş, bu tür baskıların ''kabul edilemez'' olduğunu, buna kimsenin tahammül edemeyeceğini vurguladı. 
     KKTC müzakere heyetinde dünden beri, Denktaş'ın anayasa konularındaki danışmanı Prof. Dr. Mümtaz Soysal da yer alıyor. 

     
</TEXT>
</DOC>
