<DOC>
<DOCNO> 202543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo37.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Faruk yanlış yaptı, futbol hayatı bitecek ' 
</HEADLINE>
<TEXT>

     İkinci Futbol Ligi A Kategorisi ekiplerinden Göztepe'de, kulüp başkanı İskender Tuğsuz, serbest kalmak için Futbol Federasyonu'na başvurduğu belirtilen Faruk'un, haksız yere böyle bir yola gittiğini ileri sürdü. 
     İskender Tuğsuz, Faruk'un sarı-kırmızılı takımda en fazla parayı alan oyuncu olduğunu ve kendisine sezon başından bu yana 57 milyar lira ödediklerini belirtti. 
     Bu oyuncunun yalnızca maç başı alacağının bulunduğunu ve diğer oyuncularla Faruk'a da ikinci yarı başlamadan bu alacaklarının da ödeneceği sözünü verdiklerini söyleyen Tuğsuz, şöyle konuştu 
     ''Biz bu oyuncunun kulübüne 30 milyar lira ödedik. Göztepe'den Faruk için bugüne kadar 87 milyar lira çıktı. Hiç para almasa neyse ama 4 ayda bir kulüpten bu kadar para çıkmışken, bu kadar zor şartlar altında, nasıl böyle bir yola başvurur Faruk, kesinlikle serbest kalamayacak. Bizimle 2 yıl daha sözleşmesi var. Onu hiçbir kulübe de vermeyeceğiz. Bu yaptığı yanlış onun futbol hayatını bitirecek.'' Faruk ile Futbol Federasyonu'na başvurduğu kaydedilen Ferhat'ı ayrı tuttuğunu kaydeden Tuğsuz, ''Onun gitmesinde bir sakınca yok. Biz onu bedava da bir takıma verebiliriz'' dedi. 
     İskender Tuğsuz, Ankaragücü'nün Göktuğ ve Bora için kendilerine teklifte bulunduğunu belirterek, ''Ankaragücü ile bu oyuncularla ilgili bu hafta görüşeceğiz'' diye konuştu. 
     Öte yandan Faruk'un menajeri Murat Bölükbaşı, yaptığı açıklamada, Federasyona konuyla ilgili başvurduklarını ve kararın 20-25 gün içinde kendileri lehlerine açıklanacağını ileri sürdü. 
     
</TEXT>
</DOC>
