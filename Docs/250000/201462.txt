<DOC>
<DOCNO> 201462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/ekonomi/eko05.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrilyonluk kayıp vergi artışıyla karşılanacak 
</HEADLINE>
<TEXT>

   Enflasyon muhasebesine geçilmesiyle birkaç katrilyonluk vergi kaybı olacağını söyleyen Bakan Unakıtan, bunun da kurumlar ve gelir vergilerindeki artışla karşılacağını belirtti 
      ANKARA Milliyet 
   
   Maliye Bakanı Kemal Unakıtan, enflasyon muhasebesi tasarısı yasalaştığında hiç kimsenin vergi kaçırmak için haklı olduğunu söyleyemeyeceğini belirterek, "İş dünyasının 35 yıllık rüyası gerçekleşecek" dedi. Plan Bütçe Komisyonu'nda "Vergi Usul Kanunu, Gelir Vergisi Kanunu ve Kurumlar Vergisi Kanununda Değişiklik Yapılması Hakkında Kanun Tasarısı" değiştirilerek kabul edildi. 
   Hiçbir hükümetin enflasyon muhasebesinin bedelini göze alamadığını kaydeden Unakıtan, "Her şeyin bir bedeli var. Ama inanıyorum ki, o kadar da kayıp olmayacak" dedi. Enflasyon muhasebesine geçilmesiyle birkaç katrilyonluk bir kaybın tahmin edildiğini söyleyen Unakıtan, bunun da kurumlar ve gelir vergilerindeki yeniden değerlendirme oranındaki artışla karşılanacağını kaydetti. Unakıtan, kayıt dışına karşı subap olacağını belirttiği yasanın yabancı sermaye için de önemli olduğunu bildirdi. 
   
   Sermayeyi tüketmek 
   Yüksek enflasyonun, mükelleflerin kazanamadığı bir gelirin vergisini ödemelerine sebep olduğunu söyleyen Unakıtan, 5 milyon dolar sermayeyle kurulan bir şirketin, hiçbir harcama yapmasa da ortaya çıkan kur farklarından dolayı vergi vermek suretiyle sermayesini birkaç yılda tüketeceğini bildirdi. 
   Düzenlemeye göre, bilanço esasında defter tutan mükellefler enflasyon muhasebesi uygulayacak. Vergilendirmelerinde tahsilat esası geçerli serbest meslek erbabı ile ihtiyari olarak bilanço esasına geçebilen işletme hesabında defter tutanlar kapsam dışında kalacak. 
   
   2004'te uygulanacak    Tasarıya göre mükellefler, 1970 başlangıç olmak üzere 31 Aralık 2003 itibariyle geriye yönelik düzeltme yapabilecek. 1 Ocak 2004'ten sonra düzeltme yapılabilmesi için son üç yılın TEFE artış oranının kümülatif olarak yüzde 100'ü ve düzeltme yapılacak yılda da yüzde 10'u aşması gerekecek. 
   Geçmiş yıllara ilişkin olarak 31 Aralık 2003 itibariyle yapılan düzeltmelerden sonra ortaya çıkacak k r veya zarar, vergilemede dikkate alınmayacak. Tasarıda önergeyle yapılan değişikliğe göre hisse senetlerinde düzeltme, enflasyon oranı değil, borsa rayici dikkate alınarak yapılacak. 
   
   
</TEXT>
</DOC>
