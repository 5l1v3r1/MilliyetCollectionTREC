<DOC>
<DOCNO> 227463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yasam/ayas.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babat'ın katilini Adli Tıp bulamaz ' 
</HEADLINE>
<TEXT>

   Beyoğlu'nda 'başından tek kurşunla' öldürülen Önder Babat için Adli Tıp uzmanı görüşü Tek bir delil bile toplanmamış 
      Şükran Özçakmak 
   
   Adli Tıp uzmanı Prof. Dr. Bülent Üner, Beyoğlu'nda yürürken başına isabet eden tek kurşunla yaşamını yitiren İstanbul Üniversitesi Hukuk Fakültesi öğrencisi Önder Babat olayını, Adli Tıp raporunun çözemeyeceğini belirtti. Boş kovan, parmak izi gibi delillerin toplanması gerektiğine dikkat çeken Üner, ölümün 'doğrudan atış'la meydana gelmesinin yüksek ihtimal olduğunu bildirdi. 
   Ölümün meydana geldiği 105 metre uzunluğundaki İmam Adnan Sokak görüntüleriyle birlikte görüşlerine başvurduğumuz, bugüne dek 20 bini balistik olmak üzere 80 bin dosya inceleyip rapor hazırlayan İstanbul Üniversitesi Cerrahpaşa Tıp Fakültesi Adli Tıp Enstitüsü Öğretim Üyesi Prof. Dr. Üner, kurşunun doğrudan atılma ihtimalinin yüksek olduğu fikrinde. 
   
   Öldüren, doğrudan kurşun 
   Prof. Üner, Babat'ı öldüren barabellum merminin özelliğini şöyle anlattı "Kinetik enerjileri karşılaştırdığımızda, 7.65 mm çapında bir merminin çok yakın mesafede yaratacağı etki, 9 mm. çapındaki bir merminin 90 metrede yapacağı etkiye eşittir. Enerji açısından konuşursak, 9 mm.lik mermi, 90 metrede hayati organlara değdiği zaman öldürücü etki yapar." 
   Kurşunun yan sokaktan atılmasının zor bir ihtimal olduğuna dikkat çeken Üner, şunları söyledi "Kurşunun çatıları aşıp yan sokağa düşmesi, düşük bir ihtimal. Yan sokaktan atılan mermi ancak diğer binaların çatısına düşer. Tarlabaşı'ndan sıkılan kurşun, kavis çizerek yere düşer ki mesafe yine yeterli değil. Yorgun merminin hem burun ucuyla hem sapmadan ara sokağa düşmesi de zayıf ihtimal. Kurşunun, karşı veya yan binalardan sıkılmış olma ihtimali yüksek. Normal şartlarda, merminin doğrudan atış sonucu ölüme yol açtığı ihtimali daha makul. Ayrıca, silah sesinin duyulmadığını varsayarsak, o zaman silah bina içerisinden sıkılmış veya susturucu takılmıştır. Adli Tıp raporu çıksa da, olayı çözmek için deliller yetersiz. En azından çevrede boş mermi kovanı aranmalı, parmak izi gibi delillere ulaşılmalıydı." 
   
   Kesin otopsi raporu h l yok...    Önder Babat'ın öldürüldüğü ve delil bulunabilecek İmam Adnan Sokak'taki bazı binalarda restorasyon çalışması sürüyor. Babat'ın ölümüne ışık tutabilecek tek delil ise Adli Tıp'tan çıkacak otopsi raporu. Ancak, Adli Tıp Kurumu, bir ay önce meydana gelen cinayetle ilgili kesin raporu halen bitirmedi. Uzmanlara göre de bu rapor çözüm için yeterli değil. Bu arada Babat'a isabet eden mermi çekirdeğinin, kafatasının 12 santim içinden çıkarıldığı öğrenildi. Uzmanlar, bu derinlikten çıkarılan merminin, yorgun veya serseri kurşun tezini çürüttüğünü, Babat'ın suikast silahıyla öldürülmüş olabileceği ihtimalini güçlendirdiğini belirtti. 
   
   
</TEXT>
</DOC>
