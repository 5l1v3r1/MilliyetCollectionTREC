<DOC>
<DOCNO> 226732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy20.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Yılmaz'dan 'seçim yorumu' yok... 
   3 Kasım genel seçiminde partisinin barajın altında kalmasıyla ANAP Genel Başkanlığı'ndan ayrılan Mesut Yılmaz, 28 Mart yerel seçiminden önce stres atmak için gittiği Dubai'den dün döndü. Yılmaz, Atatürk Havalimanı'nda gazetecilerin "Seçim sonuçlarını nasıl değerlendiriyorsunuz " sorusuna yanıt vermedi. 
   
   Katılım yüzde 72'de kaldı 
   Yerel seçimin kesin olmayan sonuçlarına göre seçmen, önceki yedi seçime oranla 28 Mart seçimlerine daha az ilgi gösterdi. Yerel seçim sonuçları sayımı kapsamında dün gece açılan 166 bin 393 sandıkta 31 milyon 687 bin 384 kişi oy kullandı. Toplam sandık sayısının 174 bin 320 olduğu göz önünde bulundurulduğunda, açılan sandıklarda yaklaşık 43 milyon 730 bin kişinin oy kullanması gerekiyordu. Ancak oy kullanan kişi sayısı, bu rakamın yaklaşık 12 milyon 40 bin kişi altında kaldı. Bu rakamlara göre, seçime katılım oranının yüzde 72 - 74 civarında olması bekleniyor. Bu tahminlerin tutması halinde, 28 Mart seçimleri, Türkiye'nin son 21 yılda en az ilgi gösterdiği seçim olma unvanını kazanacak. 
   
   'Karanlığa son' sandıkta ters tepti 
   Niğde'nin Ulukışla ilçesinde, "AKP iktidarında 84 yıllık karanlığa son" yazılı seçim minibüsüyle propaganda yapan AKP'nin Belediye Başkan adayı Ali Tekin'le il genel meclis adayı Ali Uğurlu seçimi kaybetti. İlçede CHP adayı Hacı Afşar belediye başkanı seçilirken AKP, CHP, MHP ve DYP'nin ardından dördüncü olabildi. Söz konusu yazıdan dolayı AKP'li adaylar hakkında suç duyurusunda bulunan CHP Niğde Milletvekili Orhan Eraslan, "Ulukışla'nın aydınlığı AKP'nin karanlığını boğdu. Türkiye'de, TBMM'nin açılmasıyla egemenliğin millete geçtiği 84 yıllık dönemi karanlık olarak değerlendiren AKP, Uluşkışla'da karanlığa boğuldu " dedi. 
   
   Bunlar da seçimin rekortmenleri 
   Seçimlerde oyların yarısından fazlasını alan 29 aday, büyükşehir ve il belediye başkanı seçildi. SHP'nin Batman Belediye Başkanı Hüseyin Kalkan yüzde 73.63, AKP Kayseri Belediye Başkanı Mehmet Özhaseki de, yüzde 70.24 oyla partisinin rekorunu kırdı. AKP'den, 7 büyükşehir ve 17 il belediye başkanı, oyların yarısından çoğunu alarak seçildi. SHP'den Diyarbakır Belediye Başkanı Osman Baydemir yüzde 58.27, yine SHP'den Hakk ri Belediye Başkanı Metin Tekçe de, yüzde 60.69 oy alarak yüzde 50'yi aştı. SP Mardin'de, Metin Pamukçu ile yüzde 52 oranında oy alarak ipi göğüsledi. DSP Bartın Belediye Başkanı M. Rıza Yalçınkaya da, yüzde 60.66 oranında oy aldı. CHP'de ise hiçbir başkan yüzde 50 çıtasını aşamadı. 
   
   Erdoğan'ın mahallesine kadın muhtar 
   AKP'deki kadın adayların sayısını az bulan Başbakan Recep Tayyip Erdoğan'ın mahallesinde, bir kadın aday muhtarlığa seçildi. Erdoğan'ın evinin bulunduğu Kavacık Subayevleri Mahallesi'nin yeni muhtarı emekli öğretmen Remziye Erdoğan, adaylığını mahalle sakinlerinin istediğini söyledi. Oy istemek için Erdoğan Ailesi'nin Kuşadası Sokak'ta bulunan evini ziyaret etmediğini belirten Muhtar Erdoğan, "Mazbatamı aldıktan sonra ilk işim kendilerini ziyaret olacak" dedi. 
   
   Belediyeciliği gösterecek 
   Tunceli Belediye Başkanı seçilen 32 yaşındaki Songül Erol Abdil, "Gerçek anlamda belediyecilik nasıl yapılırmış, herkes görecek. Yıllardır halka verilmeyen hizmetleri getirmek için büyük bir çaba içinde olacağım. Tunceli, kadına verdiği önemi Türkiye'ye göstermiştir. Ben de kadının gücünü tüm Türkiye'ye göstereceğim" diyerek iddialı bir başlangıç yaptı. SHP'den Demokratik Güç Birliği adayı olarak seçime katılan Abdil, Türkiye'nin tek kadın il belediye başkanı oldu. 
   
   DEHAP'tan özeleştiri 
   Yerel seçimlerde altı sol partiyle birlikte demokratik güç birliği oluşturarak SHP çatısı altında seçimlere giren DEHAP, özeleştiri yaptı. Genel merkez, güç birliğinin hem oy oranı hem de belediye başkanlığı açısından hedeflenen başarıyı yakalayamadığını kaydetti. Güç birliğinin oy oranının Türkiye genelinde düşmekle birlikte Doğu ve Güneydoğu'da arttığı, 5 ilde belediye başkanlığı kazanıldığı, 11 ilde de ikinci parti olduğu ifade edildi.. Diyarbakır merkezde oy oranını koruyan DEHAP, DGB'yle girdiği seçimlerde, Şırnak merkez dahil olmak üzere Cizre, Silopi, İdil ve Beytüşşebap ilçelerinde belediye başkanlıklarını kazandı. DGB, Diyarbakır Büyükşehir dahil 4 il, 28 ilçe ve 34 belde olmak üzere toplam 67 belediye başkanlığı aldı 
   
   'Babamız bize kaldı' 
   İzmir Büyükşehir Belediye Başkanlığı'nı kazanamayan AKP'li Taha Aksoy'a en büyük teselliyi kızları verdi. Babalarına destek için ABD'den gelen Banu Macit Aksoy'la Ankara'dan gelen Betül Aksoy, babalarıyla gurur duyduklarını belirterek, "Babamız bize kaldı. Kaybetmesine üzülmüyoruz. Yenilginin nedeni seçim kampanyasının geç başlatılması" dedi. CHP'li başkanlarını kutlayan Taha Aksoy ise, "Piriştina'yı tebrik edeceğim. Çünkü o artık bu kentin başkanıdır" diye konuştu. 
   
   Halk, adaya oy verdi 
   İl genel meclisi yüzdeleri düşük olan DSP ve MHP, yıldızı parlayan adayların başarılarıyla belediye seçimlerini kazanabildi. DSP, seçimi kazandığı Ordu'da belediye başkanlığı için yüzde 38.71, il genel meclisinde yüzde 9.53 oy aldı. MHP, yüzde 48.54'le belediye başkanlığını kazandığı Kastamonu'da il genel meclisinde yüzde 22.44'lük temsil oranı bulabildi. Gümüşhane'de yüzde 36.38'le yerini koruyan MHP, il genel meclisi oylarında yüzde 19.52 oy alabildi. SHP'nin yüzde 33.75'le seçimi kazandığı Tunceli'de il genel meclisinde yüzde 13.9 oy aldı. Belediye başkanlığı seçimlerinde Türkiye genelinde yüzde 22 oy alan CHP, il genel meclisinde bu oranın 3 puan altında kaldı. AKP'nin kazandığı belediyelerde aldığı oy oranları ile il genel meclisi oyları genel olarak parallelik gösterdi. 
   
   AKP'li Mercan'a 'cop' tehdidi 
   DSP adayı Eskişehir Büyükşehir Belediye Başkanı Yılmaz Büyükerşen, AKP'nin adayı Faruk Karaçay'a 10 bin oy fark atarak seçimi kazandı. Bu arada seçim gecesi sayımın yapıldığı Cumhuriyet Lisesi'nde gerginlik yaşandı. Koridorları dolduran 100 kişiyi, binadan çıkarmak isteyen polis, AKP Genel Başkan Yardımcısı Murat Mercan ve AKP Milletvekili Fahri Keskin'in karşısında zor anlar yaşayınca, Emniyet Müdürü Savaş Yücel okula geldi. "Herkes aşağı. Yoksa copla indiririm" diye bağıran Yücel, "Beni de mi" diye soran Mercan'ı "Evet" diye yanıtladı. 
   
   Galibiyet coşkusu kalbine ağır geldi... 
   Kırşehir'in Akçakent ilçesi Mahsenli beldesinde ikinci kez belediye başkanı seçilen MHP'li Ramazan Şahin geçirdiği kalp krizi sonucu öldü. Önceki dönem belediye başkanlığı yapan ve bu yerel seçimlerde yeniden MHP'den aday olan Şahin 50 , beldede oy kullanan 1300 seçmenden 650'sinin oyunu aldı. Şahin'in en yakın rakibi AKP'li Zeynel Bektaş ise 350 oyda kaldı. Seçim sonrası ikinci kez başkan seçilmenin sevinciyle evine gelen Şahin, seçim yorgunluğunu atmaya çalışırken kalp krizi geçirip hayatını kaybetti. 
   
   Koltuğu eşinden devraldı 
   Hatay'ın Küçükdalyan beldesinde belediye başkanı seçilen Sacide Sahil, görevi eşi Vahip Sahil'den devralacak. İki dönemdir Küçükdalyan Belediye Başkanlığı yapan Vahip Sahil, partisi CHP'den yeniden aday olmak istedi. CHP'den umduğunu bulamayınca SHP'den aday gösterildi. Ancak CHP'nin itirazını değerlendiren İl Seçim Kurulu, Vahip Sahil'in CHP'nin kayıtlı üyesi olduğu gerekçesiyle SHP'den adaylığını düşürdü. 
   SHP de Vahip Sahil'in yerine, ev hanımı eşi Sacide Sahil'i aday gösterdi. Kampanyasını eşiyle birlikte yürüten Sacide Sahil, seçimlerden zaferle çıktı. 
   'Ha eşim, ha ben ' 
   AKP'li Fatma Görken'le birlikte ilin iki kadın başkanından biri olan Sahil, "Eşimin bıraktığı yerden hizmet bayrağını ben taşıyacağım. Eşim ya da ben bu hiç fark etmez" dedi. 
   
   Cezaevindeyken başkan seçildi .. 
   Kırıkkale Cezaevi'nde tutuklu bulunan Hacılar Belediye Başkanı AKP'li Memduh Bodur, tekrar seçildi. Bodur, 24 Mart günü bir CHP'li vatandaşın ölümü, 7 kişinin de yaralanmasıyla sonuçlanan olayları azmettirdiği gerekçesiyle gözaltına alınmıştı. Kırıkkale Cezaevi'ne konulan Bodur, seçimde CHP Belediye Başkanı Cengiz Karataş'a 120 oy fark attı. 
   
   MGK, Erdoğan'sız toplanabilir 
   Kıbrıs görüşmeleri için İsviçre'ye gidecek Başbakan Recep Tayyip Erdoğan'ın yarınki MGK toplantısına katılmayabileceği ifade edildi. İki ayda bir yapılan olağan MGK, yarın 13.30'da başlayacak. Toplantıda, Kıbrıs'ta yapılacak referandum ve oylamada çıkacak sonuçlara göre geliştirilecek stratejiler masaya yatırılacak. Başbakanlık kaynakları, Erdoğan'ın durumuna ilişkin net bilgi vermezken, MGK kaynakları, Erdoğan ve Dışişleri Bakanı'nın toplantıya katılamaması durumunda, Dışişleri Bakanlığı'nın bir sunum yapması gerektiğini kaydetti. Verilen aralarda İsviçre'yle telefon görüşmesi yapılacağı ifade edildi. 
   
   
   
   
   
</TEXT>
</DOC>
