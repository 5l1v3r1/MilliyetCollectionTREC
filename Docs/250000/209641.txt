<DOC>
<DOCNO> 209641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko06.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyollar ve barajlar kiralanacak... 
</HEADLINE>
<TEXT>

     Ekonomi yönetimi, otoyol ve barajları kiraya vererek, çıkarılacak 'kira sertifikalarıyla' yurt içi ve yurt dışından kaynak temin etmeyi planlıyor. 
     Kamuya yeni finansman kaynakları sağlanması ve ülkeye yatırım yapan uluslararası yatırımcı bazının genişletilmesini amaçlayan yeni modelde, kamu kurum ve kuruluşlarına ait taşınmaz malların ya da bunlara ilişkin imtiyazların kiralanması yoluyla elde edilecek kira gelirlerine istinaden, ''kira sertifikası'' çıkarılması öngörülüyor. 
     Edinilen bilgiye göre, Kira Sertifikası İhracına ilişkin hazırlanan yasa taslağı uyarınca, kiralama işlemleri, yeni kurulacak Kamu Varlıkları Kurumu tarafından gerçekleştirilecek. 
     Modelin birinci aşamasında, ana kiralayan olan Özelleştirme İdaresi Başkanlığı, işletme hakkını, ana kiralama işlemi ile Kamu Varlıkları Kurumu'na devredecek. 
     Genel bütçeli daireler ile katma bütçeli idarelere ve diğer kamu kurum ve kuruluşlarına tahsis edilmiş veya bunların mülkiyetinde bulunan taşınmaz mallar, Kamu Varlıkları Kurumu'na bedelli ya da bedelsiz olarak devredilecek. 
     Söz konusu kurum, kamu kurum ve kuruluşlarının yanısıra KİT'lere ait taşınmaz malları veya mütemmimi cüzlerini satın alma, kiralama ve satma işlevini de yürütecek. 
     Bu varlıkların değerlendirilmesi sırasında satış, kiralama, işletme hakkı devri, mülkiyetin gayri ayni hakkın tesisi, gelir ortaklığı modeli gibi yöntemlere Özelleştirme Yüksek Kurulu'nca karar verilecek. 
     
     KÖRFEZ PİYASASINDA SATIŞ 
     Ekonomi yönetimi, kira sertifikalarının özellikle Körfez piyasasına ihracı ile ciddi bir kaynak sağlanabileceği görüşünü taşıyor. Bu konuda Bahreynli bankacılarla ülkemizde toplantılar yapıldığı belirtiliyor. 
     Bu arada Hazine Müsteşarlığı, kira sertifikası ihracı konusunda çeşitli kuruluşlardan görüş aldı. 
     
     MALİYE, SÜRELİ DÜZENLEME İSTEDİ 
     Maliye Bakanlığı da, konuyla ilgili değerlendirme yazısında, kamuya ait taşınmaz malların Kamu Varlıkları Kurumu'na bedelli ya da bedelsiz olarak devrinde hukuki sorunlarla karşılaşılmaması için, bu hususun da mutlaka yasa ile düzenlenmesi gerektiğini bildirdi. Maliye, bu görüşünü Hazinenin yanı sıra Başbakanlığa da iletti. 
     4046 sayılı Yasa uyarınca, özelleştirme uygulamalarından sağlanan tüm gelirlerin Özelleştirme Fonu'na devredilmesi nedeniyle, kira sertifikası modelinde öngörüldüğü şekilde Hazineye ihraç geliri aktarılmasının mümkün olmayacağı kaydedilen değerlendirmede, bu aktarım için de kanuni bir dayanak oluşturulmasının zorunlu olduğu vurgulandı. 
     Kira sertifikası modelinde herhangi bir süreye yer verilmediğine de işaret edilen Maliye Bakanlığı değerlendirmesinde, ''bu uygulamanın azami ve asgari süresinin de, yapılacak düzenlemede belirlenmesinin yerinde olacağı düşünülmektedir'' denildi. 
     Yalnızca otoyollar için öngörülmekle birlikte Kamu Varlıkları Kurumu'nun görev tanımında ''Kamu kurum ve kuruluşları ile KİT'lere ait taşınmaz mallar veya mütemmim cüzlerini satın almak, kiralamak, satmak''tan sözedildiği belirtilen değerlendirmede, bu şartlarda kira sertifikası modelinin mülkiyet devrinin söz konusu olduğu durumlarda da uygulanmasının düşünüldüğü ifade edildi. 
     Maliye, bu nedenle otoyollar dışında kalan ve mülkiyeti devredilebilen kamu varlıklarına ilişkin kira sertifikası uygulamalarında, Özelleştirme İdaresi'nin yeralıp almayacağı konusunda bir tercih yapılmasını istedi. Değerlendirmede, yasal düzenlemenin kapsam ve yerinin de, bu tercihe göre belirlenmesi gereğinin altı çizildi. 
     
     NASIL BİR KURUM 
     Maliye Bakanlığı, yeni modeli, vergileme açısından da şöyle değerlendirdi 
     ''Kira sertifikası modelinde öngörülen Kamu Varlıkları Kurumu'nun, Özelleştirme İdaresi Başkanlığı bünyesinde bir birim olarak kurulması halinde, bu birimin anılan modelde belirtilen faaliyetlerinin icrasından elde edeceği kazançların Özelleştirme İdaresine atfedilmesi gerektiğinden, bu kazançlar da muafiyetten yararlanacaktır. 
     Ancak anılan birimin ayrı bir tüzel kişilik ve organizasyon modeli içerisinde ve KİT statüsünde kurulması halinde, Kurumun söz konusu faaliyetlerinden elde edilen kazançlar, kurumlar vergisine tabi olacaktır. Bu durumda, yeni kurumun kurumlar vergisinden muaf tutulabilmesi için, Kurumlar Vergisi veya özel konununda buna yönelik bir düzenleme yapılması gerekmektedir.'' 
     
</TEXT>
</DOC>
