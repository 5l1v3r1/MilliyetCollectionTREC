<DOC>
<DOCNO> 209676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs fark attı, Hidayet 4'te kaldı 
</HEADLINE>
<TEXT>

     ABD Profesyonel Basketbol Ligi'nde NBA 12. hafta mücadelesi, bu sabaha karşı yapılan 3 maçla tamamlandı. 
     Geçen sezonun şampiyonu ve Ortabatı Grubu ikincisi San Antonio Spurs, deplasmanda Atlantik Grubu ikincisi Boston Celtics'i 109-92 52-40 yenerek, 3 maçtır süren galibiyet hasretine son verdi. 
     41. maçında 27. galibiyetini alan ve rakibini üstüste 12. kez yenen Spurs'de, ilk 5'te sahaya çıkan Hidayet Türkoğlu, 27 dakikada sahada kaldı ve bu sürede 4 sayı, 2 savunma ribaundu ve 7 asistle oynadı. Türkoğlu, 3 kez denediği 3 sayılık ve 1 kez denediği serbest atışlarda isabet bulamazken, 2 sayılık atışlarda da 3'de 2 isabet kaydetti. 
     Takımda bu sezonun en yüksek rakamına ulaşarak 23 sayı kaydeden Sloven pivot Radoslav Nesteroviç, ayrıca 13 de ribaunt alarak galibiyette başrolü oynarken, Fransız oyun kurucu Tony Parker, 20 sayı, 7 ribaunt ve 4 asist, Tim Duncan da 15 sayı ve 7 ribauntla Nesteroviç'e eşlik etti. 
     43. maçında 23. yenilgisini alan ve rakibiyle son 10 yılda yaptığı 19. maçında 18. yenilgisine uğrayan Boston Celtics'de ise Paul Pierce, 19 sayı ve 4 ribaunt, Mark Blount, 15 sayı ve 4 ribaunt, Ricky Davis 14 sayı, Marcus Banks de 13 sayı ve 4 asistle oynamalarına karşın farklı skorlu yenilgiye engel olamadı. 
     Günün diğer maçlarında da kendi sahalarında Phoenix Suns, Portland Trail Blazers'ı 96-92, Denver Nuggets da Miami Heat'i 88-80 yendi. 
     Ligde 13. hafta mücadelesi, yarın sabaha karşı yapılacak 11 maçla başlayacak. 
     
</TEXT>
</DOC>
