<DOC>
<DOCNO> 224151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/spo05.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş kura takıldı 
</HEADLINE>
<TEXT>

   Tecrübeli hocanın, alacaklarını ve tazminatını bugünkü dolar kurundan istemesi krize yol açtı. Bu durum Haluk Ulusoy'u kızdırırken, artık tarafların birlikte çalışmalarının çok zor olduğu bildirildi 
      BİLAL MEŞE 

   
   Sinirler gerildi 
   FUTBOL Federasyonu ile Milli Takım Teknik Direktörü Şenol Güneş arasında hafta içinde başlayan kriz büyüyor. Yaşanan belirsizliği çözmek için yapılan ilk görüşmelerde hesapta olmayan bir kriz patlak verdi. Güneş'in, Başkan Haluk Ulusoy ile yaptığı zirvede, bugüne kadar verilen primlerden yapılan kesintilerin yanı sıra, tazminat ve tüm alacaklarının bugünkü dolar kuru üzerinden verilmesini talep etmesi federasyon kanadında büyük tepkilere yol açtı. 
   
   'Alacağı görünmüyor' 
   ŞENOL Güneş'in, toplantıda kur olayını gündeme getirdiği ve "Kur farkı beni ilgilendirmiyor. Primlerimden yapılan kesintiler ortada. Geçmişte yapılan bu kesintiler ve alacaklarımın tamamını bugünkü dolar kuru üzerinde istiyorum" dediği ileri sürüldü. Tecrübeli teknik adamın bu isteği yöneticileri kızdırdı. Bazı yöneticiler, "Resmi kayıtlarda bir kuruş alacağı görünmüyor. Dört ay sonra sözleşmesi sona erecek olan hocaya neden tazminat ödeyelim" diye konuştular. 
   
   Sabit kurdan işlem 
   YÖNETİCİLER, federasyonun çatısı altında dolar bazında maaş alanların tümüne Digitürk'ün ocak ayından bu yana sabitlediği 1 milyon 65 bin lira üzerinden ödeme yapıldığına dikkat çektiler. Güneş'in bu isteğini anlamsız bulan yöneticiler, "Federasyonun naklen yayınlardan elde ettiği yüzde 10'luk gelir de 1 milyon 65 bin lira üzerinden hesaplanıyor. Kaldı ki sadece Güneş'ten değil, diğer çalışanların primlerinden de kesinti yapıldı" ifadelerini kullandılar. 
   
   Yarın iş bitiyor 
   FUTBOL Federasyonu Yönetim Kurulu, Haluk Ulusoy başkanlığında yarın olağanüstü toplanacak ve Şenol Güneş konusunu masaya yatırıp, son noktayı koyacak. Yöneticilerin büyük bir bölümü, "Bu noktaya gelinmemeliydi, dostca bitmeliydi. Bu saatten sonra da asla dönüş olmaz. Bu iş toplantıda biter" diyerek, iplerin kopacağının sinyalini verdiler. Güneş'in bugüne kadar yapılan prim kesintileri ile kur farkından doğan alacaklarının toplam 1.2 trilyon olduğu belirtildi. 
   
   'İstifa etmeliydi'    FUTBOL Federasyonu yönetim kurulu üyesi Levent Kızıl, olayların bu duruma gelmesinin yanlışlığını dile getirdi. Kızıl, "Şenol Güneş Letonya maçından sonra istifa etmeliydi. Zaten Avusturya galibiyetinden sonra istifa edip, güven tazelemedi mi Letonya yenilgisi bir başarısızlık değil mi Bu maçtan sonra da aynı şeyi yapmalıydı, ama yapmadı" diye konuştu. 
   
   Federasyona sert tepki    ERGUN ATA 

   GENÇLİK ve Spor Genel Müdürü Mehmet Atalay, Güneş'in görevine devam etmesinden yana olduğunu açıkladı. Atalay, "Federasyon özerk bir kuruluş, işlerine karışamayız. Ama ülkemize Dünya üçüncülüğü kazandırmış bir teknik direktöre davranış biçimini yadırgıyoruz. Gördüğümüz kadarıyla federasyon kendisine yönelik eleştirilere karşı Şenol Güneş'i kullanıyor" dedi. 
   
   
</TEXT>
</DOC>
