<DOC>
<DOCNO> 218668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/yercan.html </URL>
<DATE> 2004/02/29/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gökdeniz resitali 
</HEADLINE>
<TEXT>

   
   Adı "Karadeniz derbisi" idi Samsunspor - Trabzonspor karşılaşmasının, ama oyuna tat ve lezzet katan, sahaya tamamen hakim olan takım Trabzonspor'du. Haftalardır ligde "kör - topal" ilerleyen, sahasındaki maçlarda taraftarlarına huzur içinde keyifli bir futbol gösterisi sunamayan Bordo - Mavili ekip bambaşka bir kimlikle, özlenen görüntüsüyle çıktı Samsun 19 Mayıs Stadı'na... Seyirci baskısından uzak, stressiz ve kendinden emin futboluyla rakibini adeta ezen ve farklı bir galibiyet elde eden Trabzonspor kazandığı üç puanla üst sıralardaki iddiasını sürdürdü. 
   Teknik Direktör Ziya Doğan kafasındaki on biri oluşturma düşüncesi içinde farklı bir takım sürdü sahaya... D'Hanne, Yattara, Augustine ve Mehmet Yılmaz gibi yıldızları yedekte oturturken Emre Toraman, Hüseyin, Somers ve Maxim ile oluşturduğu orta sahayla oyunun kaderini değiştirdi. 
   Fatih Tekke'nin yanında forvette kendisine yer bulan Gökdeniz, dünkü baskılı futbolun ve farklı galibiyetin baş mimarıydı. Genç yıldız muhteşem bir futbol resitali sunarken ilk yarıda süratine ayak uyduramayan ve ancak kendisini arkadan iterek durduran Kenan'ı kırmızı kartla oyundan attırırken aynı pozisyonda kazandırdığı penaltıyla da maçın kaderini belirledi. Maxim'in ayağından gelen penaltı golüyle avantajlı duruma geçen Trabzonspor Fatih ile galibiyeti perçinlerken, üçüncü golde yine Gökdeniz imzası vardı. 
   Henüz oyunun başlarında güçlü rakibi karşısında 10 kişi kalmanın moral bozukluğu ile oyundan düşen Samsunspor istediği oyunu kuramadı, Gökdeniz'i de durduramadı. Teknik Direktör Erdoğan Arıca, Bülent - Caner tercihinde yaptığı hatayı seyircinin de tepkisiyle ancak maçın 54. dakikasında farkedebildi. Caner'in oyuna girmesiyle toparlanan ev sahibi takıma Osman'ın ayağından kazandığı tek gol sadece teselli oldu. 
   Karşılaşmanın orta hakemi Erol Ersoy skora etki edecek önemli bir hata yapmadı ancak yardımcılarıyla uyumsuzluğu da gözlerden kaçmadı. 
   
      
</TEXT>
</DOC>
