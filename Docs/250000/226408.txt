<DOC>
<DOCNO> 226408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur14.html </URL>
<DATE> 2004/03/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Aşkale Kaymakamı Kandilli Rasathanesi bizi uyarmıştı 
</HEADLINE>
<TEXT>

     Erzurum'un Aşkale İlçesi Kaymakamı Mustafa Özsoy, cuma günü meydana gelen depremin ardından, Boğaziçi Üniversitesi Kandilli Rasathanesi Deprem Araştırma Enstitüsü tarafından, artçı depremlerin daha büyük olabileceği şeklinde kendilerine uyarı geldiğini söyledi. 
     Özsoy, cuma günü meydana gelen 5.1 büyüklüğündeki depremin ardından Kandilli Rasathanesi yetkililerinden kendilerine elektronik posta yoluyla uyarı geldiğini kaydetti. Özsoy, mesajda, bundan sonraki artçı depremlerin büyük olabileceğinin belirtildiğini bildirdi. 
     İlçede gereken tedbirleri aldıklarını anlatan Özsoy, şunları söyledi 
     ''Bugün meydana gelen depremin büyüklüğünün, cuma günü yaşanan depremin büyüklüğünden daha fazla olmasına rağmen can kaybı olmadı. İlk depremin ardından gereken önlemleri almamız, çadır imkanlarının sağlanması can kaybının önlenmesinde etkili oldu'' 
     
     DEPREM BÖLGESİNDEKİ İHTİYAÇLAR 
     Deprem bölgesinde öncelikle yiyecek ve giyecek ihtiyacı bulunduğunu ifade eden Özsoy, duyarlı vatandaşları yardıma çağırdı. 
     İçme suyu ihtiyacının da bulunduğunu kaydeden Özsoy, bölgeye yeni çadır ile konteynırların gelmesini istediklerini bildirdi. 
     
</TEXT>
</DOC>
