<DOC>
<DOCNO> 224564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo27.html </URL>
<DATE> 2004/03/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Çaykur Rizespor'da, Gençlerbirliği maçı hazırlıkları... 
</HEADLINE>
<TEXT>

     Çaykur Rizespor, hafta sonu sahasında Gençlerbirliği ile yapacağı maçın hazırlıklarına başladı. 
     Mehmet Cengiz Tesisleri'ndeki çalışmaya, izinli olan teknik direktör Yılmaz Vural ile yeşil-mavili futbolculardan, Koray, Duro, Murat Sözkesen ve Saffet katılmadı. 
     Yardımcı antrenör Mehmet Demirtaş yönettiği antrenmanda, Galatasaray maçında forma giyen oyuncular koşu yaparken, yedek oyuncular yarım alanda çift kale maç yaptılar. 
     
     ''FEDERASYONA BAŞVURMAYA GEREK YOK'' 
     Antrenman sonrasında kulüp genel menajeri Timiçun Kalender, Ankaragücü'ne 4-1 yenildikleri maçta rakip takımın cezalı oyuncu Ergin'i oynattığı yönündeki iddialarla ilgili olarak bir açıklama yaptı. 
     Kalender, daha önce Çaykur Rizespor'un cezalı oyuncu Özgür'ü Trabzonspor maçında oynattığını ve hükmen mağlup olduklarını dile getirerek, ''Çaykur Rizespor'un bu olayda bir girişim yapmasına gerek yok. Bizim bir girişimimizden ziyade futbol federasyonunun bilgi işlem merkezi var. Bunlardan kaçması, dönmesi olanaksız. Orada değerlendirilip gereken yapılacaktır. Trabzonspor maçında olan olaylar burada var. Trabzonspor maçında Rizespor'un yaptığı hata burada emsal teşkil ediyor'' diye konuştu. 
     
</TEXT>
</DOC>
