<DOC>
<DOCNO> 248450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo02.html </URL>
<DATE> 2004/06/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beşiktaş'tan Fenerbahçe'ye çalım İbrahim Toraman'ı kaptı... 
</HEADLINE>
<TEXT>

     Beşiktaş, transferin gözde ismi İbrahim Toraman ile 3 yıllık sözleşme imzaladı. 
     Milli futbolcu, Akaretler'deki kulüp binasında kulüp futbol şubesi sorumlusu Kıvanç Oktay ve yöneticiler Murat Ürünsak ile Adnan Demir'in de hazır bulunduğu törenle, kendisini siyah-beyazlı kulübe bağlayan sözleşmeye imza attı. 
     Kıvanç Oktay, İbrahim transferinin dün başlamış bir olay olmadığını dile getirerek, ''Seçim öncesinden bu yana görüşüyoruz, en son dün biraraya geldik. Ayrıca, Gaziantespor'dan bonservisini aldık'' dedi. 
     İbrahim'in Ukrayna'dan iyi bir öneri aldığını belirten Oktay, ''Kendisi Beşiktaş'ı seçti ve doğru olanı yaptı. O Beşiktaş'ta daha mutlu olacaktır. Ukrayna'dan gelen teklifin altında anlaştık. Bu arada Gaziantepspor Kulübü Başkanı Celal Doğan, İbrahim'i Ukrayna'ya daha fazla bonservis ücretiyle verebilirdi. Kendisine de teşekkür ediyoruz. Doğan, tercihi İbrahim'e bıraktı ve böylece transfer tamamlandı'' diye konuştu. 
     Oktay, iyi futbolculara her zaman iyi takımların talip olduğunu kaydederek, şöyle devam etti 
     ''Sonunda futbolcuyu bir kulüp alıyor. Bizler de uzun süredir bu işin içindeyiz. Belirlediğimiz futbolcular vardı, uzun süredir almak için istedğimiz bir oyuncuyu aldık. Hocamız Del Bosque'nin de bilgisi var.''. 

     
</TEXT>
</DOC>
