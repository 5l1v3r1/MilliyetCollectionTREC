<DOC>
<DOCNO> 225954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas02.html </URL>
<DATE> 2004/03/26/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Renkli televizyon 50. yılını kutluyor... 
</HEADLINE>
<TEXT>

     Renkli televizyon, hayatımıza girişinin 50. yılını kutluyor. 
     İlk renkli televizyon, ABD'nin Radio Corporation of America RCA şirketi tarafından 25 Mart 1954'te Indiana Bloomington'daki fabrikada üretildi. 
     O günler için astronomik bir fiyat sayılan 1000 dolara satılan 33 ekran RCA marka ilk renkli televizyonlardan, yalnızca 5 bin adet üretildi. Amerikalılar, renkli yayın sık olmadığı için renkli yayınlanacak programları izlemeyi iple çekiyorlardı. 
     Evlerdeki ekranlara renk getirmek hiç de kolay olmadı. RCA'in New Jersey Princeton'daki ürün geliştirme merkezinde görevli bilim adamlarını 1940'ların sonlarında ve 1950'lerin başında sürekli meşgul eden bu konu, tüplerde fosfat, silikat ve sülfid fosfor kombinasyonu yerine tamamen sülfidden yapılan bir kombinasyonla çözümlendi. 
     Sonuçta daha parlak görüntü ve daha iyi renk dengesi elde edilirken, CBS ve RCA'e ait NBC yayın kuruluşları tarafından renkli deneme yayınları başlatıldı. 10 yıl sonra NBC haftada 40 saat renkli yayın yapmaya başlamıştı. 
     ABD'de 1967'de ilk kez renkli tlevizyon satışları siyah-beyazlarınkini geçti. O yıl 5.5 milyon renkli televizyon satıldı. 1973'te de evlerin yarısından fazlasında renkli televizyon bulunmaya başladı. 
     ABD zamanla tam bir ''televizyon ulusu'' haline geldi. 1954'teki 5 bin olan renkli televizyon satışı, 1994'te 27.4 milyona ulaştı. Şu anda 248 milyondan fazla televizyonun olduğu ülkede evlerin yüzde 98'inde en az bir televizyon bulunuyor. 
     ABD İstatistik Dairesi'nin verilerine göre, hane başına ortalama 2.4 televizyonun düştüğü ABD'de, yetişkinlerin bu yıl 1669 saat başka bir deyişle 70 gün televizyon izleyecekleri tahmin ediliyor. 
     Bu ülkede 2002'de televizyon reklamları için harcanan para da 41 milyar doları aştı. 

     
</TEXT>
</DOC>
