<DOC>
<DOCNO> 215211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko02a.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Star, tarafsız yayın yapacak' 
</HEADLINE>
<TEXT>

   TMSF'nin kararı üzerine, dün Star Gazetesi binasına gelerek yönetime el koyan yeni Medya Grubu Başkanı Adem Gürses, "Star Gazetesi ve Star TV tarafsız yayın yapacak" dedi 
   EKONOMİ SERVİSİ 
   
   Uzan'ın medya şirketlerine, yeni Yayın Grubu Başkanı olarak atanan Adem Gürses, Star Gazetesi ve Star TV'nin, bundan sonra, yayınlarında 'tarafsız' olacağını söyledi. 
   Dün sabah saat 09 00'da polis eşliğinde Star Gazetesi ve Star TV binasına gelen Adem Gürses, bina içinde çalışanlar ve yöneticilerle yaptığı görüşmelerden sonra bir açıklama yaptı. Gürses, "TMSF şirketlerin yönetimini devraldı ve atamalar yaptı. Tarafsız bir yayın kuruluşu olarak devam edeceğiz. Normal bir yayın kuruluşunun politikası izlenecek. Öncelikle bu kurumları ayakta tutarak, bir değer olarak geliştirmek istiyoruz" dedi. 
   
   'Birlikte devam edeceğiz' 
   Haber Türk'e yaptığı açıklamada, kimseyi işten çıkarmadıklarını ve kendisine de herhangi bir istifanın ulaşmadığını anlatan Gürses, şöyle konuştu "Buraya şimdiye kadar emek verip ayakta tutan çalışanlarla birlikte devam edeceğiz. Hem gazete hem de TV'yi birlikte yöneteceğiz. Durum tespitine çalışıyoruz. Ondan sonra ne yapacağımızı göreceğiz." Gürses, Star yönetimine atandığı ile ilgili kararın dün gece kendisine ulaştığını belirtti. 
   
   Can Ataklı ekrandan çekildi 
   Uzanlar'ın eski Medya Grubu Başkanı Can Ataklı, "Bundan sonra yayın politikası çok farklı hale gelecek. Bugüne kadar yaptığımız yayıncılık olmayacak" dedi. 
   Star binasından ayrılırken gazetecilerin sorularını yanıtlayan Ataklı, yeni yönetimin kendisinin TV haberlerine çıkmasını istemediğini belirtti. Ataklı, "Sizin yazı yazmanızı tercih ederiz, dediler. Çalışanların durumunda bir değişiklik yok, Hesaplara kitaplara bakarlar fazla, eksik deyip onu bilemem. Çünkü TV'ye filmler, diziler için değil yayın politikası için el koyuyorlar" diye konuştu. 
   
   
</TEXT>
</DOC>
