<DOC>
<DOCNO> 215743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko44.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten çiftçiye 1.6 katrilyon kredi... 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl bütçeye konulan özel bir fonla tarım sektöründe kredi kullanma imkanı yaratacaklarını, toplam 1.6 katrilyon liralık kredinin yarısının üretim, yarısının ise tedarikte kullanılacağını kaydetti. 
     Bakan Sami Güçlü, Belek'te düzenlenen İl Müdürleri Koordinasyon ve Değerlendirme Toplantısı'nın ardından Serik'te bulunan Karalar Düğün Salonu'nda çiftçilerle bir araya geldi. 
     Türkiye'de bu yıl beklentilerin artarak devam ettiğini belirten Bakan Güçlü, ''Türkiye son 5 yılda hiç bu kadar morale sahip olmamıştı'' dedi. 
     Bakanlık olarak toplumun yüzde 35'ine hitap ettiklerini vurgulayan Bakan Güçlü, şöyle konuştu 
     ''Bu insanlar ihmal edilmişlik duygusuna kapılmış durumdalar. Sorunlarıyla ilgilenilmediğini düşünüyorlar. Başka sektörlere nispeten kendi sorunlarının daha çok olduğuna inanıyorlar. Bunun doğru olduğuna ben de inanıyorum. Kırsal kesimin ekonomik faaliyeti tarım. Bu insanların ekonomik şartlarını ileriye götürebilecek faaliyetleri onların adına düşünmek ve uygulamak bizim görevimiz.'' Bakan Sami Güçlü, organize tarım bölgelerinin bu yıl hayata geçirileceğini belirterek, ''Üretime uygun yerlerde bu tip üretimler oluşturacağız. Bu üretimi artırmak için organize bir çalışma içerisine gireceğiz'' dedi. 
     
     TARIM SEKTÖRÜNDE KREDİ İMKANI 
     Tarım sektörüne artık kredi kullanma imkanı verileceğini kaydeden Güçlü, şöyle konuştu 
     ''Bu sene bütçeye konulan özel bir fonla tarım sektöründe kredi kullanma imkanı olacak. Yüzde 15 faizle kredi almak ve kullanmak mümkün. Kararname, Bakanlar Kurulu'nda imzalandı. Krediyi Ziraat Bankası aracılığı ile kullandıracağız. Toplam kullandırılacak 1.6 katrilyonluk kredinin yarısını tedarik, diğer yarısını ise üretime ayıracağız. Tarım sektöründe insanların yeniden üretime dönmesini sağlayacağız.'' Bakan Güçlü, konuşmasının ardından sel felaketinde serası zarar gören Muammer Kara adlı çiftçiye, diğer tüm çiftçiler adına fide verdi. Güçlü, buradan geçtiği Akbaş Köyü'nde de 1000 köye 1000 tarım gönüllüsü projesi çerçevesinde görevlendirilen Fezai Yiğitbaşı adlı tarım gönüllüsüne tarımsal üretim konulu kitaplar hediye etti ve vatandaşlarla sohbet etti. 
     
</TEXT>
</DOC>
