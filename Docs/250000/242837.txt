<DOC>
<DOCNO> 242837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/siyaset/axsiy02.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cumhuriyet tarihi yeniden yazılmalı' 
</HEADLINE>
<TEXT>


Başbakan'ın danışmanı Cüneyd Zapsu, "Şeyh Sait İsyanının tam ne olduğunu bilen var mı Cumhuriyet tarihi bir daha okunmalı" dedi 

İSTANBUL Milliyet 


Başbakan Recep Tayyip Erdoğan'ın danışmanı Cüneyd Zapsu, 1992'de öldürülen Kürt aydın Musa Anter'in eniştesi olduğunu, düşüncelerinden ötürü babasıyla uzun süre dargın kaldığını söyledi. Zapsu, dedesinin Şeyh Sait İsyanı'na katıldığı iddiası hakkında da "Yok. Olsa da söylemezdim herhalde" diye konuştu. Zaman gazetesinde Nuriye Akman'ın sorularını yanıtlayan Zapsu, dedesinin Kürt Talebe Ümit Cemiyeti kurucusu olduğunu, İstanbul'da Kürt talebeleri eğittiğini, Kürtçe kitaplar kaleme aldığını ancak ayrılıkçı Kürtçülüğe karşı çıkan bir insan olduğunu anlattı. Zapsu, dedesinin Şeyh Sait İsyanı'na katıldığı iddiasının doğru olmadığını ancak doğru olsa da söylemeyeceğini belirterek şunları söyledi 
"Şeyh Sait İsyanı dediğiniz hadisenin tam ne olduğunu bilen var mı O yüzden bu soru işareti olsun istedim. Cumhuriyet devrinin tarihini, baştan aşağı bir daha iyice okumakta, hatta belki bir daha yazmakta fayda var. Dedemin dostları arasında Said - i Nursi de var, Necip Fazıl da. Dedem hak gördüğünü söylemekten çekinmezmiş. Hatta o zamanlar damgalanmış, sürülmüş." 

Anter'le barıştı 
Zapsu, dinine düşkün babasıyla halasının eşi Musa Anter arasında "İslamiyet ve milliyetçilik bağdaşmadığı için" uzun süreli dargınlık olduğunu anlattı. Babasının 1987'de ölümünden kısa süre önce, 15 yıldır görüşmediği Anter'i çağırdığını belirten Zapsu, şöyle devam etti "Büyük oğluyla geldi birkaç gün sonra. Sanki o kadar yıl hiç geçmemiş gibi yakındılar. Güzel sohbet ettiler ve Anter'in daha farklı bir yöne doğru gittiğini fark ettim. Babam ertesi gün vefat etti. Hayatta tek dargın olduğu kimseyle vefatından önce barışmıştı... Eskisi gibi çok sert milliyetçi, komünist, ateist Musa Anter yoktu karşımızda. Daha yumuşak, hatta dini konulara daha açık bir insan vardı." 


</TEXT>
</DOC>
