<DOC>
<DOCNO> 227645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy15.html </URL>
<DATE> 2004/04/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İlk icraatı, makam kapısını sökmek oldu... 
</HEADLINE>
<TEXT>

     Samsun'un alt kademe Canik Belediye Başkanlığı'na seçilen Osman Genç, görevi devralmasının ardından, ''makamımın kapısı olmayacak'' diyerek odasının kapısını söktü. 
     AK Parti'den Canik Belediye Başkanlığı'na seçilen Osman Genç, bugün görevi eski Başkan Şefik Yazgı'dan devraldı. Törenin ardından vatandaşları kabul eden Genç, daha sonra makam odasının kapısını eliyle sökerek kaldırdı. 
     Seçim öncesi ''kapısının herkese açık olacağı'' vaadinde bulunduğunu belirten Genç, verdiği tüm sözleri yerine getireceğini söyledi. 
     Görevi süresince makamının girişinde kapı olmayacağını kaydeden Genç, ''Vatandaşlarımız hiçbir engelle karşılaşmadan doğrudan yanıma gelebilecek. Vatandaşın önündeki tüm engelleri kaldırıyoruz. Beni halk seçti ve halk bana her zaman ulaşmalıdır. Bu nedenle makamımın kapası olmayacak'' diye konuştu. 
     Genç'i tebrik etmek için gelen vatandaşlar ise yeni başkanın bu davranışını takdirle karşıladıklarını söylediler. 
     
</TEXT>
</DOC>
