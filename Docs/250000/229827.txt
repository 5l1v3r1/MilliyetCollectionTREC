<DOC>
<DOCNO> 229827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/akyol.html </URL>
<DATE> 2004/04/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hamasi ve reel Türklük 
</HEADLINE>
<TEXT>

   
   KIBRIS Rum lideri Papadopulos, "bir devlet devraldım, bir toplum devretmem" diyor. 
   Doğru, Rumların dünyaca tanınan ve AB'ye girecek olan "devlet"i sona erecek, Türklerin ve Rumların iki ayrı "kurucu devlet" olacağı "Birleşik Kıbrıs Cumhuriyeti" BKC kurulacak. 
   Papadopulos feryat ediyor 
   "Rumların mülkleri konusu uzun vadeye yayıldı." Papadopulos AB üyeliğinde Türklerin iktisaden güçleneceğini hesap ediyor tabii. 
   "Kuzeye göçecek Rumların siyasi hakları yok sayıldı." Çünkü Rumlar Türk kesiminden Rum senatör seçemeyecek... 
   "Türk askeri adada kalacak." Sayısı azalacak ama 'ebediyen' orada kalacak. Bunun anlamı, Türk askerinin 30 yıllık varlığının ve Türkiye'nin garantörlüğünün 'ebediyen' tescilidir. 
   Papadopulos Annan planının "Helenizme ihanet olduğunu", çünkü "Rumların en küçük bir talebinin bile kabul edilmediğini, Türk tarafınınsa büyük kazanımlar elde ettiğini" söylüyor, red oyu istiyor. 
   
   KKTC Cumhurbaşkanı Denktaş da "devletimizi yıktırmayacağız" diye kampanya yürütüyor. Peki bunu dünyaya tanıtabiliyor muyuz Hayır İlhak edebiliyor muyuz Hayır 
   Böylesi mi iyi, yoksa, Papadopulos'u ağlatan şartlarla kurulacak BKC'de Kıbrıs Türklerinin "kurucu devlet" sıfatıyla AB'ye girmesi ve dünyaya açılması mı 
   Öyle bir durumda Türk işadamları Kuzey Kıbrıs'a daha çok yatırım yapar. 
   Öyle bir durumda AB içinde, Türklerin de oy ve veto hakları olur. 
   Bu Kıbrıs Türklerinin de Türkiye'nin de lehinedir. 
   Denktaş "hayır" derken, bir çözüm gösteriyor mu 
   Denktaş'ın hamasi konuşmaları benim de gözlerimi yaşartıyor ama reel politika daha önemli. Maalesef Denktaş, hayır kampanyası açmakla yetinmiyor, Türkiye'nin iç dengelerine ve 'kurumlarına' dönük konuşuyor 
   
   SAYIN Denktaş'ın biraz da Türkiye'yi düşünmesi, Türkiye'nin sorunlarını dikkate alması gerekmiyor mu Türkiye'yi sıkıntıya sokarak Denktaş KKTC'yi bir yere götürmesi mümkün mü 
   Serdar Denktaş bilir Bürgenstock'ta Rumlar ve Yunanlılar Türk hükümetine bir teklifte bulundular 
   - Masadan beraber kalkalım, görüşmeleri erteleyelim. Biz de AB'nin tarih vermesi konusunda sizi destekleyeceğimizi garanti edelim. 
   Türkiye'nin lehine ama KKTC'nin aleyhine olacağı için Türk hükümeti bunu kabul etmedi. Çünkü 1 Mayıs tarihinden sonra, KKTC için pazarlık gücü çok, ama çok zayıflayacaktır. 
   Onun için Papadopulos hala "referandumu erteleyelim..." diyor. Erteleyince tek başına AB'ye girecek. 
   Ama Denktaş da "erteleyelim..." diyor. Erteleyince ne kazanacak 
   Türkiye daima Kıbrıs Türklerinin yanındadır. Hatta, Türkiye'nin temel politikası devletlerin bölünmezliği olduğu halde, Kıbrıs Türklerine verdiği önem sebebiyle, bu ilkeye 'istisna' olarak, KKTC'yi kurdurdu, tanıdı, destekledi. Türkiye daima Kıbrıs Türklerini destekleyecektir. 
   Ama Denktaş Türkiye ile çelişerek, Türkiye'yi zaafa uğratarak Türklüğe ne kazandırabilir 
   Denktaş'ın "Hamasi Türklük" kampanyası elbette güzel ama, Anadolu'da ve Kıbrıs'ta "reel Türklük" için zararlı olacak "aşırı doz"dan sakınmalıdır. 
   
      
   
   
</TEXT>
</DOC>
