<DOC>
<DOCNO> 248337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun05.html </URL>
<DATE> 2004/06/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
BM, iş dünyasını New York'ta biraraya getiriyor... 
</HEADLINE>
<TEXT>

     Burak Coşkun 

BM tarafından düzenlenen, dünyanın önde gelen şirketlerinin yöneticileri ile hükümet temsilcilerinin katılacağı toplantı 24 Haziran'da New York'ta yapılacak. 
     İlk kez 1999'da Davos Zirvesi'nde BM Genel Sekreteri Kofi Annan tarafından dünyaya duyurulan BM Küresel İlkeler Sözleşmesi Global Compact Zirvesi'nde, tüm dünyadan, aralarında dev şirketlerin CEO'ları ile hükümet ve sivil toplum örgütlerinin temsilcilerinin bulunduğu 400'den fazla katılımcı yer alacak. 
     BM Genel Kurulu Başkanı Brezilyalı Luis Inacio Lula da Silva'nın çalışma yemeğinde konuşma yapacağı bir günlük zirvede, katılımcılar BM Küresel İlkeler Sözleşmesi konusunda şimdiye dek sağlanan gelişmeler ve yeni girişimleri gündeme getirecekler. 
     Toplantıda, CEO'lar ve diğer liderler, Küresel İlkeler Sözleşmesi'nin ilkelerinin insan hakları, çalışma ve çevre koşulları konusunda uygulamalarıyla ilgili görüş alışverişinde bulunacaklar. 
     BM Genel Sekreteri Kofi Annan, Küresel İlkeler Sözleşmesi'ni Global Compact Programı ilk olarak 31 Ocak 1999 tarihinde Davos'ta Dünya Ekonomik Forumu'nda yaptığı konuşma sırasında önermiş ve böylece, iş dünyasının liderlerini, yeni küresel ekonominin sürdürülebilmesini sağlamak için gerekli çevre ve sosyal dayanakların oluşturulmasına destek vermeye, tüm dünya halkları için küresel yatırımlar yapmaya çağırmıştı. 
     Bu öneri geniş bir kabul görmüş ve Global Compact Programı'nın uygulama aşaması, 26 Temmuz 2000 tarihinde BM Genel Merkezi'nde başlatılmıştı. 
     Açık süreçli bir bağlayıcılığa dayalı, az formaliteli ve çok katı bürokratik yapılara dayanmayan Global Compact programı, benzersiz bir diyalog ve öğrenme ortamı sunuyor. 
     Program, şirketleri, uluslararası çalışma örgütleri ve sivil toplum kuruluşlarıyla işbirliği yaparak daha adil bir küresel piyasa ortamı oluşturmaya teşvik ediyor. ''Küreselleşme''nin çeşitli eksikliklerinin ve zayıf noktalarının ortadan kaldırılabilmesi için, üye kuruluşların içinde yaşadıkları topluma karşı kurumsal ve toplumsal sorumluluklar üstlenmesini isteyen program, problemlere çözümler üretmek üzere ortak çalışmalar geliştirilmesini öngörüyor. 
     
</TEXT>
</DOC>
