<DOC>
<DOCNO> 247592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur10.html </URL>
<DATE> 2004/06/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bakteri oluşumunu engelleyen toz geliştirildi 
</HEADLINE>
<TEXT>

     Anadolu Üniversitesi AÜ Mühendislik ve Mimarlık Fakültesi Malzeme Bilimi ve Mühendisliği Bölümü öğretim üyeleri Doç. Dr. Aydın Doğan ve Doç. Dr. Savaş Koparal, 8 yıl süren araştırma sonucu bakteri oluşumunu engelleyen toz geliştirdi. 
     Doç. Dr. Doğan, AA muhabirine yaptığı açıklamada, ''Geniş Kafes Yapılı Seramik Malzemeler İçine Metal Katyonların Hapsedilerek Kontrollü Salınımı'' adıyla yaptıkları çalışma ile geliştirdikleri antibakteriyel tozun patentini aldıklarını bildirdi. 
     SARS ve kuş gribi hastalıklarının pek çok kişinin ölümüne neden olması nedeniyle Japonya ve Çin'de, antibakteriyel ve antimikrobik bileşikler içeren malzeme kullanımının zorunlu hale geldiğini anlatan Doğan, patentini aldıkları tozun banyo ve mutfak seramikleri üretiminde kullanılması için bazı firmalarla ortak çalışma yürüttüklerini kaydetti. 
     Doğan, Türkiye'de pek çok erkeğin askerlik görevini yaptığı dönemde ayaklarında çeşitli mantar hastalıklarına yakalandığının belirlendiğine işaret ederek, şöyle konuştu 
     ''Laboratuvar çalışmalarında antibakteriyel toz içeren solüsyonun emdirildiği ayakkabı keçesinde bakteri oluşumunun meydana gelmediğini tespit ettik. Tozun, ayrıca buzdolabı, klima ve çamaşır makinelerinin hava ve su filtrelerinde son derece etkili olduğunu gözlemledik. Bağırsak, üst solunum yolu ve sindirim sisteminde ciddi hastalıklara neden olan E.coli ve S.aeureus bakterilerinin oluşumu bu toz sayesinde engellenebiliyor.'' Doğan, tozun tam hijyenik tıbbi malzeme üretiminde kullanılması için Osmangazi ve 19 Mayıs üniversitelerinde araştırmaların sürdürüldüğünü de sözlerine ekledi. 
     
     TOZUN KULLANILABİLDİĞİ ALANLAR 

     Doğan'ın verdiği bilgiye göre, antibakteriyel ve antimikrobik seramik tozun kullanılabileceği alanlar şunlar 
     ''PLASTİK UYGULAMA ALANI Antibakteriyel kesme tahtası, streç film, masa örtüsü, ayakkabı tabanı, lazımlık, diş fırçası, telefon ahizesi, otobüs koltuğu, otobüs tutamacı, bilgisayarların market arabası kolu, kapı kolu, katatör, boya, çocuk oyuncakları. 
     SERAMİK UYGULAMA ALANI Antinbakteriyel yer karosu, derz dolgusu, havuz karosu, sağlık gereçleri, klozet, lavabo. 
     TEKSTİL UYGULAMA ALANI Antibakteriyel ip, çorap, eşofman, halı, yatak örtüleri ve çarşaflar, havlu ve paspas gibi ürünler. 
     BANYO VE MUTFAK UYGULAMA ALANI Antibakteriyel mutfak eldiveni, yıkama bezleri ve sünger, fırça, banyo plastik gereçleri, buzdolabı, çamaşır makinesi, mikrodalga fırın, su ısıtıcısı ve çeşitli cihazların hava ve su filtre sistemleri... 
     HASTANE UYGULAMALARI Antibakteriyel gazlı bez, sargı bezi, alçı, giysiler, eldiven. 
     YAPI MALZEMELERİ Pvc, boya, duvar kağıdı gibi kaplama malzemeleri. 
     
</TEXT>
</DOC>
