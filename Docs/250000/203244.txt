<DOC>
<DOCNO> 203244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo07.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye yenilmenin üzüntüsünü yaşıyorlar... 
</HEADLINE>
<TEXT>

     İkinci Futbol Ligi B Kategorisi C Grubu'nda yer alan Gaziantep Büyükşehir Belediyespor'da, Türkiye Kupası'nda 3-0'lık Fenerbahçe yenilgisinin üzüntüsü yaşanıyor. 
     Teknik Direktör Erol Azgın, AA muhabirine yaptığı açıklamada, Türkiye Kupası'nda çok zorlu bir takımla eşleştiklerini ve elendikleri için çok üzgün olduklarını söyledi. 
     Fenerbahçe karşısında defans ağırlıklı oynayıp, kontrataklarla gol bulmaya çalıştıklarını ifade eden Azgın, şöyle konuştu 
     ''Rakibimizin gücünü biliyorduk. Hedefimiz bu maçta elimizden gelenin en iyisini yapmaya çalışmaktı. Bunu da yaptığımıza inanıyorum. Zaman zaman gol pozisyonlarına da girdik. Ancak yakaladığımız gol fırsatlarını iyi değerlendiremedik. 
     Sonuçta, Fenerbahçe gibi bizden çok güçlü olan bir takıma yenildik. Yenilgi bizim için üzüntü verici olmakla birlikte, futbolcularımın 90 dakika boyunca ortaya koyduğu mücadeleden memnunum.'' Azgın, ligde ilk yarının sona ermesi nedeniyle futbolculara 10 gün izin verdiklerini sözlerine ekledi. 
     
</TEXT>
</DOC>
