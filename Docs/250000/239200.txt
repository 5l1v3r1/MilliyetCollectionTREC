<DOC>
<DOCNO> 239200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/dunya/adun.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye karşıtlığına patent almak istiyor 
</HEADLINE>
<TEXT>


Avrupa Parlamentosu seçimine hazırlanan sağcı Fransız Hareket Partisi, öteki partiler kullanmasın diye halktan en çok puan topladığı 'Avrupa'da Türkiye'ye hayır' sloganının patentini çıkarıyor 

MİNE G.KIRIKKANAT Paris 


Son seçimde yüzde 2 oranında oy alan Fransız Hareket Partisi'nin Türkiye düşmanlığıyla prim yapan lideri Philippe de Villiers, "Avrupa'da Türkiye'ye hayır " sloganının patentini almak için dava açtı. 
13 Haziran'daki Avrupa Parlamentosu seçimi için aday olan ve kampanyasını Türkiye'nin AB üyeliğine karşı çıkan bir çerçeveye oturtan De Villiers, şubattan bu yana afişlerinde yer alan sloganın öteki Türkiye karşıtı sağ partiler tarafından kullanılmasını önlemek için Fransız Milli Patent Dairesi INPI'ye resmen başvuruda bulundu. De Villiers, INPI'den "Türkiye'ye hayır" sloganının partisine ait bir "alameti farika" olarak tescilini istedi. 

Ayrımcılığa patent olur mu 
Fransız iktidar partisi "Çoğulcu Birlik" UMP , Charles Pasqua'nın lideri olduğu "Fransa Birliği" RPF , François Bayrou'nun başkanlığındaki "Demokratik Birlik" UDF ve ırkçı lider Le Pen'in partisi Ulusal Birlik başta olmak üzere hemen hemen tüm Türkiye karşıtı siyasal grupların "Avrupa'da Türkiye'ye hayır" sloganını sıkça dile getirmesi üzerine önlem almak isteyen Philippe de Villiers'nin başvurusu, patent dairesi INPI tarafından, "AB'ye resmen adaylığını koyan bir ülke olan Türkiye'ye yönelik ayrımcı bir slogan" olduğu gerekçesiyle reddedildi. 
Ancak Fransız Hareket Partisi avukatları, patent dairesinin bu kararını temyiz mahkemesine götürdü. Paris 4. Asliye Hukuk Temyiz Mahkemesi, "Avrupa İçinde Türkiye'ye Hayır" sloganına patent alınıp alınamayacağına ilişkin kararını, bugün açıklıyor. 

Sansür yaygarası yapacak 
Le Monde gazetesinde yer alan bir yoruma göre, sonuç ne olursa olsun, Fransız Hareket Partisi, Türkiye karşıtlığı yarışında birinci turu kazandı. Temyiz mahkemesi "patent alınabilir" kararı verirse, Philippe de Villiers ve yandaşları Türkiye'nin Avrupalı olamayacağına ilişkin sloganın hukuksal bir temel kazandığını ileri sürecek. 
Mahkeme "patent alınamaz" kararı verirse, bu kez aynı parti yandaşları, "çoğunluğun görüşünü dile getiren bir sloganın sansür edildiğini" ve "ifade özgürlüğü"nün çiğnendiğini savunacak. 
Fransız Hareket Partisi avukatı Alexandre Varaut, temyiz başvurusunda, "Türkiye'nin AB'ye girişine karşı olmak, kamu düzenini bozmaz, tam tersine kamu düzenini Türkiye'nin AB'ye girişine karşı söylemi yasaklamak bozar. 'Avrupa'da Türkiye'ye hayır' sloganı, Türklere ve Türklerin yürürlükte olan göçmen yasaları önündeki haklarına yönelik ayrımcılık değildir, ama Fransızların bir Asya ve Müslüman ülkesi olan Türkiye'nin AB'de yeri olmadığına ilişkin görüş bildirme hakkının ta kendisidir" diyor. 




</TEXT>
</DOC>
