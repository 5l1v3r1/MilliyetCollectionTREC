<DOC>
<DOCNO> 203985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo26.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'e 6 saatlik ameliyat 
</HEADLINE>
<TEXT>

     Beşiktaş'ın yıldız futbolcusu Sergen Yalçın, İstanbul Memorial Hastanesi'nde alt çenesinden ameliyat oldu. 
     Ligin ilk yarısında Fenerbahçe ile yapılan derbi maçta yüzüne darbe alan ve dişleri kırılan Sergen'e, bugün 6 saat süren ameliyatta, 4 vidalı diş takılıp, kanal tedavisi uygulandı. 
     Sergen'i ameliyat eden doktor Mehmet Ali Özer, operasyon sonrası yaptığı açıklamada, ''20 yılın birikimini temizledik. 4 vidalı diş yaptık. Ayrıca kanal tedavisi uygulanıp, iltihaplar da alındı. Ön dişlerindeki problemler de estetik uzmanı tarafından giderildi. Bu ameliyat sonrası Sergen'in ikinci yarıdaki performansının yüzde 15-20 artacağını düşünüyorum'' diye konuştu. 
     Özer, anestezi nedeniyle Sergen'i bu akşam ya da yarın sabah taburcu edeceklerini de sözlerine ekledi. 
     Kulüp doktoru Yalçın Yavuzer de, ameliyatın başarılı geçtiğini ve Sergen'in 7 Ocak'ta başlayacak 2. yarı hazırlıklarına katılacağını söyledi. 
     Bu arada Sergen Yalçın'ın yarın doktor Mehmet Ali Özer ile birlikte basın toplantısı düzenleyeceği bildirildi. 

     
</TEXT>
</DOC>
