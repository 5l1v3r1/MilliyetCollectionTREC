<DOC>
<DOCNO> 232827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko48.html </URL>
<DATE> 2004/04/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zorlu Holding 28 Mayıs'tan önce Tüpraş'ı teslim almak istiyoruz... 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, 28 Mayıs'tan önce Tüpraş'ı teslim almak istediklerini bildirdi. 
     Zorlu, AA muhabirine yaptığı açıklamada, Tüpraş'ın devir sözleşmesinin imza tarihinin teknik nedenlerden 28 Mayıs'a uzatıldığını hatırlatarak, 28 Mayıs'ın öngörülen son tarih olduğuna işaret etti. 
     Ahmet Nazif Zorlu, ''Teknik olarak çalışmalar, prosedür devam ediyor. 28 Mayıs tarihinden önce Tüpraş'ı teslim almak istiyoruz'' dedi. 
     Zorlu, özelleştirmede ödenecek 1.3 milyar dolardan ''1 milyar 175 milyon doların hazırlandığı, 125 milyon doların ise bulunamadığı'' şeklinde basından çıkan haberin de doğru olmadığını söyledi. 
     Yeni kurulan Zorlu-Tatneft şirketinin 750 milyon dolar sermayesi bulunduğunu, 550 milyon doların da 4 bankanın oluşturduğu konsorsiyumdan kredi olarak sağlandığını belirten Zorlu, daha önce açıkladıkları gibi 1.3 milyar doların ödeneceğini bildirdi. 
     Sendika ile bir sorunlarının olamayacağını, herşeyi uyum içinde, iyi niyetle götürmek istediklerini ifade eden Ahmet Nazif Zorlu, uluslararası rekabet edebilir bir şirketi ortaya çıkarmayı hedeflediklerini vurguladı. 
     
</TEXT>
</DOC>
