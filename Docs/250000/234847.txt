<DOC>
<DOCNO> 234847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun48.html </URL>
<DATE> 2004/04/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Talat Söylenen söylenmiştir, bundan sonrası bundan sonrasıdır 
</HEADLINE>
<TEXT>

     KKTC Başbakanı Mehmet Ali Talat, Cumhurbaşkanı Rauf Denktaş ile ortak politika belirleyip bundan sonrasına bakmaları gerektiğini ifade ederek, ''Söylenen söylenmiştir. Bundan sonrası bundan sonrasıdır'' dedi. 
     Başbakan Talat ve Dışişleri Bakanı ve Başbakan Yardımcısı Serdar Denktaş, Cumhurbaşkanı Rauf Denktaş iLe görüşmelerinin ardından, birlikte basına açıklama yaptı. 
     Başbakan Talat, Cumhurbaşkanı Denktaş ile referandum sonrası ortaya çıkan yeni durumu değerlendirdiklerini belirterek, bu akşam Brüksel'e gideceğini ve Avrupa Parlamentosu'nun dış ilişkiler, insan hakları, savunma ve güvenlik komisyonlarında referandum sonuçlarını değerlendirme çalışmasına katılacağını kaydetti. 
     Dışişleri Bakanı ve Başbakan Yardımcısı Serdar Denktaş'la birlikte perşembe günü Ankara'ya gideceklerini bildiren Talat, değerlendirme toplantılarının devam ettiğini, değerlendirme toplantıları tamamlandıktan sonra girişimlerinin daha büyük boyutta ve daha koordineli şekilde sürdürüleceğini söyledi. 
     Bir soru üzerine, Cumhurbaşkanı Denktaş ile ''her konuyu'' ele aldıklarını belirten Talat, başka bir soruya karşılık da, AB Dönem Başkanı İrlanda Başbakanı Bertie Ahern ve Avrupa Genel İşler Konseyi üyelerine mektup yazdığını kaydetti. 
     Mektuplarına cevap da aldığını ifade eden Talat, AB Komisyonu'nun Genişlemeden Sorumlu üyesi Günter Verheugen ve AB Ortak Dış Politika ve Güvenlik Yüksek Temsilcisi Javier Solana'nın bugün telefonla kendisini arayarak, ''mektupları aldıklarını ve gereğini yapmakta olduklarını'' bildirdiğini kaydetti. 
     Mektupların içeriğiyle ilgili bilgi de veren Talat, Ahern'e yazdığı mektupta, Rumların ''hayır'' diyerek adanın bölünmüşlüğünü sürdürdüğünü belirttiğini ve AB müktesebatının uygulanmasının, bölünmüşlük sürdüğü sürece Güney Kıbrıs'ta da askıda olmasını istediğini belirtti. 
     
     ''MÜKTESEBAT ASKIYA ALINMALI'' 
     Talat, Genel İşler Komisyonu'na yazdığı mektuptaysa Rumların Annan planına ret oyu kullanarak, bölünmüşlüğü sürdürme kararı aldığını, Rumların, bundan önce olduğu gibi bundan sonra da Kıbrıslı Türkler adına herhangi bir tasarrufta bulunamayacağını, Kıbrıslı Türkleri Kıbrıslı Türklerin temsil ettiğini, Rum hükümetinin Kıbrıslı Türkler adına hiçbir işlem yapamayacağını ve Yeşil Hat düzenlemesinin yeniden ele alınarak, bu anlayışla yapılması gerektiğini talep ettiğini söyledi. 
     Bu taleplerinin mümkün olduğunu ifade eden Talat, Rumların 16 Nisan 2003'de AB üyeliğini imzaladığını anımsatarak, müktesebatın askıya alınmasının mümkün olduğunu dile getirdi. Talat, ''Müktesebat askıya alınabilir, Kuzey'de alındığı gibi. Niye alındı Kuzey'de, çünkü uygulanması mümkün değil. Niye mümkün değil, çünkü ada bölünmüştür. Güney Kıbrıs halkı adanın bölünmüşlüğünü tasdik ettiğine göre, desteklediğine göre o zaman Güney'de de askıya alınması çok doğru ve uygundur'' dedi. 
     Dışişleri Bakanı ve Başbakan Yardımcısı Serdar Denktaş da, AB müktesebatının uygulanmasının Güney Kıbrıs'ta askıya alınmasının ''Çıkabilecek birçok sorunu da ortadan kaldıracağını'' söyledi. 
     Başbakan Talat, ''Çizdiğiniz çerçevede Cumhurbaşkanı Denktaş'la bir görüş ayrılığı söz konusu mu '' sorusuna karşılık, şöyle dedi 
     ''Görüşlerimizi koyduk, daha önce de koyduk. Şu andan itibaren değerlendirme safhasındayız. Bu değerlendirmeleri yapacağız, tamamlayacağız ve ortak bir politika belirleyeceğiz. Aynen görüşmede yaptığımız gibi, umarım ki bunu başarırız. Başarmazsak yine konuşuruz ama şimdilik çalışma bu çerçevede.'' 
     
     SERDAR DENKTAŞ'IN SÖZLERİ 
     Serdar Denktaş da, konuyla ilgili şöyle konuştu 
     ''Şu anda yapmamız gereken, kendi iç sorunlarımızla sıkıntılarımızla uğraşmak değil, hakikaten dışa yönelik yapılacak çok iş var. Hükümet olarak uğraşmamız gereken, üstünde konsantre olmamız gereken budur. Sayın Başbakan bu akşam ayrılıyor, perşembe günü Ankara'da buluşuyoruz. Dünyanın her tarafına ulaşmak zorundayız. Üstünde durmamız gereken de budur.'' Başbakan Talat da, Serdar Denktaş'ın sözlerinin ardından, ''Söylenen söylenmiştir. Bundan sonrası bundan sonrasıdır'' ifadesini kullandı. 
     
</TEXT>
</DOC>
