<DOC>
<DOCNO> 241210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo19.html </URL>
<DATE> 2004/05/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gençoğlu Bursaspor'un düşmesi önceden belirlenmişti... 
</HEADLINE>
<TEXT>

     Bursaspor Kulübü İkinci Başkanı Orhan Gençoğlu, Fenerbahçe'ye lig bitiminden bir gün önce verilen Türkiye Süper Birinci Ligi Şampiyonluk Kupası'nın üzerinde yer alan kulüp amblemlerinde, Bursaspor'un Samsunspor ile bir gün sonra yapacağı maç öncesi 16. sırada ve küme düşen takımlar arasında gösterilmesinin, federasyonun ''yüz karası'' olduğunu savundu. 
     Gençoğlu, AA muhabirine yaptığı açıklamada, Bursaspor'un bir komploya kurban edildiğini öne sürerek, düşecek takımların daha önceden belirlendiğini, bu programın da sezon boyunca aksatılmadan uygulandığını iddia etti. 
     Çaykur Rizespor ile yaptıkları maçın devre arasında yaşanan itiş-kakış ve sözlü tartışmaları onaylamadıklarını, ancak bu tartışmaların kamuoyunda çok tartışıldığını, hatta ulusal televizyonların ana haber bültenlerinde bile gösterildiğini ifade eden Gençoğlu, ''Çaykur Rizespor-Beşiktaş ve Akçaabat Sebatspor-Ankaragücü maçlarında, rakip futbolculara silah gösterilmesi gündeme bile gelmedi ya da çok kısa haberlerle geçiştirildi'' dedi. 
     Gençoğlu, Bursa'daki olayları birkaç kişinin çıkarttığını, organize bir hazırlık bulunmadığını belirterek, ''Eğer biz böyle bir durum yaratmayı düşünseydik, kameralar ve foto muhabirlerini o bölgeye sokmazdık. Akçaabat Sebatspor'un Ankaragücü ile oynadığı maçın devre arasındaki olaylarla ilgili görüntü yok. Bu da olayların daha önceden organize edildiğini gösteriyor'' diye konuştu. 
     
     ''RESMEN KURBAN EDİLDİK'' 
     Sezon başından beri yaşanan hakem hataları ve federasyonun yaklaşımına bakarak, bu sezon düşecek takımların daha önceden tespit edildiğini gözlemlediklerini ifade eden Gençoğlu, şöyle konuştu 
     ''Bursaspor'un düşmesi haftalar önceden belirlenmişti, ama Akçaabat Sebatspor'u deplasmanda yenmemiz, ortalığı karıştırdı. Resmen kurban edildik. Bakalım federasyon, bununla ilgili nasıl bir açıklama yapacak. 
     UEFA nezdinde gerekli girişimleri yaptık, ama çok fazla şeyin değişeceğini düşünmüyorum. Çünkü UEFA, önce itirazınızı kendi federasyonunuza yapın diyor. Şikayetimizde, Türkiye Futbol Federasyonu'nun işlevini yitirdiğini, güvenirliliğinin kalmadığını belirttik. Başta Başbakan Recep Tayyip Erdoğan olmak üzere, devletin bu konuya el koymasını istiyoruz. Bunu Bursaspor'un kümede bırakılması için değil, Türk futbolunun gelişimi için istiyoruz.'' Gençoğlu, mahkemeye başvurmayı düşündüklerini, ancak kulüplerin daha önce şikayetleriyle ilgili federasyon ve Tahkim Kurulu dışında mahkemeye başvurmayacakları yönünde anlaşma imzaladıklarını, bu anlaşmada da mahkemeye başvuracak kulübün bir alt lige düşürüleceğine ilişkin hüküm bulunduğunu sözlerine ekledi. 
     
</TEXT>
</DOC>
