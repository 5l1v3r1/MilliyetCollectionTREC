<DOC>
<DOCNO> 204844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/guncel/gun01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım istiyorlar ama İsrail hariç... 
</HEADLINE>
<TEXT>
   MOLLA KAFASI 
   İran'da, Bem kentini yerle bir eden 6.3 büyüklüğündeki depremin ardından ceset torbası bile bulamayan yönetim, İsrail'in yardım önerisini geri çevirdi 
      DIŞ HABERLER SERVİSİ 
   
   İran, güneydoğusundaki 80 bin nüfuslu tarihi Bem kentini yerle bir eden depremin yaralarını sarmaya çalışırken, yönetim 'bu kadar da olmaz' dedirten bir açıklama yaptı. İran İçişleri Bakanlığı sözcüsü Cihanbehş Hancani, depremin büyüklüğü dikkate alındığında, İsrail'deki siyonist rejim hariç bütün ülkelerin ve uluslararası kuruluşların yardımına ihtiyaçları olduğunu söyledi. 
   Hancani, ilk olarak enkaz altında kalan kişileri kurtarmaya çalıştıklarını, iş makineleri, eğitimli köpekler, tıbbi malzeme, battaniye, çadır ve prefabrike evlere acilen ihtiyaç bulunduğunu belirtti. Ancak İran, gönüllü kurtarma ekiplerinin gelmesini istemediğini bildirdi. 
   Almanya, İsviçre, İngiltere, Türkiye, İtalya, Fransa ve Rusya'ya ait yardım uçakları depremin olduğu bölgenin başkenti Kirman'a ulaşırken, Çin ve Hollanda da İran'a yardım ekipleri ve yardım malzemesi gönderdi. 
   İsrail, dün İran'a başsağlığı mesajı da gönderdi. İsrail'le İran halkı arasında herhangi bir sorun bulunmadığını vurgulayan Dışişleri Bakanlığı, İsrail hükümetinin başsağlığı dilediğini belirtti. 
   
   Rakamlar çelişkili 
   Can kaybı konusundaki çelişkili açıklamalar da sürüyor. İçişleri Bakanlığı, ölü sayısını 20 bin, yaralı sayısını 30 bin olarak açıkladı. İran İçişleri Bakanı Abdülvahid Musavi Lari, ölü sayısının tahmin edilenden çok daha fazla olabileceğini belirterek, "Felaketin büyüklüğünü hesaplamaya çalışıyoruz. Kurbanların sayısı açıklanandan çok daha yüksek olabilir" dedi. Sağlık Bakanı Dr. Mesud Pezeşkiyan toplam 70 bin ölü ve yaralı olduğunu bildirdi. Kirman Tıp Fakültesi Rektörü İrac Şerif'e göre depremde en az 25 bin kişi hayatını kaybetti. 
   
   20 kişi sağ çıktı 
   Eğitimli köpeklerle çalışmalarını sürdüren yerel ve yabancı arama - kurtarma görevlileri, ikinci gün 20 kişiyi enkazdan sağ çıkardı. Kurtarma görevlisi Muhammed Cihanşahi, dün günün ağarmasıyla enkaz altından binlerce ceset çıkardıklarını, acilen ceset torbalarına ihtiyaçları bulunduğunu söyledi. 
   Depremden kurtulanlar geceyi dondurucu soğukta battaniyelere sarınarak geçirirken, sadece birkaç yüz kişi çadır bulabildi. Bu arada çok sayıda C - 130 askeri nakliye uçağı, yaralıları Bem'den başkent Tahran'a taşıyor. 
   
   Periler Kenti tarih oldu...    AVRUPA ve Uzakdoğu'yu birbirine bağlayan tarihi İpek Yolu üzerindeki önemli duraklardan biri olan Bem'in her köşesi 2 bin yıllık geçmişinden izler taşıyordu. Neredeyse kentle yaşıt ve tarzının dünyadaki en büyük örneği olan kerpiçten Bem Kalesi de depremde yıkıldı. Her yıl binlerce turistin ziyaret ettiği eski yapıların birçoğu 16. ve 17. yüzyıldan yani Safevi Hanedanlığı döneminden kalmaydı. Bu yapıların büyük bölümü de depremde büyük hasar gördü. 
   SAFEVİ Hanedanlığı döneminde 6 kilometrekarelik bir alanda yer alan kentte o dönem 9 - 13 bin kişi yaşıyordu.1932'ye kadar ordu kışlası olarak kullanılan Bem, ardından terk edildi. Yetkililer, 1953'te kentin Bem kalesinin de bulunduğu eski mahallesinin yeniden canlandırılması talimatını verdi. Böylece her yıl on binlerce kişinin geldiği "Periler Kenti" diye anılan bir turizm merkezi oldu. Ancak deprem, kenti ne yazık ki bir daha yaşanamayacak hale getirdi. 
   
   Yeni Kaledonya'da 6.6'lık deprem 
   Fransa'nın Pasifik Okyanusu'ndaki toprağı Yeni Kaledonya'nın doğu kıyılarında Richter ölçeğine göre 6.6 büyüklüğünde deprem meydana geldi. Hong Kong ve Avustralyalı bilim adamları, merkez üssü başkent Noumea'nın 280 kilometre doğusu olan depremin dün yerel saatle 5.37'de kaydedildiğini söyledi. Avustralyalı Dr. Cvetan Sinadinovski, "Depremin büyük deniz dalgaları tsunami yaratma tehlikesi yok" dedi. 
   
      Türk sağlıkçıları Kirman'da    Sağlık Bakanlığı, 79 kişilik sağlık ekibiyle, tam donanımlı bir ambulansın İran'a ulaştığını bildirdi. 
   İran'da meydana gelen depremin ardından toplanan Sağlık Bakanlığı Kriz Merkezi, depremle ilgili yürütülen çalışmaları açıkladı. Sağlık Bakanlığı'ndan İlkyardım ve Acil Sağlık Hizmetleri Daire Başkanı Fazıl İnan başkanlığında 14 doktor, 12 sağlık memuru, 3 çevre sağlık teknisyeni ve 1 tıbbi teknologdan oluşan 30 kişilik ekip gönderildi. Ekiple birlikte 6 ton ilaç gönderildiği belirtilen açıklamada şöyle denildi 
   "İstanbul'dan 22 kişilik sağlık personeli, 8 kişiden oluşan Bursa Sağlık Medikal Afet Timi ve 19 Kişiden oluşan Kocaeli Yükseköğrenim Derneği Arama Kurtarma ve Medikal Ekibi İran'a ulaştı. Ayrıca İstanbul'dan giden ekiple beraber 1 adet tam donanımlı 112 Ambulansı da İran'a ulaşmıştır. Ayrıca metropol illerde acil bir ihtiyaç halinde İran'a hareket etmek üzere uzman hekimler de hazır bekletilmektedir." 
   
   Yeni ekipler gönderebiliriz 
   Sağlık Bakanı Recep Akdağ, "Talep olduğu takdirde yeni ekipleri de İran'a gönderebilecek durumdayız" dedi. Ankara'dan 30, İstanbul'dan 49 olmak üzere toplam 79 pratisyen, uzman hekim ve yardımcı sağlık personelinin İran'a ulaştığını ifade eden Akdağ, "Hepsi gönüllü olarak bu hizmeti üstlenmiştir" diye konuştu. n ANKARA Milliyet 
   
   Bir mezara 20 ceset birden 
   HABER ajanslarına göre, Bem kentinde cesetleri gömmek için iş makineleriyle toplu mezarlar kazılıyor. Mezarlara 20'den fazla ceset kazılıyor. İmamlar toplu mezar başında cenaze namazlarını kıldırıyor. 
   
   Kızılay'dan yarım trilyonluk malzeme 
   Kızılay, İran'a 566.6 milyar liralık yardım malzemesi gönderdi. Kızılay Genel Başkanı Ertan Gönen Kızılay'ın acil yardım malzemelerini götüren askeri kargo uçağının dün 03.00'te İran'a ulaştığını belirterek, 6 TIR ve 1 uydu haberleşme aracından oluşan yardım konvoyunun da yoluna devam ettiğini kaydetti. Gönen, gönderilen malzemeler arasında 400 çadır, 7500 battaniye, 3000 mutfak seti, 1000 koli gıda maddesi, 110 koli tıbbi malzeme, 14 jeneratör ve 3 bin ceset torbası bulunduğunu belirtti. 
   
   Almanya'dan İran'a bağış kampanyası    FRANKFURT Milliyet 
   İran'daki deprem kurbanları için, Almanya'da destek kampanyaları başlatıldı. Alman Kızıl Haç örgütü, Katolik Kilisesi'ne bağlı yardım kuruluşu Caritas ve UNICEF'in Almanya şubesi, açtıkları banka hesaplarıyla halkı maddi bağışta bulunmaya davet etti. Alman hükümeti de ilk etapta 500 bin euro yardımda bulundu. Almanya'daki felaket yardım örgütleri Teknik Yardım İşleri THW ve Malta Yardım İşleri'ne MH bağlı ekipler de kurtarma çalışmalarına katılmak üzere eğitimli köpekleriyle birlikte İran'a gitti. Türkiye'deki deprem kurtarma çalışmalarına da katılan ve büyük yararları görülen THW'nin, deprem bölgeleri için SEEBA Almanca arama, müdahale, birlik, kurtarma, ülke dışı sözcüklerinin kısaltılmasıyla ortaya çıkan bir sözcük adı altında özel bir birliği de bulunuyor. Birlik, en son geçen mayıs ayında meydana gelen Cezayir depreminde de kurtarma çalışmalarında görevlendirilmişti. 
   
   
   
</TEXT>
</DOC>
