<DOC>
<DOCNO> 248167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo39.html </URL>
<DATE> 2004/06/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Türkiye Rallisi için son teknik toplantı yapıldı... 
</HEADLINE>
<TEXT>

     Antalya'da, 24-27 Haziran tarihleri arasında gerçekleştirilecek Dünya Ralli Şampiyonası'nın 8. ayağı olan Türkiye Rallisi öncesinde son teknik toplantı Antalya'da yapıldı. 
     Antalya Valisi Alaaddin Yüksel başkanlığında gerçekleştirilen toplantıya, Büyükşehir Belediye Başkanı Menderes Türel, Türkiye Otomobil Sporları Federasyonu TOMSFED Başkanı Mümtaz Tahincioğlu, rallide görev alan kurum ve kuruluşların temsilcileri ile jandarma, polis yetkilileri katıldı. 
     Toplantıda konuşan Antalya Valisi Alaaddin Yüksel, geçen yıl yapılan şampiyonanın büyük bir başarıyla tamamlandığını belirterek, ''Dünyanın en iyi uygulanan şampiyonası Antalya'da gerçekleştirildi'' dedi. 
     Şampiyona'nın Antalya'nın tanıtımı açısından çok büyük önem taşıdığına dikkati çeken Yüksel, bu şampiyonanın dünya barışına önemli katkı sağlayacağını kaydetti. Vali Yüksel, şampiyonanın sorunsuz gerçekleştirilmesi için tüm imkanların seferber edildiğini de belirterek, sorun yaşanmayacağını söyledi. 
     Antalya Büyükşehir Belediye Başkanı Menderes Türel de, rallinin Türkiye'nin prestiji olduğunu dile getirerek, ''Şampiyona, 186 ülkenin televizyonlarında 3 gün boyunca 20'şer dakika yayınlanacak. Bu yayınların parasal değeri 5 milyar doları buluyor. Bu rakam, organizasyonun tanıtım açısından önemini ortaya koyuyor'' diye konuştu. 
     Toplantıda 8 maddelik bir de deklarasyon yayınlandı. 
     Buna göre, yarışmaların yapılacağı parkurlarda ilgili kamu kurum ve kuruluşları tarafından yürütülen çalışmalar 23 Haziran'da tamamlanmış olacak. Parkur güzergahında yerel ve genel kurum ve kuruluşlar tarafından yapılmakta olan tüm altyapı çalışmaları ya derhal tamamlanacak, ya da şampiyona sonuna kadar durdurulacak. Güvenlik, jandarma ve polis tarafından ortaklaşa sağlanacak, kent havadan ve karadan kontrol altında tutulacak. Organizasyon boyunca İl Sağlık Müdürlüğü'nün, yeterli ambulans temininin öngörüldüğü deklarasyonda, güzergah boyundaki sağlık ocaklarının hizmete hazır olarak açık tutulacağı da belirtildi. 
     Olası bir yangın tehlikesine karşı itfaiye ve kamu kurumlarının itfaiye ve arozözlerinin de güzergah boyunca konuşlandırılacağı da bildirilen deklarasyonda, Antalya Havalimanı'nda misafir giriş ve çıkışlarında sorun yaşanmayacağı vurgulandı. 
     Organizasyonun seremonileri için İl Milli Eğitim Müdürlüğü tarafından üst düzeyde destek sağlanacağı da ifade edilen deklarasyonda, ''Ülkemiz tanıtımı açısından önemli olan organizasyonun mahalli halka duyurulması, özel seyirci etapları dahil tribünlerin kurulması ile diğer alan hazırlıklarının ikmali, ulaşım hizmetleri ve çevre düzenlemesi konularında her türlü imkan ve kabiliyet Büyükşehir Belediye Başkanlığı tarafından gerçekleştirilecektir'' denildi. 
     
</TEXT>
</DOC>
