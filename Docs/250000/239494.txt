<DOC>
<DOCNO> 239494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur47.html </URL>
<DATE> 2004/05/12/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Marmaray için arkeolojik araştırma... 
</HEADLINE>
<TEXT>

     Başbakan Recep Tayyip Erdoğan'ın da katılımıyla Üsküdar'da temeli atılan, İstanbul Boğazı'nı yer altından geçecek Marmaray Demiryolu Boğaz Tüp Geçişi Projesi'nin istasyon inşaatından önce kazı alanında arkeolojik çalışma yapılacak. 
     Ulaştırma Bakanlığı Demiryolları, Limanlar ve Hava Meydanları İnşaatı DHL Genel Müdürlüğü 4. Bölge Müdürü ve Marmaray Projesi Koordinatörü Haluk Özmen, Üsküdar Demokrasi Meydanı'nda yaptığı açıklamada, kazı alanının İstanbul 3 Numaralı Kültür ve Tabiat Varlıklarını Koruma Kurulu bölgesinde olduğunu hatırlatarak, çalışmaların kurulla birlikte yürütüldüğünü söyledi. 
     İnşaat alanında belediye yapılarının kaldırılmakta olduğunu, yeniden kullanılabilir parke taşların kaldırılacağını anlatan Özmen, tüm alanın çevresinin de güvenlik amaçlı çevrileceğini belirtti. 
     İnşaat alanında Arkeoloji Müzesi'nin istediği yerlerde kazı yapılacağını bildiren Özmen, ''Arkeolojik yapı çıkması halinde Kültür ve Tabiat Varlıklarını Koruma Kurulu'nun yönlendirmesiyle ilave çalışmalar yapılacak. Bunlar yapılmadan istasyon kazısına başlamak mümkün değil. Tüm çalışmalar tamamlandıktan sonra yine kurul kararıyla ana kazıya başlanacak'' diye konuştu. 
     Arkeolojik kazının su seviyesinin 50 santimetre altına kadar yapılacağını kaydeden Özmen, çalışmalara Arkeoloji Müzesi'nden bir uzmanın da bulunduğu heyetin katılacağını ifade etti. 
     Özmen, ''Arkeolojik çalışmalar için yaklaşık 3 aylık süre hedefliyoruz. Bu süreçteki bulgulara göre arkeolojik kazı alanı büyütülebilir'' dedi. 
     Haluk Özmen, inşaat alanının, Demokrasi Meydanı ve İETT otobüs durakları bölümleriyle 6 bin metrekare genişliğinde olduğunu bildirdi. 
     
</TEXT>
</DOC>
