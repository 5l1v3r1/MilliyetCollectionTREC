<DOC>
<DOCNO> 212960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur35.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkafa Binanın altında sütünlar kesilmemiş 
</HEADLINE>
<TEXT>

     Konya Büyükşehir Belediye Başkanı Mustafa Özkafa, çöken binanın mağaza bölümündeki sütunların kesilmesi gibi bir işlemin yapılmadığını söyledi. 
     Özkafa, binanın yıkılmasıyla ilgili olarak şu ana kadar bir patlama olmadığı yönünde bilgiler geldiğini ifade etti. Olayın üzerinden 17 saat geçtiğini anımsatan Özkafa, ''Binanın yıkılmasıyla ilgili olarak çok çeşitli spekülasyonlar yapılıyor, ancak bunların çoğu doğru değil'' dedi. 
     Özkafa, vatandaşların en çok dile getirdikleri iddianın, binanın altında bulunan mağazalarda sütunlarının kesilmesi suretiyle tadilat yapıldığı yönünde olduğunu belirtti. Binanın altındaki mağazalarda sütunların kesilmesi gibi bir işlem yapılmadığını vurgulayan Özkafa, ''Bu mağazalar sütunları kesilmemiş, fiziki tadilatta bulunulmamıştır. Sadece mağaza içindeki kolonlar ve direklerin üzeri ayna ya da ahşaplarla kaplanmıştır. Binaya 3 ay önce belediyenin oturulamaz raporu verdiği bilgisi de kesinlikle doğru değildir'' dedi. 
     ''Ayrıca binanın statik durumunun zafiyet içinde olmasına ilişkin ne apartman sakinlerinden ne de başka birinden başvuru gelmemiştir'' diyen Özkafa, bina inşaatına 1994 yılında başlandığını, 2000 yılında da oturma izninin verildiğini ifade etti. Özkafa, ''Bina yapıldığında beton, statik ve elektrik projesi şartı aranıyordu. Ancak fenni mesuliyet zorunluluğu daha yakın bir tarihte konuldu. Bu nedenle binanın fenni mesuliyetini taşıyan kişi bulunmuyor.'' Olayla ilgili sorumlular hakkında herhangi bir işlem yapılıp yapılmadığıyla ilgili soruya ise Özkafa, ''Savcılık olayla ilgili soruşturma başlattı. Sorumluların tespit edilip, haklarında gerekli işlemin başlatılması için adli işlemler eksiksiz bir şekilde yürütülüyor'' diye konuştu. 
     
</TEXT>
</DOC>
