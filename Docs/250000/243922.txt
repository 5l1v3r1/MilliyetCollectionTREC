<DOC>
<DOCNO> 243922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/yasam/ayas.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinde sinema şöleni 
</HEADLINE>
<TEXT>


1. Bağımsız Bayrampaşa Cezaevi Film Festivali başladı... 4 Haziran'a kadar sürecek etkinlikte 7 yerli film gösterilecek 

BAYRAM KAYGUSUZ 

Levent Kazak, Turgay Tanülkü ve Kemal Gökhan Gürses tarafından organize edilen "1. Bağımsız Bayrampaşa Cezaevi Film Festivali", dün düzenlenen kokteylle başladı. 4 Haziran'a kadar sürecek olan ve 3200 mahk mun dönüşümlü olarak 7 yerli film izleyeceği festivalin açılış kokteyline İstanbul Valisi Muammer Güler, İstanbul Emniyet Müdürü Celalettin Cerrah, İstanbul Başsavcısı Aykut Cengiz Engin ve filmi festivalde gösterilecek olan Ezel Akay, sevgilisi Şebnem Dönmez, Ali Poyrazoğlu, Ömer Vargı, Şevket Çoruh gibi sinemacılar katıldı. 
Festivalin hayata geçmesi için büyük çaba harcayan Bayrampaşa Cumhuriyet Savcısı Metin Şentürk de "Bayrampaşa Cezaevi'nde şu anda bir koğuşta 350 kişi kalıyor. Normalde bu sayının 3 ya da 4 kişi olması gerekiyor. Silivri'de yapılacak cezaevleriyle bu sayı normal hale gelecek. Tutukluların sosyal hayata uyum sağlamaları için bu etkinlikler çok önemli. Önümüzdeki günlerde yeni etkinlikler düzenlemeyi hedefliyoruz" dedi. 

'Burası çok huzurlu' 
İnşaat filmiyle açılışı yapılan festivalde tutuklulardan Hakan Şimşek, kader arkadaşları adına bir konuşma yaptı. Esprili konuşmasıyla konukları kahkahaya boğan Şimşek, şunları söyledi 
"Güvenlik sorunları büyük boyutlara ulaşmış olan İstanbul'un en huzurlu yeri burası. Yemek ayağımıza geliyor, elektrik, su faturası yok. Sinemaya bile korumalar eşliğinde gidiyoruz. Tüm cezaevi yönetimi bu festival için biz suçlularla işbirliği yaptı. Türkiye'de ilk kez suçlularla sosyal bir hareket oluştu. Kendimizi doğru tanıtmak için destek istiyoruz. Bayrampaşa Cezaevi web sitesi için bir çalışmaya başlayacağız." 

Törene Vali de katıldı... 

Festivalin açılış törenine İstanbul Valisi Güler, Emniyet Müdürü Cerrah, Başsavcı Engin'in yanı sıra Levent Kazak, Şebnem Dönmez, Ali Poyrazoğlu ve Ömer Vargı gibi sanatçılar da katıldı. 


</TEXT>
</DOC>
