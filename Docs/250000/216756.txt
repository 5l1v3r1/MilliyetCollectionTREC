<DOC>
<DOCNO> 216756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko14.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Continental'den Türk ekonomisine övgü... 
</HEADLINE>
<TEXT>

     Çeşitli ülkelerdeki 119 fabrika, AR-GE ve test merkezi, 65 bine yakın çalışanıyla dünya otomotiv sanayinin en büyük kuruluşlarından biri olan Continental AG'nin Başkanı Manfred Wennemer, Türk hükümetinin konulara ciddi şekilde sarıldığını belirterek, ''Enflasyon yüzde 10'un altına indirilir, kalifiye işgücü yetiştirilirse, Türkiye'nin geleceği çok parlak olur'' dedi. 
     Continental AG'ye bağlı Bursa ContiTech Lastik Sanayi ve Ticaret A.Ş'yi ziyareti sırasında Continental AG'nin çalışmalarını ve Türk ekonomisini değerlendiren Wennemer, yeni müşteriler edinmek, Türkiye'de yatırım yapmış otomotiv üreticilerine hitap etmek amacıyla ve düşük işçilik maliyetleri nedeniyle 5 yıl önce Contitech A.Ş'yi kurduklarını hatırlattı. 
     Continental AG'ye bağlı ContiTech Hava Süspansiyon Sistemleri Bölümü'nün, Almanya dışındaki ilk yatırımını Türkiye'ye yaptığına işaret eden Manfred Wennemer, Türkiye'deki yatırım sayesinde 5 yıl boyunca hem yeni müşteriler edindiklerini hem de mevcut müşterilere daha uygun maliyetli ürünler sunduklarını söyledi. 
     Wennemer, Türkiye'deki yatırımlarının süreceğini, halen inşaatı devam eden ''Yarı Mamül Üretim Tesisi''nin kısa süre sonra devreye gireceğini, tesisin üretime geçmesiyle 2 yıl içinde Türkiye'deki üretim kapasitelerinin iki kat artacağını, bu artışla hem iç hem de dış piyasadaki pazar paylarının yükseleceğini belirtti. 
     
     ''OLUMLU GELİŞMELER VAR'' 
     Başkan Wennemer, Türkiye'nin son dönemde olumlu gelişmelere sahne olduğunu, hükümetin çeşitli alanlardaki kararlılığının Türkiye'ye olan güvenlerini pekiştirdiğini dile getirdi. Uzun yıllardır ''dizginlenemeyen'' enflasyonun düşürülmesinin, Türk Lirası'nın değer kazanmasının olumlu gelişmelerin göstergesi olduğuna değinen Wennemer, Avrupalı yatırımcıların Türkiye'de yatırıma artık daha sıcak bakmaya başladığını ifade etti. 
     Yabancı sermaye olarak iki konunun üzerinde önemle durduklarına dikkati çeken Wennemer, şöyle konuştu 
     ''Hükümet konulara ciddi bir şekilde sarılıyor. Gerçekten birşeyler yapılmaya çalışılıyor. Bu da bize göre ciddiyetin bir göstergesi. Öncelikle enflasyonun yüzde 10'un altına indirilmesi önem taşıyor. Bu konuda önceki yıllara göre belirgin bir iyileşme var ama bu yeterli değil. Diğer taraftan eğitim konusu da çok önemli. Enflasyon yüzde 10'un altına indirilir, genel eğitim düzeyi yükseltilir ve yabancı sermayenin ihtiyaç duyacağı nitelikli işgücü yetiştirilirse, Türkiye'nin geleceği çok parlak olur.'' Manfred Wennemer, Türkiye'de gerek hükümetin gerek özel sektörün Avrupa Birliği'ne AB uyum konusunda attıkları hızlı adımların AB'de olumlu karşılandığına işaret ederek, ''Türkiye Avrupa'nın önemli bir parçası. Ancak gereken hazırlıklar yapılmadan işi aceleye getirmek ne AB'ye ne de Türkiye'ye yararlı olur. Bu konunun biraz daha zamana yayılmasının Türkiye'nin çıkarları açısından daha uygun olacağını düşünüyorum'' diye konuştu. 
     Continental lastikleriyle Türkiye'de pazar paylarının sürekli arttığına işaret eden Wennemer, Koç Holding'e bağlı OLTAŞ ile başarılı bir işbirliği halinde olduklarını, ayrıca Ford Otosan, Renault ve Peugeot ile de çalışmaya başladıklarını belirtti. 
     ContiTech Lastik Sanayi Yönetim Kurulu Başkan Yardımcısı Gunter Derscher de yabancı yatırımcıların önündeki bürokratik engellerin kaldırılması durumunda Türkiye'nin daha çok yabancı sermaye çekebileceğini söyledi. 
     
     CONTINENTAL AG 
     Almanya'nın Hannover kentinde 1871 yıllarında faaliyete başlayan, ilk yıllarında yumuşak lastik malzemeler, kauçukla kaplanmış malzemeler, fayton ve bisikletler için lastik üreten Continental AG, bugün uluslararası alanda faaliyet gösteren bir şirketler topluluğu olarak otomotiv sanayii için ticari ve binek araç lastiklerinin yanı sıra komponentler, modüller ve sistemler üretiyor. Lastik ve fren teknolojisi, sürüş dinamiği, elektronik sistemler ve sensörik alanlarda dünyada söz sahibi olan kuruluşun toplam satış cirosu 11.4 milyar euro dolayında bulunuyor. 
     Continental AG'ye bağlı ContiTech Şirketler Grubu'nun ise 13 ülkede kauçuk, sentetik maddeler ve elektronik konusunda 56 şirketi bulunuyor. Bünyesinde yaklaşık 15 bin kişiyi istihdam eden firma, üstün tekonlojik ürünleri ve sistemleriyle otomotiv, raylı sistem, havacılık ve makine sanayilerinin geliştirme partneri ve orijinal parça tedarikçisi konumunda. 
     
</TEXT>
</DOC>
