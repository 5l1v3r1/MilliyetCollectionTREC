<DOC>
<DOCNO> 219170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun23.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de DHKP C üyelerinin davası düştü, tartışmalara yolaçtı 
</HEADLINE>
<TEXT>

     İngiltere'de yasaklanan DHKP-C örgütüne üye olmak, örgüt adına faaliyetlerde bulunmak ve para toplamayı yasaklayan yasaya aykırı davrandıkları gerekçesiyle yargılanan 6 kişinin haklarındaki davanın düşmesi hukuki tartışmalara yol açtı. 
     Terör örgütü DHKP-C üyesi oldukları gerekçesiyle mahkemeye sevk edilen 6 kişiden İngiliz vatandaşı Gürhan Gür ve Rory O'Driscoll ile Türk vatandaşı Alaattin Kalender, Songül Özgür, Selver Kapan ve Birten Kalaycı, Kingston mahkemesinde 10 gün süren davanın sonucunda, haklarında takipsizlik kararı verilerek beraat ettirildi. 
     Guardian gazetesi, bu kişilerin davanın başlamasından bir hafta önce, üyesi oldukları örgütün İngiltere'de yasaklanmadığına dair İçişleri Bakanlığı'ndan bir yazı aldıklarını belirtti. 
     Gazete, ''Onlar yasakta adı geçmeyen Devrimci Halk Kurtuluş Cephesi DHKC üyesi olduklarını savundu. Yasaklanan örgütün ise Devrimci Halk Kurtuluş Partisi Cephesi DHKP-C adını taşıdığını ve aynı örgüt olmadığını öne sürdüler ve böylece davanın görülmesini engellediler'' diye yazdı. 
     Guardian, ''Oysa bu 6 kişi aylarca izlenmiş ve ikisinin, Dover limanından ülkeye sokulan bazı siyasi dergileri, Londra'da satmak üzere teslim aldıkları tespit edilmişti'' hatırlatmasında bulundu. 
     Kingston hakimi tarafından alınan takipsizlik kararının adli sistemi en az 1 milyon sterlin zarara uğrattığını belirten gazete, Kraliyet Başsavcısı Lyord Goldsmith'in de davanın görülmesi yönündeki muvafakatını son anda verdiğini hatırlattı. 
     
</TEXT>
</DOC>
