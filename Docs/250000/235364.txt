<DOC>
<DOCNO> 235364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur43.html </URL>
<DATE> 2004/04/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gece kulübü kaçak motorin deposu çıktı .. 
</HEADLINE>
<TEXT>

     Tekirdağ'da bir gece kulübünün altına yapılan ve deniz yoluyla gelen kaçak motorinin gizlendiği 50 ton kapasiteli depo ortaya çıkartıldı. 35 ton kaçak motorinin ele geçirildiği operasyonda, gece kulübü sahibinin de aralarında bulunduğu 10 kişi gözaltına alındı. 
     AA muhabirinin, Tekirdağ İl Jandarma Komutanlığı'ndan aldığı bilgiye göre, bir ihbarı değerlendiren ekipler, merkeze bağlı Gazioğlu Köyü Altıevler mevkiindeki yazlık Kulüp Vizara'ya operasyon düzenlediler. 
     Yapılan aramada kulübün alt tarafında deniz yoluyla getirilerek boşaltım yapıldığı belirlenen 50 ton kapasiteli bir depo bulundu. 
     Ekipler, denizde seyreden tankerlerden aldığı motorini kıyıya getirerek, söz konusu depoya boşalttığı belirlenen, gizli bölmeleri olan ''S. Kurşun'' adlı ve balıkçı motoruna da el koydular. 
     Balıkçı motorunda bulunan, Ali S. 37 , Ali Ekber M. 56 , Engin E. 26 , Ramazan İ. 26 ve Nadir A. 38 yakalanarak gözaltına alındı. 
     Yapılan soruşturma sonucu olayla ilgisi olduğu belirlenen Kulüp Vizara'nın sahibi olduğu ileri sürülen Mustafa Ç. 38 ile İsmet Ç. 35 , Yakup I. 32 , Ali Cengiz K. 34 ile Sabahattin D. 47 de gözaltına alındı. 
     Operasyon kapsamında, motorin sevkıyatında kullanıldığı belirlenen 17 DC 880 plakalı tanker, 34 D 5087 plakalı kamyonet, 59 ES 236 plakalı kasasız kamyon, 3 VG 6311 plakalı otomobil ve kaçak motorini pompalayan su motoru, 50 ton kapasiteli yakıt tankı ile yakıtın denizden karaya nakledilmesinde kullanılan çok sayıda boru ve hortum ve malzemeleri ile 35 ton kaçak motorine el konuldu. 
     Yetkililer, yer altına gizlenen 50 tonluk depoya deniz yoluyla getirilen motorinin, özel bölmeli balıkçı motorundan hortumla kıyıya aktarıldığının, buradan da yer altına döşenen borulardan su motoru yardımıyla depoya pompalandığını belirlediler. Kaçak motorinin depodan tankerlere doldurulup, yurdun değişik kesimlerine sevk edildiği kaydedildi. 
     
</TEXT>
</DOC>
