<DOC>
<DOCNO> 204997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/dunya/dun01.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırplar korkuttu 
</HEADLINE>
<TEXT>

   Sırbistan'da dünkü parlamento seçimlerinde aşırı milliyetçi Radikal Parti oyların yüzde 27.5'ini alarak birinci parti konumuna geçti 
      DIŞ HABERLER SERVİSİ 

   
   Sırbistan'da dün yapılan tarihi seçimlerin ilk sonuçlarına göre, Lahey'deki Uluslararası Savaş Suçları Mahkemesi'nde USSM Bosna ve Hırvatistan'da savaş suçu işlediği suçlamasıyla tutuklu olarak yargılanan Voyislav Seselj'in liderliğindeki Radikal Parti oyların yüzde 27.5'ini aldı. Hür Seçimler ve Demokrasi Merkezi CESID tarafından sandık çıkış anketlerine dayanılarak yapılan projeksiyonda, "Büyük Sırbistan" fikrinin savunucu olan Radikal Parti'nin parlamentoya en büyük parti olarak girmesi Batı başkentlerinde ve Balkanlar'da kaygı yarattı. 
   Geçmiş seçimlerdeki yaptığı değerlendirmelerin isabetliliğiyle tanınan CESID'in projeksiyonlarına göre Miloşeviç'ten sonra Devlet Başkanı olan Voyislav Koştunitsa liderliğindeki ılımlı milliyetçi Sırbistan Demokratik Partisi oyların yüzde 17'sini alarak ikinci parti oldu. 
   Suikasta kurban giden eski Başbakan Zoran Cinciç'in partisi Demokratik Parti ise yüzde 12 ile üçüncü parti oldu. USSM'de yargılan ve seçimlerde aday olan Slobodan Miloşeviç'in liderliğindeki Sosyalist Parti yüzde 7.6 oy alırken, İki küçük monarşi yanlısı partiden oluşan ittifak oyların yüzde 8.2'sini aldı. 
   
   Hükümet çoğunluğu yok 
   Radikal Parti birinci parti olarak 250 sandalyeli parlamentoya girmesine rağmen hükümet kurması için yeterli milletvekili çoğunluğuna sahip olamıyor. Sırbistan Demokratik Partisi daha önce aşırı milliyetçilerle koalisyon kurmayacağını açıklamıştı. 
   CESID'in projeksiyonlarına göre demokrasi yanlısı üç büyük partinin oyların yüzde 41.5'ini alması, aşırı milliyetçi bir iktidarın önünü kesiyor. 
   
   
</TEXT>
</DOC>
