<DOC>
<DOCNO> 230411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonsiy02.html </URL>
<DATE> 2004/04/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis'te bu hafta... 2B görüşülecek 
</HEADLINE>
<TEXT>

     TBMM, orman alanlarında yapılacak tesisler için ''kamu yararı ve zorunluluk'' şartı aranmasını öngören yasa tasarısını bu hafta görüşecek. 
     TBMM Genel Kurulu'nda 13 Nisan Salı günü denetim yapılacak. Türkiye pazarına yoğun olarak giren Çin ürünlerinin yerli sanayiye etkisinin araştırılmasını öngören Araştırma Önergesinin ardından sözlü sorular görüşülecek. 
     Genel Kurul'da Çarşamba günü sözlü soruların ardından, Anayasa Mahkemesi tarafından 17 Aralık 2002 tarihinde iptal edilen yasa yerine yeniden hazırlanan Orman Kanunu Yasa Tasarısı görüşülecek. Tasarı, orman alanlarında yapılacak tesisler için ''kamu yararı ve zorunluluk'' şartı aranmasını öngörüyor. Tasarı'ya göre, ''kamu yararı'' bulunan hizmetlerle ilgili her türlü yer, bina ve tesislerin ormanlarda bulunması veya yapılması zorunlu olması halinde, gerçek veya tüzel kişilere bedeli karşılığında Çevre ve Orman Bakanlığı'ndan izin verilebilecek. 49 yılı geçemeyecek olan bu izin, şartların yerine getirilmesi durumunda rayiç değeri üzerinden belirlenecek yıllık bedelle 99 yıla kadar uzatabilecek. 
     Aile mahkemelerinin görev alanlarının yeniden belirlenmesine ilişkin yasa tasarısı da Genel Kurul'da ele alınacak. Tasarı ile aile mahkemeleri vesayet ve denetim makamı olmaktan çıkarılıyor. 
     Hukuk fakültesi mezunu idari yargı hakim ve savcılarının da noterlik stajına tabi tutulmamalarını öngören yasa tasarısının da bu hafta yasalaşması bekleniyor. 
     Genel Kurul'da 15 Nisan Perşembe günü ise uluslararası sözleşmelerin onaylanmasına dair 6 yasa tasarısı görüşülecek. 
     
     BASIN KANUNU TASARISI 
     TBMM'deki ihtisas komisyonları da gündemlerindeki yasa tasarı ve tekliflerini görüşecek. 
     AB Uyum Komisyonu, yarın Belediye Kanunu Tasarısı'nı 14 Nisan Çarşamba günü ise Basın Kanunu Yasa Tasarısı'nı ele alacak. Plan ve Bütçe Komisyonu, 13 Nisan Salı günü Maden Kanunu Yasa Tasarısı'nı 14 Nisan Çarşamba günü ise Genel Kadro ve Usulü Hakkında KHK'nin ekli cetvellerin Toplu Konut İdaresi Başkanlığı'na ait bölümünde değişiklik yapan yasa tasarısını ele alacak. 
     Sanayi, Ticaret, Enerji, Tabii Kaynaklar, Bilgi ve Teknoloji Komisyonu, Türk Ticaret Kanunu'nun bazı maddelerinin değiştirilmesi hakkındaki yasa tasarısı 14 Nisan Çarşamba günü görüşecek. 
     İçişleri Komisyonu Emniyet Teşkilatı ile bazı kurum ve kuruluşların korunması ve güvenliklerinin sağlanması hakkında kanunda değişiklik yapılmasını içeren yasa tasarısı, Belediyeler Kanunu Yasa Tasarısı, Büyükşehir Belediyeleri Yasa Tasarısı, İl Özel İdareleri Yasa Tasarısı'nı görüşecek. 
     Milli Savunma Komisyonu, 14 Nisan Çarşamba günkü toplantısında, ''Türk Silahlı Kuvvetleri'nde İlk Nasıp İstihkakına İlişkin Yasa Tasarısı'' ile Türkiye Cumhuriyeti Ordusu Subay, Askeri Memur ve Muadilleriyle Astsubayların Giyeceğine Dair Kanun'da değişiklik yapılmasına ilişkin yasa tasarısını ele alacak. 
     TBMM'de eski bakanlar hakkında oluşturulan soruşturma komisyonları da bu hafta toplanarak çalışmalarını sürdürecek. 
     
</TEXT>
</DOC>
