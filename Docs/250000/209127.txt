<DOC>
<DOCNO> 209127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur06.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul... Yağış nedeniyle bazı evleri su bastı... 
</HEADLINE>
<TEXT>

     İstanbul'da yağış ve rüzgar, hayatı olumsuz etkiledi. 
     Gece saatlerinde başlayan ve sabaha karşı etkisini artıran yağmur nedeniyle, Kağıthane ve Şişli'de bazı binaların giriş katları ile gecekonduları su bastı. 
     Özellikle Şişli Feriköy Deresi'nin yakınında bulunan 6 gecekonduda su basması sonucu maddi hasar meydana gelirken, evlere dolan su itfaiye ekipleri ve vatandaşlarca boşaltıldı. 
     Ayrıca yollardaki bazı mazgallar tıkanıp altgeçitlerde su birikintileri oluşurken, yağışın etkisiyle maddi hasarlı trafik kazaları da meydana geldi. 
     Bu arada Şişli Baruthan Cengiz Sokak'ta bulunan 5 katlı apartmanın çatısının bir parçası, şiddetli rüzgarın etkisiyle uçtu. 
     Sokağa park edilmiş haldeki 34 TD 3882 plakalı otomobilin üzerine düşen çatı parçası, araçta maddi hasara yol açtı. 
     
</TEXT>
</DOC>
