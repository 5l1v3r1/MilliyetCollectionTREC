<DOC>
<DOCNO> 235518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun31.html </URL>
<DATE> 2004/04/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İsrail, El Kuds Üniversitesi rektörünü serbest bıraktı 
</HEADLINE>
<TEXT>

     İsrail polisinin çalışma belgesi olmayan Filistinlilere iş vermek suçlamasıyla gözaltına aldığı Filistinli barış eylemcisi ve El Kuds Üniversitesi rektörü Sari Nüseybi serbest bırakıldı. 
     Kudüs'ün kuzeyindeki Atarot karakolunda 4 saatten fazla sorgulanan Nuseybi, AFP'ye yaptığı açıklamada, ''Açılması muhtemel davaya gitmemem halinde 2200 dolarlık para cezası ödemeyi kabul etmem üzerine serbest bırakıldım'' dedi. 
     Rektör, sorgulamada İsrail'e giriş izni bulunmayan Batı Şerialı Filistinli işçilerin üniversitede bulunuşuyla ilgili konuşulduğunu belirterek, ''Bunun benim siyasi faaliyetlerimle bir ilgisi yok'' dedi. 
     Nüseybi'nin, İsrail güvenlik servisi Şin Bet'in eski başkanı Ami Ayalon ile birlikte hazırladıkları bir barış planı için imza topladığı kaydediliyor. İsrail ile yan yana bir Filistin devletini öngören plan için Nüseybi ve Ayalon'un bugüne kadar onbinlerce imza topladığı belirtiliyor. Bu barış planı uluslararası camiada da da destek görmüştü. 
     
</TEXT>
</DOC>
