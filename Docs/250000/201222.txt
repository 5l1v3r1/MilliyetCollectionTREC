<DOC>
<DOCNO> 201222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur19.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Zekeriya Beyaz, savcılıkta zimmet suçlamasıyla ifade verdi 
</HEADLINE>
<TEXT>

     Marmara Üniversitesi MÜ İlahiyat Fakültesi Vakfı tarafından, uçak bileti bedelini hem vakıf hem de rektörlükten alarak zimmet suçu işlediği gerekçesiyle hakkında suç duyurusunda bulunulan eski MÜ İlahiyat Fakültesi Dekanı Prof. Dr. Zekeriya Beyaz, savcılıkta ifade verdi. 
     Dekanlık görevi 1 Aralık 2003'te sona eren ve İstanbul Üniversitesi'ndeki görevine dönen Prof. Dr. Beyaz, hakkındaki suçlamalarla ilgili Üsküdar Cumhuriyet Savcısı Çetin Kezer tarafından sorgulandı. 
     Konuyla ilgili olarak A.A muhabirine açıklama yapan Prof. Dr. Beyaz, hakkındaki iddiaların, yeniden dekan seçilmesini istemeyen üniversite içindeki küçük bir grubun komplosu olduğunu savundu. 
     Prof. Dr. Beyaz, dekanlık görevi sırasında Ankara'ya yaptığı yolculuğun uçak biletinin bedelini hem vakıftan hem de rektörlükten aldığı yolunda hakkında suçlamalar olduğunu ifade ederek, şunları kaydetti 
     ''Göreve giderken, devletten hemen para alamazsınız. Ben de gidiş dönüş bilet paramı vakıftan aldım. Daha sonra bu para devletten de alınmış ve benim hesabıma geçmiş. Bunu öğrendiğim zaman parayı iade ettim. Uyduruk iftiralarla hakkımda suç duyurusunda bulunmuşlar. Dekanlık görevine ikinci kez atanmamı önlemek için kurulmuş bir tuzaktır.'' 
     
     VAKIF BAŞKANININ SÖZLERİ 
     MÜ İlahiyat Fakültesi Vakfı Başkanı Doç. Dr. İsmail Safa Üstün ise Prof. Dr. Beyaz'ın, Ankara'ya 2001 ve 2002 yıllarında yaptığı iki ayrı gezinin uçak bileti bedelini vakıf ve rektörlükten olmak üzere çift taraflı tahsil ettiğini öne sürdü. 
     Üsküdar Cumhuriyet Savcılığı'na temmuz ayının sonlarında başvurduklarını hatırlatan Doç. Dr. Üstün, Prof. Dr. Beyaz'ın iki kez tahsil ettiği parayı ağustos ayında vakfa ödemesinin bir anlamı olmadığını kaydetti. 
     Doç. Dr. Üstün, ''Yapılan bize göre kasti bir olaydır. Olaylar açığa çıktıktan sonra yapılan ödemenin anlamı yoktur'' diye konuştu. 
     Durumu anladıkları zaman Prof. Dr. Beyaz'ın Haziran 2003'te vakıf başkanlığından düşürüldüğünü anlatan Doç. Dr. Üstün, ayrıca dekanlığı döneminde Prof. Dr. Beyaz'a tahsis ettikleri otomobilin geç teslim edildiğini, lojmanın ise hala teslim edilmediğini söyledi. 
     
</TEXT>
</DOC>
