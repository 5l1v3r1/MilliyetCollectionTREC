<DOC>
<DOCNO> 225940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur34.html </URL>
<DATE> 2004/03/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ecstacy operasyonu... 49 bin hap bulundu 
</HEADLINE>
<TEXT>

     Edirne'nin İpsala Sınır Kapısı'ndan yurda giriş yapan otomobilde, 49 bin adet uyuşturucu ve uyarıcı niteliğinde, ecstacy hapı bulundu. Olayla ilgili Hollanda asıllı Türk vatandaşı kadın gözaltına alındı. 
     Edinilen bilgiye göre, sınır kapısından giriş yapan M.M.H.'nin idaresindeki GFBP 19 plakalı otomobil I-Ray cihazında kontrol edildi. Araçta şüpheli yerlerin bulunduğunun tespit edilmesi üzerine narkotik köpeği Duman'a arama yaptırıldı. 
     Köpeğin aracın arka koltuğuna tepki vermesi üzerine detaylı aramaya geçildi. Gümrük muhafaza görevlilerince yapılan kontrolde, arka koltuğun altında 5 poşetin içinde 49 bin adet 14 bin 740 kilo ecstacy bulundu. 
     Yetkililer, bulunan hapların piyasa değerinin 2 trilyon lira olduğunu belirterek, ''Uyuşturucu ve uyarıcı niteliğe sahip haplar Versace logolu. Kalite olarak birinci sınıf. Avrupa'dan Türkiye'ye bu şekilde ve kalitede gönderilmiş en büyük partilerden biri yakalanmış oldu'' diye konuştular. 
     Olayla ilgili soruşturmaya devam ediliyor. 
     
</TEXT>
</DOC>
