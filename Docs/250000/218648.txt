<DOC>
<DOCNO> 218648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/siyaset/siy04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan'ı anlamadım' 
</HEADLINE>
<TEXT>

   Başbakan Erdoğan'ın YÖK Yasa Taslağı'yla ilgili "Bu iş Meclis'e gelecek. Sözü olan adımını buna göre atsın" sözlerini anlamadığını belirten YÖK Başkanı Prof. Dr. Teziç, bu sözlerin muhatabı olmadıklarını söyledi 
      Bahar Atakan 

   
   YÖK Başkanı Prof. Dr. Erdoğan Teziç, Başbakan Recep Tayyip Erdoğan'ın üniversiteye girişte farklı katsayı uygulamasını da kapsayacak YÖK Yasa Taslağı'na ilişkin "Bu iş seçimden sonra Meclis'e gelecek. Bu konuda sözü olan varsa adımını buna göre atsın" sözleriyle kime mesaj verdiğini anlamadığını söyledi. Taslak metnin seçimden önce biteceğini kaydeden Teziç, farklı katsayı konusunun karşılıklı diyalogla çözümlenebileceğini belirtti. 
   Teziç, Başbakan'ın Kütahya mitingindeki "Siyasi iktidar biziz. Karar mercii TBMM'dir" sözlerini değerlendirdi. Milli Eğitim Bakanlığı'yla YÖK arasında kurulan komitenin çalışmalarını sürdürdüğünü belirten Teziç, "Müzakereler sürüyor. İki üç oturum sonra biter. Seçimden çok önce müzakereler tamamlanır. Parlamentoda çoğunlukları var, tabii geçer" dedi. Erdoğan'ın "Ülkede bir gerilime fırsat vermeyelim diye şu ana kadar bu işi izledik" sözlerini de değerlendiren Teziç, şöyle konuştu 
   
   'Olsa olsa seçim konuşmasıdır' 
   "Kamuoyunda gerilim yaratacak şeyler söylemedik. Bu sözlerin muhatabı olarak YÖK'ü görmüyorum. Bu konuşmaların muhatabının YÖK olmadığını Başbakan gayet iyi bilir. Nasıl bir süreç izleyeceğimizi kendisine sunmuştuk. Başbakan'ın böyle bir şey söyleyebileceğini sanmıyorum. Bize yönelik bir söz söylemesini gerektirecek bir tutum, davranış olmadı bugüne değin. Bu olsa olsa seçim öncesi yapılan konuşmadır." 
   
   
   
</TEXT>
</DOC>
