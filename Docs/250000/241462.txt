<DOC>
<DOCNO> 241462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo21.html </URL>
<DATE> 2004/05/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türk basketbol antrenörlerinden yabancı antrenöre tepki 
</HEADLINE>
<TEXT>

     Basketbol Federasyonu'nun Sırp antrenör Bogdan Tanjevic ile anlaşmasına Türk antrenörler tepki gösterdi. 
     Türk Basketbol Antrenörleri Derneği'nin, Türkiye Spor Yazarları Derneği'nde TSYD düzenlediği kuruluş toplantısında biraraya gelen yerli çalıştırıcılar, Sırp antrenör Bogdan Tanjevic'in A Milli Takımı'nın başına getirilmesine tepki göstermelerine rağmen, destek olmaları gerektiğini söylediler. 
     A Milli Takım ile Avrupa üçüncülüğü kazanan, ancak son Avrupa Şampiyonası'nda elde edilen derece sonrası istifa kararı alan Aydın Örs, Türk çocuklarını yetiştiren, onların Avrupa ve NBA'de başarılı olmalarını sağlayan Türk antrenörlerin milli takımın başında olmasını dilediğini söyledi. 
     Örs, 6 ay önce görevi bırakan bir çalıştırıcı olarak ortaya koydukları tepkinin Tanjevic'in önüne set koymak olarak değerlendirilmemesi gerektiğini belirterek, ''Her şeye rağmen milli takımın ileriye gitmesi için en büyük desteği yine biz Türk antrenörleri vereceğiz'' dedi. 
     Geçmiş yıllarda İtalya'nın Siena takımında başarılı bir dönem geçiren Ülkerspor'un antrenörü Ergin Ataman, Bogdan Tanjevic gibi kariyerli bir antrenörün milli takımın başına getirilmesinde kendi sorumluluklarının da bulunduğunu ifade etti. 
     Ataman, Türk antrenörler olarak birlik olmaları gerektiğini vurgulayarak, şöyle konuştu 
     ''Avrupa'nın önde gelen basketbol ülkelerinde antrenörler böyle bir olaya tepki gösterirlerdi. Biz bunu yapamadık. Şimdi buna katlanmak zorundayız. Bundan sonra Tanjevic'e destek olup, Türk basketbolunun gözbebeği milli takımın başarısı için çalışmalıyız. Artık başarıların devam etmesine katkıda bulunmak en büyük görevimizdir.'' 
     
     DİĞER GÖRÜŞLER 
     A Milli Takımı'nın eski çalıştırıcılarından Tolga Öngören ise Bogdan Tanjevic'in kariyerli bir antrenör olduğunu ifade ederek, ''Ben milli takımda başarılı olacağına inanıyorum. Ancak şu an 'Milli takımı disipline edecek bir Türk antrenör yoktur' düşüncesi varsa, ben bunun karşısındayım. Milli takımı çalıştıracak Türk antrenörler vardır. Hepimiz bundan sonra milli takımın yeni teknik heyetine destek vermeliyiz. Biz buna hazırız'' şeklinde konuştu. 
     Türk Basketbol Antrenörleri Derneği'nin ilk başkanı Önder Seden de A Milli Takım'ın başında bir Türk antrenörünün olmasını arzulamalarına rağmen Tanjevic'in göreve geldiğini belirterek, ''Bizim için esas olan Türk basketboludur. Tanjevic görevde kaldıkça ona destek olmalıyız. Yine de derneğimizin kuruluş toplantısında Basketbol Federasyonu ve üyelerini görmek isterdim'' dedi. 
     Derneğin ikinci başkanı Mehmet Baturalp ise Türk antrenörlerine seslenerek, bu konu nedeniyle savaş baltalarını çıkarmaya gerek olmadığını ifade etti. 
     Baturalp, Türk antrenörlerinin her zaman üretmesi ve kendisini geliştirmesi gerektiğini belirterek, şöyle konuştu 
     ''Gönlüm hep bir Türk antrenörden yana olmuştur. Türk basketbolunun dünya kamuoyunda boy göstermesini sağlayanlar yerli çalıştırıcılarımızdır. Milli takım bir yabancı antrenöre teslim ediliyor. Ancak bir savaş yapılacaksa iki dinozor olarak ben ve Önder Seden bunu yaparız. Ama siz iyi çalışın ve başarılı olun.'' 
     
     DERNEK FAALİYETLERİNE BAŞLADI 
     Türk antrenörlerini biraraya getirmek ve onlara destek vermek amacıyla kurulan Türk Basketbol Antrenörleri Derneği, faaliyetlerine başladı. 
     TSYD'nin Levent'teki merkezinde açılış kokteyli veren dernek, ilk toplantısını da burada yaptı. 
     Türk antrenörlerin gelişimini sağlamak ve onlara destek olmak amacıyla kurulan derneğin ilk yönetim kurulu başkanlığına eski antrenörlerden Önder Seden getirilirken, yönetim kurulunda Mehmet Baturalp Başkan yardımcısı , Ergin Ataman Sayman , Tolga Öngören Genel Sekreter , Aydın Örs Üye , Ercüment Sunter Üye ve Çetin Yılmaz Üye yer aldı. 
     Derneğin yönetim kurulunda yer alan Aydın Örs, yerli çalıştırıcılar olarak kenetlenmeleri halinde bir sinerjinin oluşacağını ifade ederek, ''Belki bir süre sonra Basketbol Federasyonu milli takımın başına getirmeyi düşündüğü antrenör konusunda bize danışır'' dedi. 
     
</TEXT>
</DOC>
