<DOC>
<DOCNO> 240521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo21.html </URL>
<DATE> 2004/05/16/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Aydın Yönetime aday olmak için hazırlık yapanlar var... 
</HEADLINE>
<TEXT>

     Elazığspor Kulübü Başkanı Baki Aydın, 5 Haziran tarihinde yapılacak kongrede yönetime aday olmak için hazırlık yapanların olduğunu söyledi. 
     Baki Aydın, AA muhabirine yaptığı açıklamada, takımın, ligin son maçında Galatasaray ile karşılaştığını ve iyi mücadele ettiğini belirterek, altyapıda olan futbolcuların Galatasaray karşısında forma giydiğini bildirdi. 
     Yapılacak bir kaç transferin yanında takımın iskeletinin korunması halinde Elazığspor'un gelecek yıl Süper Lig'e kolaylıkla yeniden çıkacağına inandığını ifade eden Aydın, oluşacak yeni yönetimin, bunun için şimdiden çalışmalara başlaması gerektiğini kaydetti. Aydın, şöyle dedi 
     ''Elazığspor Kulübü'nün 5 Haziran'da yapılacak kongresinde, yönetime aday olmak için hazırlık yapanların olduğunu duydum. İyi bir yönetim oluşması için aday olacaklara her zaman destek olacağımı söyledim. İstediğimiz, takımı yeniden Süper Lig'e çıkaracak güçlü bir yönetimin oluşması. Bunun için bizimle birlikte herkesin üzerine düşeni yapmasını istiyorum.'' Yabancı futbolcuların ülkelerine gittiğini ifade eden Aydın, takımda çok kaliteli futbolcuların olduğunu, bunların başka takımlara transfer olabileceklerini sözlerine ekledi. 
     
</TEXT>
</DOC>
