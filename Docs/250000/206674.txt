<DOC>
<DOCNO> 206674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/guncel/gun90.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
      
   Modelleme...    Başbakanımız yeni yılla birlikte imajını da değiştirme kararı almış. Düşünmüş taşınmış, en iyi model olarak emekli ABD Başkanlarından Bill Clinton'da karar kılmış... 
   Kamyon, otobüs gördü mü dayanamayıp kullanmaya kalkan, kovboyluğa özenip attan düşen, futbol oynayan, şarkı söyleyen kendi çapında karizması yerinde olan Tayyip Bey'in neden Clinton'ı örnek aldığını anlamak kolay. Güzel adamdı Clinton... 
   1 Oval ofisini pek severdi. Devlet işlerinden vakit buldukça orada çeşitli "müzik" çalışmaları yapardı... 
   2 Çalışanların gözbebeğiydi. Bırakın kadrolu Beyaz Saray çalışanlarını, "stajyerlerle bile bizzat" "ilgilenirdi... 
   3 Sempatikti... 99 depremi yüzü suyu hürmetine memleketimizi ziyaret etmiş, burnunu sıkan bebekle çekilen fotoğrafıyla, karizmasına karizma katmıştı... 
   4 Ve en önemlisi... Clinton'ın başkanlığının son günlerinde kendiyle dalga geçtiği muhteşem bir filmi vardı. Bisikletle Beyaz Saray koridorlarında gezdiği unutulmaz görüntülerle dolu filmle acayip sükse yapmıştı... 
   Clinton'ın delikanlıyı açan ama Tayyip Bey'e hiç uymayan bazı yönlerinin olduğunu ilk iki maddede görüyoruz. Bu yüzden başka modellere de bakmakta fayda olabilir... 
   
   Alternatif modeller... 
   Arnold Modeli Şişko, kısa boylu, ya da -ne yazık ki- yürümekte güçlük çeken başbakanlardan sonra Tayyip Bey'in maşallahı var. Boy pos tamam, ama yetmez. Arnold gibi biraz vücut çalışılır uzun deri pardösü giyilir, siyah gözlük takılır, dosta düşmana "kodum mu oturturum " mesajı verilir. Haa, karşı taraf mesajı alır mı, valla alır gibi geldi bize... 
   Kanuni Modeli Osmanlı İmparatorluğuna en görkemli devrini yaşatan Kanuni örnek alınabilir. Kolay değil tabii, iyi derecede ata binme kriterini yerine getirmesi şart. Binicilik dersleri işe yarar mı yaramaz mı bilinmez, ama yararsa, Avrupa Birliği'nin yıllardır beklediğimiz kapısını kırar içeri bodoslama dalarız... 
   Kara Murat Modeli Ne zaman oynasa reyting alan Kara Murat serisinde Cüneyt Arkın ağabeyimizin görkemine daha kimse ulaşamadı. Uçan tekme atmak, aynı anda 3 okla 5 kişiyi devirmek kolay şeyler değil. Çok çalışmak, dolayısıyla da çok vakit gerektiren meşakkatli bir iş. Zor görünüyor ama yılmamak lazım... 
   Kadir Ağbi Modeli Fazla söze gerek var mı Etek de giyse, saçını da boyatsa, çocuk da yapsa, kariyerini yapmış bitirmiş bir ekol. Biraz "motive etme" dersleri alması gerekiyor başbakanımızın. AB ülkelerinin liderlerini cepten motive etti miydi, o zaman bariyer bile koysalar AB'ye gireriz... 
   Ağaçlardan ormanı göremiyoruz, memleketimizde dünyaya örnek olmuş bir model varken, hepsi hava cıva. Uzakta aramaya gerek yok. O meclisi, cumhuriyeti kuran kişi desek yeter herhalde... 
   
   Kaldıramazsan kaldırırlar gülüm .. 
   Arşimet 
   
   Yalan Galiba 
   "Fransızların bir sözü var sistem sana uymuyorsa sen sistemi değiştir..." 
</TEXT>
</DOC>
