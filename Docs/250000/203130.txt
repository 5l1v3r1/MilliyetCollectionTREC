<DOC>
<DOCNO> 203130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/ykoksaldi.html </URL>
<DATE> 2003/12/19/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Çekenler bilir 
</HEADLINE>
<TEXT>

   
   Phil Ball yıllardır İspanya futboluyla içiçe olan bir İngiliz. "Real Madrid'in 100 yılı" ve "Morbo - İspanya Futbolunun Tarihi" isimli iki önemli kitaba imza attı. Bu haftaki yazısında, Türk futbolseverlerin son 3 aydır tansiyonunu yükselten naklen yayınlardaki yorumcu eziyetine ortak olmuş. İspanyol kanalı TVE1'de yorumculuk yapan, Real Madrid'in eski kaptanı, frikikçisi Michel'den fena halde dertli. Birçok İspanyol futbolsever gibi. 
   Aslında şikayetleri Michel'in bilgi seviyesi, analiz becerisinden değil yeterince tarafsız olamaması, Real Madrid etkisinden kurtulamaması, diğer yorumcuya ister istemez takındığı çok bilmişlikten. 
   Bizler ise ukalalıktan ziyade, doyurucu ve tarafsız olmamalarından dertliyiz. Rıdvan Dilmen'in sıkılıp, Lig TV yorumculuğunu bırakmasıyla naklen yayınlar, başta Cüneyt Tanman olmak üzere, Oğuz Çetin, Metin Tekin ve diğer isimlerle irade testine dönüştü. Bilgili olmak ile bunu yansıtma becerisi bambaşka vasıflar. Canlı maç anlatmak ve yorum yapmak espri, bilgilerle süslü, izleyiciyi de rahatlatan muhabbet tutturmakta yatıyor. Sorun da bu, konuşmaları gerek ama konuşmuyorlar, kafalarındakini dökemiyorlar. Kimi zaman gerçekten kayboluyorlar, dalıyorlar. Spikerler sorularla onları dünyaya döndürmeye çalışıyor. 4 - 5 cümle etrafında toplanan, tekrarlanan ifadeleri 90 dakika dinleyince yakanızı paçanızı çekiştirmeden duramıyorsunuz. Gözlerinize kulağınızın varlığını unutturmaya çalışarak, ruhani bir savaş veriyorsunuz. Evet, Türkiye ligi maçı izlemek artık futbol kalitesinin vasatlığı kadar, yorumcularıyla da çekilmez. Ve maalesef beyler biz sizinle çok sıkılıyoruz. 
   Keşke bu ligimizle sınırlı kalsa. Mesela Barcelona kalecisi Valdes için ne hissediyorsunuz Bu hafif şımarık bakışlı genç kaleci bir cadı oldu bizim için. Sırf Rüştü'nün formasına ortak diye. ATV'de başlayıp CINE5'te her Barcelona maçında devam eden "hata hata yap, sektir, kaçır" lanetleme kampanyaları nihayet sona erdi. Rüştü ve Valdes takım arkadaşı ve çok şükür bozguncu tavrımızın etkileyemeyeceği kadar uzaktalar. Ama şimdi de her iki dakikada bir "Beşiktaş'ın rakibi Valencia", "Galatasaray'ın rakibi Villareal" sıfatlarıyla uzayan anlatımlara mahkumuz ne yapalım, iki ay dayanırız artık. 
   Avrupa liglerini veren tüm kanallara teşekkürler. Enflasyon sersemletse de pek çok ülkede paralı kanalların hakimiyetindeki hizmeti sunuyorlar. İstiyoruz ki ülke içinde kaçan futbol tadımızın merhemi olan bu maçları huzurlu biçimde izleyebilelim. İngiltere Ligi'nin stressiz ve futbol ansiklopedisi haline dönüşmesi de NTV'nin anlatımı ve özeninden kaynaklanmıyor mu 
   
      
</TEXT>
</DOC>
