<DOC>
<DOCNO> 210367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun33.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanpollar Sertab'a vuruldu... 
</HEADLINE>
<TEXT>

     Yeni albümü ''No Boundaries''in tanıtımı için geldiği İspanya'yı çok seven Sertab Erener, ''Avrupa'da Türkiye'ye karşı en önyargısız halk İspanyollar'' dedi. 
     Avrupa'daki 13 ülkede çıkacak olan albümünün tanıtımı için ilk olarak İspanya'yı seçen Sertab, İspanya'nın ''Pop Star''ı olan ''Operancione Triunfo'' adlı programın Barcelona'da düzenlenen final gecesine katıldı. İspanyol devlet televizyonu TVE'deki programa dün akşam çıkan sanatçı, gelecek Eurovision şarkı yarışmasında İspanya'yı temsil etmek için mücadele eden son 4 finaliste öğütler verdi. Şarkı söyleme teknikleri ve sahnede duruş hakkında İspanyollara tavsiyelerde bulunan Sertab, ''Her şeyden önce kendinize güvenin'' dedi. 
     Sanatçı daha sonra çok güzel bir sahne düzeninde ''Every Way That I Can'' adlı şarkısını seslendirdi. 
     AA muhabirinin sorularını da yanıtlayan Sertab, Türkiye'deki ''Pop Star''ı seyretmediğini, ama kesinlikle İspanya'daki organizasyonun çok kaliteli ve çok güzel bir şov olduğunu söyledi. Sertab, genç İspanyol şarkıcılara öğüt verdiği anla ilgili olarak şöyle dedi 
     ''Hayatımda ilk kez böyle bir şey yaptım. Müjdat Gezen'in okulunda bir yıl hocalık yaparken buna benzer bir şey yapıyordum, ama kariyerimi daha tamamlamadığım için böyle bir şey biraz garibime gitti. Çünkü genel olarak bu yaşlı kişilerin yaptığı bir iş. Çocuklar ilk önce beni gördüklerinde tutulup kalırlardı. Aralarından biri çok heyecanlıydı eli titriyor, elini kolunu nereye koyacağını bilmiyordu. Ben biraz onların üzerine çok gittim. Şarkı söyleyince daha da rahatladılar.'' İlk kez geldiği İspanya'da gördüğü Barcelona ve Madrid kentlerine hayran olduğunu kaydeden Sertab, ''Televizyon programı etkiledi galiba bugün dolaşırken birkaç insan sokakta beni tanıyıp selamladı. Çok hoştu'' dedi. 
     Avrupa'da ilk tanıtımını İspanya olarak seçme nedenini organizatörü olarak gösteren sanatçı, ''Every Way That I Can, ben buraya adımımı atmadan promosyonsuz 6 bin sattı. No Boundaries, Akdeniz ülkelerindeki halkın kulaklarına çok daha yakın bir müzik. Oryantallik var daha kıpır kıpır ve eğer marketing olarak konuşursak İspanya çok doğru bir market. Eğer satışlar iyi giderse, ki şarkılarımı seveceklerini sanıyorum, mutlaka yazın bir başka konsere gelmek istiyorum'' açıklamasında bulundu. 
     Bu arada Barcelona'da ve Madrid'te bulunduğu süre içerisinde birçok İspanyol radyo ve televizyonuna demeç veren Sertab, ''Türk olduğun için sana yönelik ilginç yaklaşımlarla ya da sorularla karşılaştın mı '' sorusuna, ''Burası bugüne kadar yaşadığım, Türkiye'ye karşı en önyargısız duran ülke. Türkiye hakkında çok bilgisi olmayan, bilenlerin de daha az ön yargılı olduğu bir ülke. Belçika, Hollanda, Almanya'da bana Peçe taktın mı , Sokakta erkekler seni dövüyor mu diyenler oldu. Feci bir şey. Burası çok daha açık fikirli, çok daha sıcaklar. Avrupalı olma kibiri İspanyollar da yok. Çok içten, bizim gibiler'' cevabını verdi. 
     Sertab, bu gece Madrid'teki Pasapoga adlı kulüpte özel bir konser verirken İspanyol müzik ve sanat dünyasından birçok ünlü ismin de geceye katılacağı bildirildi. 
     Öte yandan Sertab'ın dansçılarından bir kızın bugün öğle yemeğini yediği restoranda çantası çalınırken kızın çantasında tüm evraklarının, pasaportunun ve cüzdanının olduğu belirtildi. 
     Madrid'te oldukça sık görülen hırsızlık olayının kurbanı olan ve hemen karakola gidip şikayetini yapan dansçı kıza, Türkiye'nin Madrid Büyükelçiliği'nin yardımlarıyla yeni pasaport verildi. 
     
</TEXT>
</DOC>
