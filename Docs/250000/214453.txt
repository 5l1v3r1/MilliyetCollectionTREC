<DOC>
<DOCNO> 214453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun12.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavru köpekbalığı yüzücünün bacağını kaptı ve bırakmadı 
</HEADLINE>
<TEXT>

     Avustralya'nın Sidney kentinin kuzeyindeki bir plajda yüzen kişi, bacağını ısırarak bırakmayan yavru köpekbalığıyla sahile çıkarak yardım istemek zorunda kaldı. 
     Luke Tresoglavic adlı kişi, ABC radyosuna yaptığı açıklamada, ''Köpebalığı bacağımı kapınca, kıpırdamasını önlemek için onu derhal iki elimle yakaladım ve karaya doğru yüzdüm. Karada da yardıma rağmen köpekbalığından kurtulamayınca otomobilime bu şekilde bindim ve plaj görevlilerine ulaşabildim. Neyse ki görevliler bu durumda ne yapacaklarını biliyorlardı'' dedi. 
     Plaj görevlileri, soğuk su fışkırtarak köpekbalığının çenesini gevşetmeyi başardı ve böylece Tresoglavic bacağında ufak bir kesikle kurtuldu. 
     Normalde insanlara karşı saldırgan olmayan ve yetişkin olduğunda boyu üç metreye kadar ulaşabilen bazı köpekbalıkları, deniz dibinde gizlenme özellikleriyle biliniyor. 
     
</TEXT>
</DOC>
