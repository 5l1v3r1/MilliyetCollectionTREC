<DOC>
<DOCNO> 221522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko22.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de fındık tanıtım üssü açıldı... 
</HEADLINE>
<TEXT>

     Fındıkta hedef pazar olarak belirlenen Çin'de, fındıklı ürünlerin üretimine yönelik olarak yaptırılan eğitim ve gösteri merkezi, Pekin'in Huairo bölgesinde törenle açıldı. 
     Dış Ticaret Müsteşar Yardımcısı Ömer Faruk Doğan, açılışta yaptığı konuşmada, dünyanın en büyük çikolata pazarı olan Avrupa'daki ürünlerin yüzde 40'ında Türk fındığının kullanıldığını vurguladı. 
     Türkiye'de ''fındık tanrıdan ülkemize, ülkemizden de dünyaya bir armağandır'' diye bir söz olduğunu belirten Doğan, bu sözün, son yıllarda yapılan bilimsel araştırmalarla kanıtlandığını ve fındığın kalp sağlığını destekleyen bir ürün olduğunu kaydetti. Doğan, fındıkta yaşlanmayı önleyici mineraller bulunduğunun ABD Gıda ve İlaç İdaresi FDA tarafından da kabul edildiğini söyledi. 
     Çin'in ekonomik alanda kaydettiği başarıların ve halkın refah seviyesinin yükselmesinin fındık ve çikolata tüketimini de artıracağını söyleyen Doğan, ''buradaki başarının Çin-Türkiye ilişkilerine de yansıyacağına inanıyoruz'' şeklinde konuştu. 
     
     ''TİCARETTEKİ AÇIĞI KAPATMAYI HEDEFLİYORUZ'' 
     Çin Ticaret Bakanlığı'nda Türkiye Masası'ndan Sorumlu Genel Müdür Vang Binşin konuşmasında, Çin ve Türkiye arasındaki ticaretin son yıllarda hızlı gelişme kaydettiğini ve ikili ticaret hacminin 2003 yılında bir önceki yıla göre yüzde 89 aratarak 2.6 milyar dolara ulaştığını ifade etti. Vang, Türkiye'nin Çin'e yaptığı ihracatın da geçen yıl 2002'ye oranla yüzde 84 artarak, 3 milyon dolara çıktığını söyledi. 
     Türk yetkililerin ikili ticarette Türkiye aleyhine olan dengesizlik ile ilgili hassasiyetlerini anladıklarını belirten Vang, iki ülke arasındaki ticareti geliştirirken gittikçe denge sağlamayı hedeflediklerini kaydetti. 
     Türk şirketlerini, avantajlı ürünlerini Çin'deki fuarlarda sergilemeye davet eden Vang, Çin hükümetinin tanıtım için gerekli yardımı sağlayacağını ifade etti. 
     Törene katılan Huairo Belediye Başkanı Zhang Yankun da, fındık eğitim ve gösteri merkezinin açılması ile ilçenin itibarının arttığını ve merkezin ekonomik damara yeni bir enerji pompalayacağını söyledi. 
     Törene ayrıca, Türkiye'nin Pekin Büyükelçisi Rafet Akgünay, Dış Ticaret Müsteşarlığı İhracat Dairesi yetkilisi Yavuz Mollasalihoğlu, Ticaret Ataşesi Coşkun Güzelhan, Ekonomi Ataşesi Burak Deste ve Fındık Tanıtım Grubu yetkilileri ile Çin Ticaret Bakanlığı, Aşçılık Derneği, Beslenme Derneği, Gıda Sanayisi, Fırıncılar Derneği ve Pekin Belediyesi yetkilileri katıldı. 
     
     ''BOL VİTAMİNLİ YEMİŞ'' 
     Pekin'in Huario ilçesindeki Yançi Sanayi Kalkınma Bölgesi'nde Fındık Tanıtım Grubu ve Çinli tanıtım şirketi tarafından kurulan eğitim-uygulama merkezinde, kek, pasta ve tatlı üretiminde fındık kullanımını sağlamak üzere, pastane ve restoranların şeflerine pasta, tatlı uygulamaları gösteriliyor. 
     Çin'de Türk fındığına açılan bir isim yarışması sonucu ''bol vitaminli yemiş'' anlamına gelen Veycınguo Weizhenguo adı verildi. Fındığın tanıtımı için Çin'de yürütülen kampanyada, yıldız yerine fındığın yer aldığı, Türk Bayrağı'nı andıran ay-fındıklı afiş kullanılıyor. 
     Fındık Tanıtım Grubu tarafından 2000 yılından bu yana Çin'de toplam 1.3 milyon dolarlık tanıtım kampanyası yürütüldü. Çin'in 1997'de 27.9 ton olan fındık ihracatı, geçen yıl 1404 tona ulaştı. Çin'e, 1998'de 29 ton, 1999'da 111.4 ton, 2000'de 162.4 ton, 2001'de 521.6 ton, 2002'de bin 162.8 ton fındık ihraç edildi. Bu yılın Ocak-Şubat döneminde Çin'e 100 ton dolayında ihracat yapıldı. 
     
</TEXT>
</DOC>
