<DOC>
<DOCNO> 214184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo00.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Süper Lig geriliyor 
   Her hafta biraz daha yükseliyor ligin sinir katsayısı ve keskin sirke her zamanki gibi küpüne zarar veriyor. Sadece bununla da kalmıyor iş Ne yazık ki, sinirlerle birlikte futbol da geriliyor 
      TAMER BAĞLAN 

   
   Sezonun gol yönünden en kısır haftası, Ankaragücü - Beşiktaş beraberliğiyle başladı. Bu son derece doğal sonuç, zirveyi hizaya getirmesi nedeniyle anlamlıydı İkinci devreye kaybederek başlayan, geçen hafta Bursa'da zar zor kazanan kara - kartal, hala şampiyonluğun en büyük favorisi olmasına rağmen, Fenerbahçe'ye artık resmen yakalandı... 
   Bu maçın kıssadan hissesi şu olmalı bize göre son iki sezonun en iyi ekibi olan Beşiktaş'ı hem teknik hem idari alanda yönetenler bir an önce kendilerine gelmezlerse ne yazık ki, kaybetmeye devam edecekler. Üstelik, yalnızca puanları ve buna bağlı şampiyonluğu değil, iki yıldır kazandıkları sempatiyi de... 
   Kendi sahasındaki 9 maçtan sadece birini kazanan lig sonuncusu Elazığspor'un bu haftaki konuğu Fenerbahçe'ydi. Futbol olarak değil belki ancak, son vuruş becerisi ya da şansıyla üç puanı hakeden lig ikincisiydi. Oysa, sanki ilk kez ve verilmeyen penaltıları, sayılmayan golleriyle yenilmişcesine tepki verdi Gakkoşlar bu yenilgiye. Sonucu hakemin birkaç hatalı kararına bağlayıp, Hooijdonk'un direkten dönen vuruşlarını, Yunus'la Effa'nın önemli fırsatları cömertçe harcayışlarını görmezden geldiler. Hem kendilerine zarar verdiler hem de Baki Aydın gibi sportmen bir başkana ihanet ettiler... 
   Atay Aktuğ'un da belirttiği gibi, ilk üç için oynuyorsa Trabzonspor, buna önce futbolcuların inanması gerekir. Ziya Doğan, bordo - mavililer'in hedefleri için son derece yerinde bir tercih. Ancak, büyük takım futbolcusu olduğunu hissetmeyen ve hissettirmeyenlerle Trabzon'u taşıması olası değil. 
   Şampiyonluk kovalayan Beşiktaş ve Fenerbahçe'nin ligin son 15 haftasında topladığı puan 32, Denizlispor'un ise 31. Fazla söze gerek yok Horozlar için yalnızca bu veri bile Giray Bulak ve öğrencilerinin neler yaptıklarının ya da ilk beş haftadaki ısınma turlarında neler kaçırdıklarının göstergesidir. 
   Hani "Üç büyükler olmazsa, Türk futbolu da olmaz" derler ya, Gaziantepspor ve Gençlerbirliği'ne bakıp "neden olmasın" diyesi geliyor insanın. Sayısı artarsa futbolu keyif veren kırmızı - siyahlılar'ın bal gibi olur. Üstelik kurumsallaşmış, modern, alt yapısı yeterli, ilkeli başka büyüklerle futbolumuz üç büyüklerin tekelinden de kurtulur. 
   Sahasında hiç yenilmeyen Malatyaspor karşısında ilk deplasman galibiyetini alan Rizespor'a belli ki Yılmaz Vural'ın ayağı yaradı. Ne var ki, hakem hatasıyla henüz 15. dakikada eksik kalan Malatyalılar'ın isyanı da haklıydı. Ancak, maç sonrası bir teknik adam olarak yorum yapmak yerine masaya yumruk vurması, sporculuğunda örnek olarak gösterilen Mehmet Özdilek'e yakışmadı... 
   
   HAFTANIN PORTRESİ 
   Selahattin Kınalı Akçaabat Sebat 
   Trabzon'da yetişti, ancak yuvasında tutunma çabaları bir türlü sonuç vermedi. İnişli - çıkışlık grafikler, ciddi sayılabilecek süre futboldan kopuşlar onu kaybolma tehlikesi ile karşı karşıya bıraktı. Ümit milli formayı taşımış olmak ile yok olmaya yüz tutan bir futbol emekçisi olmak arasındaki ince çizgide dengede durmaya çalıştı. Trabzon'a ikinci vedası sonrası bir dönem amatör Kalkınmaspor ile idmanlara çıkan Selahattin, Sebat'a adım attığında adeta özgürlüğüne de kavuştu. Mesleğine olan saygısıyla istikrarı yakaladı, yeniden ayağa kalktı, attığı gol, asisti ve yaptırdığı penaltı ile İstanbul'un surlarına bayrağı dikti. 
   
   HAFTANIN KARMASI 
   Volkan Fenerbahçe 
   Johnson Gaziantep 
   İsmet Ankaragücü 
   Ogün Konya 
   Timuçin Denizlispor 
   Tayfun Beşiktaş 
   Tuncay Fenerbahçe 
   Zafer Çaykur Rize 
   Yattara Trabzonspor 
   Selahattin A.Sebat 
   Hasan Özer Gaziantep 
   
   HAFTANIN TAKIMI 
   ÇAYKUR RİZE Bu sezon dış sularda birçok boğulma tehlikesi yaşadılar, ilk kez Malatya'da rahat kulaç atıp, kıyıya ulaştılar. Hem evinde hükümdarlık kuran rakibinin 11 maçtır süren galibiyet serisini kırdılar, hem de deplasmanlarda kazanamama kabusundan kurtuldular. Kayısı cennetinde çayın lezzetini sundular. 
   
   HAFTANIN HOCASI 
   Yılmaz VURAL Çaykur Rize Adana'nın kurak iklimi, düşüncelerini hayata geçirmesi konusunda önüne set çekti, Karadeniz'in nemli havası serinlik ihtiyacını giderdi. Malatya'nın 9 ay sonra sahasında bileğinin bükülmesinde, onun tecrübesi ve oyuncuların fitilini ateşleme konusundaki becerisiyle oluşturduğu patlamanın etkisi büyüktü. 
   
   HAFTANIN HAKEMİ 
   Oktay DEMİRAY Denizli-Samsun Temposu yüksek maçta her pozisyonun takipçisi oldu, terini oyunculardan fazla akıttı. Kararlarında isabet oranı, keskin nişancının hedefi şaşırma payından daha azdı. Yardımcılarıyla uyumlu, futbolcularla barışık yönetim gösterdi, düdükleri oyunun daha gür akmasını sağladı. 
   
   GOL KRALLIĞI Futbolcu Takım Maç Gol Van Hooijdonk Fenerbahçe 20 16 Zafer Biryol Konyaspor 20 15 Serkan Aykut Samsunspor 16 14 Tuncay Şanlı Fenerbahçe 18 12 Ahmed Hassan Beşiktaş 17 10 
   
   GOL PASI Futbolcu Takım Maç Gol Pası A.Yordanov İstanbulspor 18 10 Ali Tandoğan Gençlerbirliği 18 8 Miika Aleksi Denizlispor 20 8 Necati Ateş Adana-GS 18 7 Filip Deams Gençlerbirliği 18 7 İ.Yattara Trabzonspor 18 7 
   
   ALTIN ELDİVEN Futbolcu Takım Maç Gol Oscar Cordoba Beşiktaş 16 16 Fevzi Tuncay Malatyaspor 15 16 İke Shorunmu Samsunspor 14 17 Aly Mondragon Galatasaray 16 18 Botonjic Damir G.Birliği 14 19 M.Petkoviç Trabzonspor 14 19 
   
   KART CEZALILARI 
   Kırmızı Tümer Beşiktaş , Ayman Malatyaspor 
   Sarı Tayfur Beşiktaş , Erkan, Mustafa Özkan Gençlerbirliği , Ali Uyanık, Niyazi Konyaspor 
   
   HAFTANIN SONUÇLARI 
   Ankaragücü - Beşiktaş 1 - 1 
   Serdar Dk.70 , Hüseyin Dk.84 
   Elazığspor - Fenerbahçe 0 - 1 
   Tuncay Dk.45 
   Denizlispor - Samsunspor 1 - 0 
   Levent Dk.2 
   Malatyaspor - Çaykur Rizespor 0 - 1 
   Okan Dk.86 
   Diyarbakırspor - Konyaspor 1 - 1 
   Murat Hacıoğlu Dk.47 , Zafer Biryol Dk.80 
   Gaziantepspor - Gençlerbirliği 2 - 0 
   Hasan Özer Dk.77 , Johnson Dk.86 
   Galatasaray - Bursaspor 0 - 0 
   Trabzonspor - Adanaspor 2 - 1 
   Ümit Dk.19 , Gökdeniz Dk.49 , Erdinç Dk.79 
   İstanbulspor - Akçaabat Sebat 1 - 3 
   Selahattin Dk.23 , Semavi Dk.31 , Saidou Dk.41 , Orhan Dk.55 - Pen. 
   
   HAFTANIN MAÇLARI 
   TÜRKİYE KUPASI ÇARŞAMBA Trabzon-Konya, G.Antep-İstanbulspor, Ç.Rize-F.Bahçe, SÜPER LİG CUMARTESİ Adana-Elazığ, Samsun-Malatya, Bursa-A.Gücü, Beşiktaş-Denizli, PAZAR A.Sebat - Trabzon, Konya-G.Antep, Ç.Rize-İstanbulspor, G.Birliği-G.Saray, F.Bahçe-D.Bakır 
   
   ALKIŞ ALANLAR 
   Saygıda kusur etmemek 
   Nedense futbol sahalarımızdaki saygı duruşları, içinde derin anlamlar ve paylaşımlar barındırmasına rağmen, birçok kez tribünlerin duyarsız yüzüne şahit olmuştur. Sessizliği bozma çabaları, gülüşmeler, ayakta durup durmama kararsızlığı arasında olan bazıları için o bir dakika işkence gibi gelmiştir. Ancak İstanbulspor - Sebat maçında bunun aksine, saygı duruşunun anlamını kavramış tribünlerin şuurlu yaklaşımı yüreklere su serpmiştir. Elazığ Başkanı Baki Aydın'ın da yaşanan üzücü saldırının ardından ateşe körükle gitmeyen soğukkanlı yaklaşımı, ayrık otların ayıklanacağı ümidimizi kuvvetlendirmiştir. 
   
   KARA TAHTA 
   El frenini çekin 
   Bir haftayı pas geçmeye gör, o kısacık ara yetiyor yakamızı kurtaramadığımız sinsi düşmanın bıçaklarını bilemesine... Ne yazık ki bazı beyinleri saran mikrop vücutları da esir almış, karnını doyurmak isteyen canavarın isteğine fütursuzca boyun eğiliyor. Elazığ'da maç bitimi hakemlere savrulan tekmeler, yumruklar, Malatya'da bir fanatiğin hayatının hiçbir döneminde mücadele etmediği kadar hakeme saldırmak için giriştiği akıllara zarar çaba durumu özetliyor. Kısacası bilinçsizlik, oto kontrolün yerini almış, zaman zaman fren tutmuyor. Sanırız bazıları Doğu'nun sürekli övdüğümüz misafirperverliğini unutturmak istiyor. 
   
   HAFTANIN SÖZÜ 
   Suat Usta'nın kurtarır tarafı vardı, fazla vukuatı yoktu. 
   FATİH TERİM 
   
   
</TEXT>
</DOC>
