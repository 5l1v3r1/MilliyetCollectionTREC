<DOC>
<DOCNO> 241657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko19.html </URL>
<DATE> 2004/05/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
TOBB'un 59. Genel Kurulu yarın yapılacak... 
</HEADLINE>
<TEXT>

     Türkiye Odalar ve Borsalar Birliği'nin TOBB seçimsiz 59. genel kurulu, yarın Büyük Anadolu Oteli'nde yapılacak. 
     Genel Kurul öncesinde Odalar Birliği'nin görev ve yetkilerini belirleyen yeni yasa TBMM Genel Kurulu'nda kabul edildi. 
     Bilindiği gibi 15 Mart 1950 tarihinde yürürlüğe giren ve bugüne kadar birçok kez değişikliğe uğrayan 5590 sayılı TOBB yasasında en kapsamlı değişiklik 24 Haziran 1995 tarih ve 557 sayılı Kanun Hükmünde Kararname KHK ile yapılmıştı. 
     Ancak söz konusu KHK'nın Anayasa Mahkemesi tarafından iptal edilmesi ve iptal edilen hükümler yerine yeni düzenleme yapılmaması nedeniyle kanunda hukuki boşluklar ortaya çıkmış, bunun üzerine kamuoyunda kanunun bütünselliğinin bozulduğu ve uygulamasının güçleştiği yolunda tartışmalar gündeme gelmişti. 
     Öte yandan Bakanlar Kurulu, geçen yıl çıkardığı bir kararla TOBB'a bağlı oda ve borsaların seçimlerini bir yıl süre ile ertelemişti. 
     Ancak TBMM'de kabul edilen TOBB'un yeni yasası, yarın yapılacak genel kurulu etkilemeyecek. Yasanın yürürlüğe girdiği tarihten önce oda ve borsa organlarına seçilmiş olan üyelerin görev süreleri 2005 yılı Mart ayında yapılacak olan oda ve borsa organ seçimlerine kadar devam edecek. 
     Birlik organlarına seçilen üyelerin görev süreleri ise 2005 yılı Mayıs ayında yapılacak seçimlere kadar sürecek. Birlik yönetim kurulu başkanı da birlik başkanı unvanıyla seçime kadar görevine devam edecek. 
     
     TOBB BAŞKANI VE YÖNETİM KURULUNU DELEGELER SEÇECEK 

     Yeni yasaya göre, 2005 yılı Mayıs ayında yapılacak TOBB başkanı ve yönetim kurulu üyelerini yaklaşık 1000 TOBB delegesinin oyları belirleyecek. 
     Delegeler önce TOBB başkanını seçecek, başkanın belli olmasıyla birlikte, delegeler bu kez de 14 kişilik yönetim kurulu üyeleri için oy kullanacak. Bilindiği gibi daha önce delegeler TOBB bünyesinde bulunan 5 konseyde görev yapan 133 konsey üyesini seçiyor. TOBB yönetim kurulunun seçimi ise konsey üyeleri tarafından gerçekleştiriliyordu. TOBB yönetim kurulunu konsey üyelerinin seçmesine karşılık, yönetim kurulunun, icraatları denetleyemeyen delegelerin oyları ile aklaması tartışmalara neden oluyordu. 
     Yine Odalar Birliği yönetim kurulunun konsey üyeleri tarafından seçilmesi, delegelerin tercihlerinin geri plana itildiği yönünde eleştirilere yol açıyordu. 
     Yeni yasal düzenleme ile konseylere istişare nitelik kazandırılması bu eleştiri ve tartışmaların önünü de kesmiş olacak. Yeni yasaya göre, 2005 yılı Mart ve Mayıs ayılarında yönetime seçilen TOBB Başkanı ve yönetim kurulu üyeleri, oda ve borsaların başkanları ile meclis başkanları en fazla iki dönem 8 yıl daha aynı görevlerini devam ettirebilecekler. Bu görevleri 8 yıl sürdürenlerin yeniden aynı göreve seçilebilmeleri için aradan 2 seçim dönemi 8 yıl geçmesi gerekecek. 
     
     TOBB'UN 59'UNCU GENEL KURULU 

     Bu arada yarın Büyük Anadolu Oteli'nde yapılacak ve seçim olmadığı için aynı gün tamamlanacak genel kurula, Başbakan Recep Tayip Erdoğan'ın yanı sıra, Dışişleri Bakanı ve Başbakan Yardımcısı Abdullah Gül, Devlet Bakanı ve Başbakan Yardımcısı Abdüllatif Şener, Devlet bakanları Ali Babacan, Kürşad Tüzmen, Sanayi ve Ticaret Bakanı Ali Coşkun, Adalet Bakanı Cemil Çiçek'in de katılması bekleniyor. 
     Genel kurula ayrıca CHP Genel Başkanı Deniz Baykal, DYP Genel Başkanı Mehmet Ağar, siyasi parti temsilcileri, çok sayıda milletvekili ve bürokrat katılacak. 
     TOBB'nin yarın yapılacak genel kurul öncesinde bugün TOBB Başkanı Rifat Hisarcıklıoğlu başkanlığında Yönetim Kurulu üyeleri, konsey başkanları ve üyeleri ve delegelerden oluşan kalabalık bir heyet Anıtkabiri ziyaret ederek Atatürk'ün Mozolesi'ne çelenk koyacak. 
     Akşam'da TOBB genel kurul delegeliğinde 10-20 ve 30 yıl görev yapanlar ile oda ve borsa kökenli milletvekillerine Hizmet Şeref Belgesi ile plaket verilmesi için bir tören düzenlenecek. Odalar Birliği yine bu akşam Dedeman Oteli'nde TOBB delegeleri için bir akşam yemeği verecek. 
     
     GENEL KURULUN ÇALIŞMALARI 

     Odalar Birliği'nin 59. Genel Kurulu, saygı duruşu ve İstiklal Marşı'nın okunmasının ardından çalışmalarına başlayacak. 
     Mültivizyon gösterisinin ardından TOBB Başkanı Rifat Hisarcıklıoğlu bir konuşma gerçekleştirecek. Hisarcıklıoğlu'nun konuşmasının ardından Genel Kurula katılacak konukların konuşmalarına geçilecek. 
     Genel Kurulda daha sonra mevzuat, dilekleri inceleme, iktisadi raporu inceleme ve hesapları inceleme komisyonları birer sunuşta bulunacak. 
     TOBB'un genel kurulunda, 2002-2003 yılındaki son iki aylık dönemin kesin hesabı, 2003-2004 yılındaki on aylık dönemin kesin hesabı ile 2004-2005 dönemi gelir ve gider bütçe teklifi de onaya sunulacak. Faaliyet raporunun müzakeresi ve onaylanmasından sonra dilekler bölümüne geçilip ardından genel kurul çalışmaları tamamlanacak. 
     
</TEXT>
</DOC>
