<DOC>
<DOCNO> 200557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun17.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de mülteci kampında şiddet, ayrımcılık ve taciz .. 
</HEADLINE>
<TEXT>

     İngiltere'de bir mülteci kampında yaşanan sistematik şiddet, ayrımcılık ve taciz, gözler önüne serildi. 
     The Daily Mirror gazetesi muhabiri Nick Sommerland, sahte referanslarla işe girdiği Yarl's Wood kampında tanık olduklarını yazmaya başladı. 
     Bedford'daki kampta kalan bazı mültecilerin dayak yediklerini, çok sayıda kadın mültecinin ağır depresyonda olduğunu belirten muhabir, kendisine, mültecilere sempatiyle yaklaşmaması yönünde talimat verildiğini iddia etti. 
     Muhabir Sommerland, gardiyanların mültecileri kapalı devre kamera sisteminin görüş alanı dışında dövmeye gayret ettiklerini, bazı gardiyanların kamp halkı arasında Yakında dayak serbest bırakılacak şeklinde dedikodular yayarak, onları psikolojik baskı altına aldığını yazdı. 
     Sommerland, gardiyanlarla güvenlik görevlileri arasında geçen konuşmaları kayıt cihazına aldığını, ırkçı görevlilerden birinin İngiltere'ye kaçak mülteci getiren botların, Kraliyet Donanması tarafından batırılması gerektiğini savunduğunu anlattı. 
     Siyahi bir gardiyanın kendisiyle konuşurken meslektaşlarından şikayetçi olduğunu ve ''Burası ırkçı dolu, neden bu kişilerin burada çalıştırıldıklarını anlamıyorum'' dediğini belirten Sommerland, kamptaki şartların son derece kötü olduğunu ifade etti. 
     Bu arada, muhabir Nick Sommerland'in kampta bir süre çalıştıktan sonra, Kraliyet Sarayı'na girmeyi başaran bir başka Bulvar gazetesi muhabiri olan Rayn Parry'nin deşifre olmasının ardından işten kovulduğu belirtildi. 
     Buckingham Sarayı'nda yaşanan güvenlik skandalının ardından kamp yönetimin bütün çalışanlarının dosyalarını incelediği ve Sommerland'ın durumunun bu sırada ortaya çıktığı kaydedildi. 
     
</TEXT>
</DOC>
