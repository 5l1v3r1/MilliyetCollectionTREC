<DOC>
<DOCNO> 200427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur12.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKUR'a başvurular artıyor... 
</HEADLINE>
<TEXT>

     Türkiye İş Kurumu'na İŞKUR bu yılın başından itibaren 8 aylık sürede yapılan başvuruların, geçen yılın aynı dönemine göre yüzde 79.9 oranında arttığı bildirildi. 
     Kurumun aylık istatistik bülteninde yer alan verilere göre, İŞKUR'a, geçen yıl Ağustos ayı sonuna kadarki 8 aylık dönemde 178 bin 66'sı erkek, 40 bin 438'i kadın olmak üzere, toplam 218 bin 504 kişi iş bulmak üzere başvuruda bulundu. 
     Kuruma, bu yılın aynı döneminde başvuranların sayısı, geçen yılın aynı dönemine göre, yüzde 79.9 oranında arttı. Kuruma, bu yıl 322 bin 906'sı erkek, 70 bin 181'i kadın, toplam 393 bin 87 kişi başvuru yaptı. 
     Başvuruda bulunanların, 68 bin 276'sını ''özel durumuna uygun iş arayanlar'' oluşturdu. Bunun, 19 bin 115'ini ''daha iyi şartlarda iş arayanlar'', 315'ini ''emeklilerden iş arayanlar'', 35 bin 460'ını ''özürlülerden iş arayanlar'', 13 bin 217'sini ''eski hükümlülerden iş arayanlar'', 169'unu ise ''terörden etkilenenlerden iş arayanlar'' oluşturdu. 
     İŞKUR, bu yılın 8 ayında 132 bin 680 kişiyi, işverenle görüşmeye gönderirken, işe yerleştirilen kişi sayısı, geçen yılın aynı dönemine göre yüzde 32.72 oranında azaldı. Geçen yılın 8 ayında toplam 75 bin 605 kişiyi işe yerleştiren kurum, bu yıl 47 bin 90 kişiyi işe yerleştirebildi. 
     
</TEXT>
</DOC>
