<DOC>
<DOCNO> 219560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo42.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan ve Suat Usta ilk 11'de... Villarreal-G.Saray maçından notlar 
</HEADLINE>
<TEXT>

     UEFA Kupası 3. tur rövanş karşılaşmasında İspanya'nın Villarreal takımıyla karşılaşan Galatasaray'da, Hakan Şükür ilk 11'de yer aldı. 
     Sakatlığı nedeniyle antrenmanlara çıkamayan sarı-kırmızılı futbolcunun, bugün yapılan son kontrollerden sonra maçta oynamasına karar verildi. 
     Fatih Terim, Fenerbahçe maçında şans verdiği Sabri'yi bu maçta yedek kulübesinde tutarken, sürpriz bir biçimde Suat Usta'ya orta alanda görev verdi. 
     Galatasaray Kulübü Başkanı Özhan Canaydın İspanya'ya gelmezken, kulüp ikinci başkanı ve basın sözcüsü Ali Dürüst, yönetim kurulu üyesi Özer Saraçoğlu ve Atatürk Olimpiyat Stadı'ndan sorumlu kulüp yöneticisi Orhan Yüzen, maçı izlemek üzere Villarreal'e geldiler. 
     İspanyol futbolseverler maç biletlerinin 5 Euro'ya dek düşürülmesine karşın karşılaşmaya fazla rağbet etmedi. Galatasaray'a destek vermek için 100 kadar Türk seyircisi de El Madrigal Stadı'ndaki yerini aldı. 
     Villarreal takımında Ballesteros, Galatasaray'da da Ayhan, kart cezalısı olduklarından takım kadrolarında yer almadı. 
     
</TEXT>
</DOC>
