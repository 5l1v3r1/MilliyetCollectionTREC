<DOC>
<DOCNO> 235359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur38.html </URL>
<DATE> 2004/04/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
YÖK'ten İmam Hatip raporu... 
</HEADLINE>
<TEXT>

     Yükseköğretim Kurulu YÖK , üniversiteye girişte genel lise ve meslek lisesi mezunlarına farklı katsayı uygulanmasının imam hatip liselerindeki öğrenci sayısında azalmaya yol açtığını bildirdi. 
     YÖK, üniversiteye giriş sınavında genel liseler ile meslek liselerine farklı katsayı uygulanmasına ilişkin rapor hazırladı. ''Farklı katsayı uygulamasının genel olarak meslek liselerini etkilemediği, imam hatip liselerindeki öğrenci sayısında ise gerilemeye neden olduğu'' kaydedilen raporda, ''Meslek liselerinin öğrenci sayıları azalmamış, bilakis artmıştır'' denildi. 
     ''Meslek liselerinin önü kapanmış değildir. İsteyen, üniversitelerde istediği programa girebilir. Esas haksızlığa uğrayan genel liselerdir'' ifadelerine yer verilen raporda, şu görüşler dile getirildi 
     ''Ülkemizde, 'mesleki ve teknik liseler' deyince, endüstri meslek lisesi, teknik liseler, ticaret meslek liseleri, kız meslek liseleri, sağlık meslek liseleri ve imam-hatip liseleri bu kapsamda düşünülmektedir. Ancak, gerçek anlamda mesleki ve teknik liseler, endüstri meslek liseleri, kız meslek liseleri, ticaret meslek liseleri, sağlık meslek liseleri gibi alanlardır. 
     Bu liselerin verdiği mezun sayısı, 1989 yılında 96 bin iken, 1995'e gelindiğinde 1 bine çıkmış, 1998'e gelindiğinde 130 bine düşmüş, 2002 yılında 154 bin ve 2002-2003 döneminde de 207 bine ulaşmıştır. 
     İmam hatip liselerindeki öğrenci sayıları 1998-1999'da 192 bin 786 iken 2002-2003 eğitim-öğretim yılına gelindiğinde 64 bin 4'e düşmüştür. Bunlara paralel olarak imam-hatip liseleri mezun sayılarında da azalma olmuştur.'' 
     
     ''İMAM HATİPLİLERİN PAYI DÜŞÜK'' SÖYLEMİ 
     2002-2003 eğitim-öğretim yılında imam hatip liselerinde öğrenim gören öğrenci sayısının, tüm meslek liselerindeki öğrenci sayısının yüzde 7'sini oluşturduğuna işaret edilen raporda, mesleki ortaöğretimde yaygın olarak bulunan turizm, makine, muhasebe, elektrik, kimya, bilgisayar ve benzeri bölümlerin payının ise yüzde 2-3'lerde seyrettiği belirtildi. 
     İmam hatip liselilerin meslek lisesi öğrencilerinin toplamına oranının 1998 yılında yüzde 21 düzeyinde olduğu belirtilen raporda, eşit katsayı uygulanan bu son yılda, ''her 5 meslek lisesi öğrencisinden birinin imam hatip lisesi öğrencisi'' olduğuna işaret edildi. 
     ''Yaklaşık 200 mesleğin veya alan kol bölümün olduğu mesleki ve teknik ortaöğretimde sadece bir mesleğe yüzde 21 gibi yüksek bir oranda önem ve öncelik verilmesinin, ülkenin ekonomik ve sosyal kaynaklarının rasyonel planlanması ve dağılımı ilkesi ile bağdaştırılamayacağı'' ifade edilen raporda, şöyle denildi 
     ''Katsayıların tekrar değiştirileceği söylemlerinin yayılması karşısında, imam hatip liselerine gelen öğrenci sayısında yeniden artış olmaya başlamıştır. 2003-2004 eğitim-öğretim yılında, imam hatip liselerindeki toplam öğrenci sayısı yüzde 35'lik artışla 64 bin 4'ten 97 bin 489'a ulaşmıştır. Diğer meslek liselerinde ise bu oranda artışlar olmamıştır.'' Milli Eğitim Temel Kanunu'na göre, imam hatip liselerinin, imamlık, hatiplik ve Kuran kursu öğreticiliği gibi dini hizmetlerin yerine getirilmesiyle ilgili eleman yetiştirilmesi amacına hizmet ettiği ifade edilen raporda, kanunun gerekçesine göre, imam hatip lisesi mezunlarının ilahiyat fakültesi dışında bir lisans programına başvurmaması gerektiği savunuldu. 
     Üniversiteye giriş sınavı, katsayılar, ek puanlar ve benzeri teknik düzenlemelerin Anayasa'nın 131. maddesine göre YÖK'e ait olduğu kaydedilen raporda, ''Dolayısıyla bu konularda yasalarla veya diğer idari önlemlerle yapılmak istenen her türlü değişikliğin Anayasa'nın 131. maddesi ile ciddi ölçüde çelişkiye düşeceği değerlendirilmektedir'' denildi. 
     
</TEXT>
</DOC>
