<DOC>
<DOCNO> 204484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/spor/aspo.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖZLERİ KOLTUKTA 
</HEADLINE>
<TEXT>

   TSYD'nin düzenlediği 41. Yıl Sporun Zirvesi Semineri dün başladı. MHK Başkanı Bülent Yavuz, ilk gün eski hakem hocalarına ateş püskürdü, "Hepsi benim yerime geçmek istiyor" diye konuştu 
      MURAT AĞCA 

   
   'Katkıları hiç yok' 
   TÜRKİYE Spor Yazarları Derneği'nin TSYD düzenlediği "41. Yıl Sporun Zirvesi Semineri"nin "Adalet Dağıtıcıları veya Günahkarlar" konulu oturumunda konuşan MHK Başkanı Bülent Yavuz, çarpıcı açıklamalar yaptı. Televizyonlarda yorumculuk yapan eski hakem hocalarını eleştiren Yavuz, "Herkesin bu koltukta gözü var. Herkes MHK Başkanlığı'na gelmek istiyor. Türk hakemliğine hiçbir katkıları yok. Hedefe ulaşmak için bu yolu tercih ediyorlar" diye konuştu. 
   
   'Gizli işimiz olmaz' 
   YAVUZ, Türk hakemlerinin yıllardır haksızlığa uğradığını, bunun da hakem duygusunun ve hakemin ne olduğunun iyi bilinmemesinden kaynaklandığını dile getirdi. Yavuz, "Yaptıklarımız bazen hoşa gitmemiş olabilir ama, hiçbir gizli işimiz yok. Dışarda maç yönetemememizin nedenlerinden biri de maalesef ülkemizin dışarıdaki adıdır, yani politiktir, siyasidir. Zemzem suyuyla yıkanmış insan değilim. Haluk Ulusoy ise hakem atamalarına karışmıyor" dedi. 
   
   'Daha şeffaf olsunlar' 
   OTURUMUN diğer konuşmacısı eski hakem ve spor yorumcusu Erman Toroğlu, başarı için öncelikle hakeme güvenmek gerektiğini söyledi. Toroğlu, "Hakemlik müessesesinin daha şeffaf olması gerekir. Bazen bakanlar, milletvekilleri, kendi şehirlerinin takımlarına ceza gelmesin diye devreye giriyor. Hakem ve gözlemci raporları basına verilirse işler daha iyiye gider" yorumunu yaptı. Bu arada Toroğlu, Yavuz'dan ilk yarının başarı oranını açıklamasını istedi. 
   
   'Raporlar açıklanmaz' 
   ERMAN Toroğlu'nun konuşması üzerine söz alan Yavuz, sezonun ilk yarısında bin 375 profesyonel, 34 bin amatör müsabaka oynandığını, buna karşılık sadece Süper Lig'de oynanan maçların değerlendirildiğini belirtti. Yavuz, "Başarı yüzdeleri geçen yıllara göre biraz daha düşük oldu. Ama şunu söyleyebilirim, başarımız yüzde 51'in üzerindedir. Raporların hepsi kanunlara göre gizlidir. Hukuk ve Disiplin Kurulu gerek görürse açıklar" diye konuştu. 
   
   Erzik'ten uyarı    'Terör büyük bela' 
   TSYD seminerine katılan UEFA Asbaşkanı Şenes Erzik, Türk futbolunu tehdit eden en büyük tehlikenin tribün terörü olduğunu dile getirdi. Erzik, "Terörü bitirmek gerekiyor. UEFA'da son yıllarda hep Türk futbolunun başarıları konuşulurdu. Artık Türkiye'deki taraftar olayları gündeme gelmeye başladı. Ben de bu gidişten endişe ve sıkıntı duyorum" dedi. 
   
   'Lisansör olduk' 
   ERZİK, UEFA kriterleriyle ilgili olarak bilgi de verdi. Erzik, "Kriterler 2004 - 2005 sezonundan itibaren uygulanacak. Mali kriterlerin uygulaması ise 2007'de başlayacak" diye konuştu. Erzik, İngiltere, Almanya, Portekiz ve Çek Cumhuriyeti ile birlikte kriterler konusunda lisans alamayan Futbol Federasyonu'nun artık lisansör olduğunu da açıkladı. 
   
   
</TEXT>
</DOC>
