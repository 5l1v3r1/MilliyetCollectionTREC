<DOC>
<DOCNO> 210912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur21.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Davos'ta konuştu Türk halkı AB hedefine odaklandı 
</HEADLINE>
<TEXT>

     Başbakan Recep Tayyip Erdoğan, Türk halkının, hükümetiyle parlamentosuyla, muhalefet partileri ve sivil toplum örgütleri ile Avrupa Birliği AB hedefine odaklanmış durumda olduğunu söyledi. 
     Davos'ta Dünya Ekonomik Forumu'nun kapanış konuşmasını yapan Başbakan Erdoğan, Türk halkının büyük bölümünün AB üyeliğini desteklediğine dikkati çekerken, AB üyesi ülkelerin pekçoğunda desteğin bu kadar yüksek olmadığını belirtti. 
     Türkiye'nin AB'ye giden yolda, en kritik dönemeçlerden birine girmek üzere olduğunu kaydeden Erdoğan, AB'nin müzakerelere başlama konusunda vereceği olumlu kararın, AB'nin Türkiye'yi tam üye olarak benimseme iradesini hiçbir şüpheye ve geri dönüşe yer bırakmadan göstermesi bakımından önem taşıdığını vurguladı. 
     Türkiye'de birçok Avrupa ülkesine göre tam üyeliğe desteğin çok yüksek olduğunu vurgulayan Erdoğan, şöyle devam etti 
     ''Değişim karşısındaki tereddüt, toplulumuzda gözükmemektedir. Bunun en en büyük sebebi halkımızın kendi değerlerine saygılı, ulusal kimliği özümsemiş bir iktidarın iş başında olduğunu bilmesidir. Bu halkımıza, değişimin bir kimlik erozyonu değil, kimlik değiştirme yöntemi olduğunu göstermektedir. Muhafazakar demokrat siyasi kimliği ile partim ve hükümetim, halkımızda değişim karşısındaki tereddütlerini, değişime destek veren bir işlev üretmeye devam etmektedir. Çünkü halkımız, her türlü değişimi, kendi değerlerine zarar vermeden gerçekleşmesi koşuluyla özellikle desteklemektedir. Hükümetiyle parlamentosuyla, muhalefet partileri ve sivil toplum örgütleri ile Türk halkı, AB hedefine odaklanmış durumdadır.'' Yapılan kamuoyu araştırmalarına göre Türkiye'de AB'ye girmeyi arzu edenlerin oranının yüzde 75 olduğuna, bugün AB üyesi ülkelerin içinde bu desteği alan ülkelerin sayısının azlığına işaret eden Başbakan Erdoğan, şöyle dedi 
     ''Müzakereler başlamadan önce AB'nin siyasi kriterlerine uyum sağlamamız gerektiğinin bilincindeyiz. Yasal reformların büyük ölçüde tamamlandı. 2004 yılının hiç bir anını boşa geçirmeden, uyum paketlerini uygulamaya koymak suretiyle, Türkiye üzerine düşeni gerçekleştirmiş olacak. 
     
</TEXT>
</DOC>
