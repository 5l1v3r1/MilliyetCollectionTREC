<DOC>
<DOCNO> 243637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur14.html </URL>
<DATE> 2004/05/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Buğday kamyonunda 111 tabanca, 3 Uzi ve 7 bin mermi ele geçirildi 
</HEADLINE>
<TEXT>

     Irak'ın kuzeyinden Türkiye'ye giriş yapan buğday yüklü 3 kamyonda, 111 tabanca, 3 Uzi ve yaklaşık 7 bin mermi ele geçirildi. 
     Şanlıurfa Valisi Şükrü Kocatepe, Viranşehir İlçe Jandarma Komutanlığı'na bağlı Karakuzu Karakolu'nda düzenlediği basın toplantısında, operasyona ilişkin bilgi verdi. 
     Kocatepe, ilçe jandarma ekipleri ve Şanlıurfa Emniyet Müdürlüğü Kaçakçılık ve Organize Suçlarla Mücadele ekiplerinin 3 haftalık çalışmasıyla Irak'tan buğday taşıyan Misbah B, Ali Ç. ve Mahmut Uğur B'nin kullandığı üç kamyonunun E-90 Karayolu'nun Karakuzu mevkiinde durdurulduğunu söyledi. 
     Emniyet ve jandarma ekiplerinin yaptığı aramada, buğdayların altına saklanmış Uzi marka 3 suikast silahı, 111 tabanca, 120 şarjör ve 7 bin 150 adet değişik çap ve markalarda mermi ele geçirildiğini belirten Kocatepe, ''ele geçirilen silahların herhangi bir yasadışı örgütle bağlantısı olmadığını, silahların satışının planlandığını'' anlattı. 
     Misbah B, Ali Ç, Mahmut Uğur B'nin gözaltına alındığını, ele geçirilen silah ve mühimmat ile bunların taşınmasında kullanılan kamyonlar, buğday yüküne el konulduğunu ifade eden Kocatepe, Şanlıurfa'da bir operasyonda ilk kez bu kadar çok silah ele geçirildiğini söyledi. 
     Bu arada, tabancalar arasında, Irak'ın devrik lideri Saddam Hüseyin'in yakınlarına armağan ettiği ''Tarıq Baretta'' isimli tabancaların da yer aldığı öğrenildi. 
     Gümrük kayıtlarından Mersin'e gideceği anlaşılan kamyonlarda ele geçirilen 7 bin 150 merminin 6 bininin kalaşnikof mermisi olduğu belirlendi. 
     Öte yandan, bir gazetecinin ele geçirilen silah ve mühimmatın 28-29 Haziran 2004 tarihlerinde İstanbul'da gerçekleştirilecek NATO Zirvesi'yle ilgisi olup olmadığına ilişkin sorusu üzerine Vali Kocatepe, ''Soruşturma devam ediyor, o yönde bir bulguya ulaşamadık'' karşılığını verdi. 
     
</TEXT>
</DOC>
