<DOC>
<DOCNO> 214359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/dunya/adun.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı 'paramparça' 55 ölü, 67 yaralı 
</HEADLINE>
<TEXT>

   Bağdat'ın güneyindeki İskenderiye'de bir karakola karşı intihar saldırısı düzenlendi. Kurbanlar polis olmak için başvuru kuyruğuna girenlerdi 
      DIŞ HABERLER SERVİSİ 

   
   Irak'ta günlük yaşamın bir parçası haline gelen intihar saldırılarına dün bir yenisi eklendi. Başkent Bağdat'ın 45 km. güneyindeki İskenderiye kasabasında, bir kısmı mahkeme olarak kullanılan polis karakoluna yerel saatle 9.15'te bomba yüklü araçla düzenlenen intihar saldırısında en az 55 kişi öldü, yaklaşık 67 kişi yaralandı. Patlama sırasında karakolun polis olmak için iş başvurusu formlarını dolduran sivil Iraklılarla dolu olduğu öğrenildi. 
   Bomba yüklü Toyota kamyonetin patlamasının şiddetiyle ortalık kan gölüne dönerken, ceset parçaları geniş bir alana yayıldı. ABD askerleri büyük kısmı yıkılan karakolun çevresini kordon altına aldı, gazetecilerin içeri girmesine izin vermedi. Olaya mahkemenin önünde nöbet tutarken tanık olan polis memuru Vissam Abdülkerim, çok güçlü patlamanın etkisiyle yere yığıldığını, saldırı sırasında karakolun içi ve dışının iş başvurusu yapmak için gelen Iraklılarla dolu olduğunu söyledi. Diğer görgü tanıkları da, ceset parçalarının karakolun yanındaki caddeye dağıldığını, tek parça halinde ceset bulunamadığını söyledi. Yaralılar İskenderiye'deki hastanenin yanı sıra helikopterlerle Bağdat'a taşındı. 
   Irak polisinin üst düzey yetkilileri, bomba yüklü aracın bulunan motorunun şase numarısının incelenmesi sonucu aracın, Saddam döneminin eski bir istihbarat görevlisine ait olduğunu belirlediklerini açıkladı. 
   
   
   
   
</TEXT>
</DOC>
