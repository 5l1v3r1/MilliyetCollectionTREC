<DOC>
<DOCNO> 248544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas11.html </URL>
<DATE> 2004/06/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dünya kuruyor... 
</HEADLINE>
<TEXT>

     17 Haziran "Dünya Çölleşme ve Kuraklıkla Mücadele Günü" olarak kutlanıyor. Dünya yüzeyinde her yıl 6 milyon hektar alan çölleşiyor, dünya nüfusunun yüzde 40'ı su sıkıntısı içinde yaşıyor. 
     1994 yılında Birleşmiş Milletler tarafından "Dünya Çölleşme ve Kuraklıkla Mücadele Günü" olarak ilan edilen 17 Haziran'dan sonra 1996 yılında da "Çölleşme ve Kuraklıkla Mücadele Sözleşmesi" yürürlüğe girdi. Bu anlaşma sayesinde bütün ülkeler için ekonomik, sosyal ve ekolojik boyutlarıyla büyük sorun teşkil eden çölleşme için çözümler aranıyor. 
     Türkiye de, 1998 yılında bu anlaşmayı imzalayarak gerekli çalışmalara başladı. Çölleşme ile Mücadele Sözleşmesi gereğince hazırlanması gereken Ulusal Eylem Programı ise henüz tamamlanamadı. 
     
     HER YIL 6 MİLYON HEKTAR ÇÖLLEŞİYOR 

     İçme suyu ve atıksu hizmetleri alanında dünyanın en büyük şirketleri arasında yer alan Thames Water Türkiye Ülke Direktörü Evren Köprülü'nün yaptığı açıklamaya göre, dünya yüzeyinde her yıl 6 milyon hektar alan çölleşiyor. Dünya nüfusunun yüzde 14'ü, yani yaklaşık 750-800 milyon kişi çöl ve çöl benzeri yerlerde açlık sınırında yaşıyor. Dünya nüfusunun yüzde 40'ı su sıkıntısı içinde. Küresel ısınmanın yanı sıra, su tüketiminin nüfusa oranla üç kat fazla artıyor olması da bu oranı 20-25 yıl içinde yüzde 50'lere çıkaracağı tahmin ediliyor. 
     
     TEMİZ SU BULMA 2050 YILINDA SORUN OLACAK 

     Küresel ısınma ile ilgili yapılan tahminlerin her yıl biraz daha karamsar bir tablo çiziliyor. Köprülü, bu trendin devam etmesi halinde 2050 yılında her 4 insandan birinin temiz su konusunda kronik sorunları olan bir ülkede yaşıyor olacağını söyledi. 
     Köprülü, günümüzün en büyük çevresel tehditlerinin küresel ısınma, doğal afetler ve su kıtlığı olduğunu belirtti. İnsanların enerji kullanımı, endüstrileşme, ormansızlaşma ve tarım gibi çeşitli faaliyetlerinin küresel ısınmayı daha ileri boyutlara taşıdığını ifade eden Köprülü, gerekli tedbirler alınmadığı takdirde bazı bölgelerde ciddi boyutlarda kuraklık yaşanacağını ve su kaynaklarının tehdit altında kalacağını kaydetti. 
     Köprülü, özellikle dünyadaki mevcut su kaynaklarının yalnızca yüzde 2.'ünün içme ve kullanma suyu olduğu, gerisinin tuzlu su olduğu düşünülürse, sorunun her geçen gün daha da kronikleşeceğine dikkat çekti. "Türkiye de sanıldığı gibi bütün bu problemlerden uzakta ve su zengini bir ülke değildir" diyen Köprülü, "Yeraltı su kaynaklarımız hızla azalmakta, yerüstü su kaynaklarımız da beslenememekte ve hızla kirlenmektedir. Bu konuda kamu ve özel sektör işbirliği yapmalı, Sivil Toplum Kuruluşlarının da desteğini alarak hızla ulusal bir strateji geliştirilmelidir" görüşünü savundu. 
     
</TEXT>
</DOC>
