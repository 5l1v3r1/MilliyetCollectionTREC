<DOC>
<DOCNO> 208195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur24.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Seçimler, ekonomik programda rehavete neden olmaz 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, ekonomik programın 2004 yılında da kararlılıkla sürdürülmesi gerektiğini ifade ederek, ''Seçimlerin yapılacak olması, bu kararlılığımızdan geri adım atmaya, rehavete kapılmamıza sebep olmayacaktır'' dedi. 
     Çiçek, Bakanlar Kurulu toplantısının ardından, toplantıda ele alınan konulara ilişkin açıklamalarda bulundu. 
     Toplantıda ilk olarak Kamu Finansmanı Borç Yönetimi'nin Düzenlenmesi Hakkında Kanun'un 14. maddesi ve belli aralıklarla Bakanlar Kurulu'na bu konularla ilgili bilgi verilip, rapor sunulduğunu ifade eden Çiçek, Hazine Müsteşarlığı yetkililerinin uygulanmakta olan ekonomik programın temel unsurları, makro ekonomik gelişmeler ve kamu borç yönetimiyle ilgili geniş bilgi sunduklarını kaydetti. 
     Çiçek, yapılan değerlendirmeler sonucunda 2003 yılının bu 3 ana başlık itibariyle başarılı bir yıl olarak geride bırakıldığının anlaşıldığını söyledi. Esas itibariyle planlanan hedeflere büyük ölçüde ulaşıldığını belirten Çiçek, ''Hatta bazı alanlarda hedefin de ötesine geçilmiştir. Nitekim bu zaman zaman basınımızın manşetten verdiği unsurlardır. Bazıları son 28 yılın, bazıları son 25 yılın demek suretiyle geriye dönük özlemini çektiğimiz birtakım rakamlar manşetlerde ve haber bültenlerinde yer almıştır'' diye konuştu. 
     Faizlerin ve enlasyonun düşüşü, büyüme hızı gibi ana göstergeler itibariyle 2003 yılında başarılı bir performans sergilendiğini, bir kısım yapısal reformların gerçekleştirildiğini, bazılarının da gerçekleştirilemediğini anlatan Çiçek, şöyle konuştu 
     ''Uygulanan bir ekonomik bir program var, bunun olumlu neticeleri meyvelerini vermeye başlamıştır. Bu ekonomik programın 2004 yılında da kararlılıkla sürdürülmesi gerekmektedir. Seçimlerin yapılacak olması bu kararlılığımızdan geri adım atmaya, rehavete kapılmamıza sebep olmayacaktır. 
     Yapmakta olduğumuz bütün işleri, bütçe dengeleri içinde götürmeye çalışıyoruz. 2004 yılında da borçlanma maliyetinin düşürülmesine özel önem vereceğiz. Borçlanma vadelerinin uzatılmasına özel önem vereceğiz, GSMH'ya oranın düşürülmesi noktasında 2003 yılında olduğu gibi özel bir gayret göstereceğiz. Açıkçası verilen rapor bizi memnun etmiştir. Ama bu memnuniyet bizi gevşemeye götürmeyecektir. Kararlılığımız 2004 yılında da sürecek.'' 
     
     DIŞ POLİTİKA 
     Çiçek, toplantıda üzerinde durulan ikinci konunun dış politika olduğunu belirtti. Dışişleri Bakanı ve Başbakan Yardımcısı Abdullah Gül'ün Azerbaycan ve İran ziyaretleri hakkında bilgi verdiğini ve değerlendirmelerde bulunduğunu ifade eden Çiçek, Türkiye'nin komşularıyla ilişkilerine önem verdiğini, ilişkilerin sağlam, kalıcı ve sıcak bir zemine oturtulabilmesi için çaba sarf ettiğini kaydetti. 
     Çiçek, toplantıda, Kıbrıs'taki gelişmelerin de değerlendirildiğini bildirdi. KKTC'de demokratik bir seçim yapıldığını, geçen hafta da üst düzeyde görüşmeler yapıldığını anımsatan Çiçek, hükümetin kurulduğunu ve demokratik sürecin işlediğini söyledi. Bakan Çiçek, şunları kaydetti 
     ''Türkiye olarak da Kıbrıs sorununun, Kıbrıs gerçeği dikkate alınarak, oradaki soydaşlarımız ve Türkiye'nin hak ve çıkarlarını dengeleyecek bir şekilde, olumlu bir sonuca varabilmesi için biz iyi niyetliyiz. Elimizden gelen gayreti gösteriyoruz. Bu çalışmalar devam ediyor. İnşallah, 1 Mayıs 2004 tarihine geldiğimizde Türkiye ve KKTC olarak bazı adımların atılmış olmasını arzu ediyoruz. Bu noktada iyi niyetliliğimizi bütün dünya önünde ortaya koymaya çalışıyoruz.'' 
     
</TEXT>
</DOC>
