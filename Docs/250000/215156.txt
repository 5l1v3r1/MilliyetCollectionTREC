<DOC>
<DOCNO> 215156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko18.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD İşbirliği genişletilerek Filistin'e sahip cıkılmalı... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkan Yardımcısı Dr. Ömer Bolat, işbirliği çerçevesi genişletilerek ekonomik ve sosyal anlamda Filistin'e sahip çıkılması gerektiğini belirtti. 
     Bolat, yaptığı yazılı açıklamada, Filistin'den Türkiye'ye gelecek işadamları ve tüccarlara vize uygulamasının kaldırılması ya da gümrük kapısında veya ticaret odaları bünyesinde verilecek şekilde kolaylaştırılması gerektiğini ifade ederek, iki ülke arasında serbest ticaret anlaşmasının acilen sonuçlandırılması ve 50 milyon dolarlık Eximbank kredisine işlerlik kazandırılması gerektiğini kaydetti. 
     Türkiye'nin, siyasal duruşu ve politikalarıyla hem Filistin hem İsrail yetkilileri nezdinde önemsenen bir ülke olduğunu ve Batı ittifakında yer alan bir ülke olarak İsrail üzerinde lobi ve manevra imkanına sahip bulunduğunu hatırlatan Bolat, ''Dini, kültürel ve tarihsel nedenlerle Filistin'e sahip çıkmak zorundayız'' dedi. 
     Bolat, şunları kaydetti 
     ''Türkiye, İsrail ile güçlü diplomatik ilişkisi olan bir İslam ülkesi. İsrail üzerinde lobi ve manevra imkanına sahip olma gücümüzü dini, kültürel, ve tarihsel nedenlerle derin bağlarımız olan Filistin lehine kullanarak kalıcı barışı hakim kılmalı ve kan gölüne dönmüş ülkenin soluk alıp ayağa kalkmasını temin etmeli ayrıca ekonomik işbirliği çerçevesini genişleterek sosyal ve insani yardımlarımızı artırmalıyız. Bu uygulamalar Türkiye'nin prestij ve imajını yükselterek, diplomatik gücünü de artıracaktır.'' Ömer Bolat, Türkiye ile Filistin arasında serbest ticaret anlaşmasının acilen sonuçlandırılması gerektiğini vurgulayarak, bu anlaşma uyarınca sanayi ürünlerinde gümrük vergilerinin karşılıklı olarak sıfırlanması, tarım ürünlerinde de AB'ye paralel tavizler verilmesinin öngörüldüğünü ifade etti. 
     Bolat ayrıca, Eximbank tarafından Filistin'e için açılan 50 milyon dolarlık proje kredilerine de acilen işlerlik kazandırılması gerektiğini de belirterek, Filistin'de pazar avantajına sahip Türk mallarının vize uygulaması nedeniyle bu avantajını Çin'e kaptırabileceği uyarısında bulundu. 
     
</TEXT>
</DOC>
