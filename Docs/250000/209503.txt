<DOC>
<DOCNO> 209503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur25.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Fırat KKTC'de kozları ortadan kaldıranlar ihanet etmedi mi 
</HEADLINE>
<TEXT>

     AKP Genel Başkan Yardımcısı Dengir Mir Mehmet Fırat, Ege Ordu Komutanı Orgeneral Hurşit Tolon'un Kıbrıs'a ilişkin sözlerini yanıtlarken Kıbrıs'ta "ver kurtul"cu olmadıklarını söyledi. Fırat, "Çözümsüzlük çözümdür diyerek Kıbrıs sorununu bugüne kadar getirip gerek Türkiye'nin elindeki kozları, gerekse KKTC'nin elindeki kozları ortadan kaldıranlar acaba ihanet etmemişler midir" diye sordu. 
     TRT 2'de yayınlanan "Televizyon Gazetesi" programına katılan Fırat, Ege Ordu Komutanı Orgeneral Hurşit Tolon'un Kıbrıs'a ilişkin "Bu memleket hep güzel insan yetiştirirdi. Son zamanlarda hain de yetiştirmeye başladı. Haini yoksa verelim kurtulalım diyen kim" şeklindeki açıklamaları konusundaki bir soruyu yanıtladı. "Bir hain var esasında, bunların belirlenmesi lazım. Çünkü devlete, millete ihanet ağır bir suç. TCK'da da ağır bir cezası var" diyen Fırat, şöyle konuştu "Dolayısıyla bence bunun açıklanması, açılması lazım. Kimlerdir bunlar Tabi ki ver kurtul diye düşünen Türkiye'de ben kişi olduğu kanısında değilim. Ama çözümsüzlük çözümdür diyerek Kıbrıs sorununu bugüne kadar getirip gerek Türkiye'nin elindeki kozları, gerekse KKTC'nin elindeki kozları ortadan kaldıranlar acaba ihanet etmemişler midir " Fırat, "Yani bir şeyi görmezden gelerek, bir problemi hasır altı ederek, bir süre görmeyelim, gözlerimizi kapayalım, böyle bir problemimiz yok demekle problemler ortadan kalkmıyor, problemler kucağınızda. Kıbrıs sorunu da bunlardan birisi" dedi. 
     
     KOZ KARŞI TARAFA GEÇTİ 
     AKP olarak başından itibaren Kıbrıs'ta bir problem olduğunu, bunu yokuşa sürerek veya görmezden gelerek bir yere gelinemeyeceğini söylediklerini belirten Fırat, "Ancak bugüne kadar o yapıldı. Türkiye'nin elindeki birçok koz karşı tarafın eline geçti" diye konuştu. Mayıs ayında Rum tarafının AB'ye üye olacağını, Türkiye'nin iddialarından birisinin de AB'ye girmek olduğunu belirten Fırat, olası bir Rum vetosuna işaret etti. Fırat, "Peki bunları düşünmeden hareket etmek, acaba vatan ihaneti, bu değil midir" dedi. Fırat, "Ağır ve açılması gerekir dediniz vatan ihaneti deyiminin. Şimdi sizin kullandığınız anlamda da çok ağır olmuyor mu söyledikleriniz" sorusuna da, şu karşılığı verdi "Bence de ama Kıbrıs problemi maalesef o noktaya getirilmiştir. En büyük sorunumuz nedir biliyor musunuz KKTC'yi kurduk mu, peki dünyada hangi ülke tanıdı Dost, kardeş ülkelerimiz var. Azerbaycan var, Pakistan ve Bangladeş var. Peki bunlar niye tanımadı Biz Kıbrıs'ta bir çözüm taraftarıyız. Ama ver kurtulcu değiliz. Biz müzakere ederiz. Bugün ortada bir plan var. Annan Planı. Ona itirazlarımız var, onu açıkladık. Ama Annan Planı'na yalnız bizim itirazlarımız yok. Rum kesiminin bizden fazla itirazları var. Dolayısıyla biz bu müzakerenin yapılması taraftarıyız. Otururuz biz, oradan kalkmayız. Ama kaçacak olan birileri varsa öbür taraf olması lazım. Bunu değiştireceğiz. Bugüne kadar oynanan roller değişecek. 
     
</TEXT>
</DOC>
