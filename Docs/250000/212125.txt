<DOC>
<DOCNO> 212125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/guclu.html </URL>
<DATE> 2004/01/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK ile ÜAK arasında kerhen barış 
</HEADLINE>
<TEXT>

   
   Bilim adamları da enteresan. Geçen hafta birbirlerine girdiler. Dün dostluk mesajı yayımladılar. Politikacıların böylesine zikzaklı davranışlarına alışmıştık. Ama hocalarınki garibimize gitti. Umarız bu durum ilk ve son olur. Yoksa güven erozyonu bir başlar ise yeniden eski noktaya gelmeleri çok zor olur... 
   YÖK ile üniversiteler arasındaki kırgınlığın son bulduğuna inanmak istiyoruz. Bundan sonra atılacak adımlarda duygusallığın değil, aklın mantığın hakim olmasını diliyoruz. Ancak gelen sinyaller aradaki kırgınlığın tümüyle kalkmadığı yönünde. 
   YÖK ve üniversiteleri yeniden tek vücut haline getirecek bir mucize bekleniyordu ki fazla gecikmedi. Milli Eğitim Bakanı Hüseyin Çelik, öğle saatlerinde yaptığı açıklamada, yeni YÖK yasasının nasıl olacağına, ne YÖK ne ÜAK ne de ben karar verebilirim. Karar mercii TBMM'dir deyip dilinin altındaki baklayı çıkarttı. 
   Son sözü elbette meclis söyleyecek. Bir hukuk devletinde aksi elbette düşünülemez. Ama MEB'in, YÖK'ün, ÜAK'nın içerisinden çıkamadığı bir tasarıyı, TBMM hangi uzman milletvekilleri ile şekillendirecek merak ediyoruz. 
   TBMM Mili Eğitim Komisyonu Başkanı Tayyar Altıkulaç, eski bir Diyanet İşleri Başkanı olmasına karşın sağduyuyu elden bırakmayan, siyasi ve ideolojik dayatmalardan çok bilimsel kriterlere önem veren bir isim. Umarız hazırlanan tasarı, onun da kontrolünden çıkmaz. 
   Oysa bir ay öncesinde, üniversiteler çok önemli bir kazanım elde etmişler ve hükümeti de önemli ölçüde rahatlatmışlardı. Üniversitelerarası Kurul, yasa tasarısını hazırlamayı üstlenmiş, Başbakan Erdoğan da bu durumdan memnuniyet duyduğunu açıklamıştı. YÖK ile ÜAK arasındaki kısa süreli gerginlik tüm bu dengeleri altüst etti. 
   Üniversitelerarası Kurul'un dünkü toplantısında Milli Eğitim Bakanlığı ile yapılacak müzakereler için dört isim belirlendi. Biri YÖK'ten, ikisi devlet, biri de vakıf üniversitelerinden. Büyük üniversiteler özellikle işin dışında kaldı. İşte yeni komisyon üyeleri 
   Necmi Yüzbaşıoğlu YÖK üyesi , Engin Ataç Eskişehir Anadolu Üniversitesi Rektörü , Mustafa Yurtkuran Bursa Uludağ Üniversitesi Rektörü , Atilla Sezgin İzmir Ekonomi Üniversitesi Rektörü 
   
   TÜBİTAK sil baştan    Anayasa Mahkemesi, Başbakan Erdoğan'ın bir defaya mahsus olmak üzere TÜBİTAK'a atadığı üyelere yönelik yasanın yürürlülüğünü durdurdu. CHP milletvekillerinin açtığı dava üzerine alınan karar gereği, TÜBİTAK'a atanan üyelerin görevleri de son bulabilecek. 
   TÜBİTAK yasasına göre yeni üyelerin atanması, ancak Bilim Kurulu tarafından gerçekleşebiliyor. Bir defalık yasanın iptali ile Başbakan tarafından atanan üyelerin müstafi durumuna düşmeleri halinde, Bilim Kurulu'nda çoğunluk sağlanamıyor. Dolayısı ile yeni üye de atanamıyor. Yani işler tam anlamı ile arap saçına döndü. 
   Söz konusu gelişmeler, akademik kulislerde şok etkisi yarattı. Bilim çevreleri, hükümetin YÖK yasasında da TÜBİTAK yasasında olduğu gibi dayatma içerisinde bulunduğunu, bu yüzden de hata yapma riskinin yüksek olduğunu konuşuyor. 
   Özetin özeti Hukuk devletiyiz kavramını hiç dilinden düşürmeyen AKP iktidarının ciddi anlamda hukukçu desteğine ihtiyacı var. Eğitim ve bilime yönelik hemen her yasa yargıdan dönüyor. Haklı oldukları konularda bile bazen haksız duruma düşüyorlar. 
   
      
   
   
</TEXT>
</DOC>
