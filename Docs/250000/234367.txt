<DOC>
<DOCNO> 234367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun20.html </URL>
<DATE> 2004/04/24/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hollanda, yabancılar için tarihinin en sert önlemlerini alıyor... 
</HEADLINE>
<TEXT>

     Hollanda hükümeti, ülkedeki yabancılar ve bundan sonra ülkeye gelecek göçmenler için tarihinin en sert önlemlerini alıyor. 
     Bakanlar Kurulu'nun dün bütün gün devam eden toplantısında, yabancılar konusu görüşüldü ve bu alanda yürürlüğe konulacak bir dizi önlem kararlaştırıldı. 
     Toplantıda, entegrasyonun ''zorunlu bir süreç'' olması kabul edildi ve bu çerçevede ülkeye 1998 yılından önce yerleşmiş 57,5 yaşının altındaki bütün yabancıların vatandaşlık uyum sınavından geçmesi zorunlu kılındı. 
     Buna göre, sürekli yerleşmek üzere ülkeye yeni gelen yabancılar ve ülkeye yerleşmiş olan Türk vatandaşlarının öğrendikleri Hollandaca dilinin düzeyi resmi olarak denetlenecek ve Hollanda'ya ne ölçüde uyum sağlayabildiklerinin görülebilmesi amacıyla vatandaşlık uyum sınavına alınacaklar. 
     Hükümete göre, ülkede yerleşik 400 bin dolayında yabancı bulunuyor ve bu kişiler hem Hollandaca dilini yeterli düzeyde konuşamıyor, hem de toplumla uyumsuz yaşıyor. 
     
     İLK KOŞUL 500 SÖZCÜK 
     Hükümetin kabul ettiği yeni kararlara göre, bundan böyle Türkiye ve Fas gibi AB üyesi olmayan ülkelerden aile birleşimi çerçevesinde gelecek yabancılar, önce kendi ülkelerinde temel sınavdan geçecek. 
     Bu ön aşamada ülkeye gelecek yabancıların en az 500 dolayında Hollandaca kelime bilmeleri istenecek. Burada başarılı olanlar, Hollanda'ya geldiklerinde tekrar kurslara tabi olacaklar ve 3 yıl içinde vatandaşlık uyum sınavını geçmeleri istenecek. Bu süre içinde sınavı başarıyla tamamlayanlara kurs masraflarının bir kısmı iade edilecek. 
     Bu sınavları 5 yıl içinde verememiş olanlar, bazı yönetimsel yaptırımlarla karşı karşıya kalacaklar. Örneğin, sürekli ikamet izni almaları mümkün olmayacak. İkinci sınavda başarılı olduktan sonra yabancılara ülkede sürekli yerleşme izni tanınacak. 
     
     İSLAM OKULLARI 
     Yeni kararlar uyarınca, İslam okullarının açılması güçleştirilecek. 
     Daha önce normal Hollanda okullarının açılmasında aranan kıstasların yanı sıra İslam okulu açılabilmesi için bazı yeni koşullar aranacak. 
     Bu bağlamda açılacak İslam okulunun bütün yönetim kurulu üyeleri Hollanda vatandaşı olmak zorunda. Okulda, Hollanda değer ve normlarının öğretilmesi zorunlu olacak ve bunu okul baştan kabul edecek. Okula devam edecek öğrencilerin en az beşte birinin, Hollandaca dil geriliği bulunmayacak. 
     Hükümet, İslam okulları açılmasının yasaklanmasının Anayasa'nın 23'üncü maddesine ters düşeceği gerekçesiyle bu olanağı kaldırmak yerine getirilen koşullarla yeni okul açılmasını önemli oranda güçleştirdi. 
     Ayrıca İslam okullarındaki eğitim, bakanlık müfettişlerince, eğitimin düzeyi yanında, entegrasyon, toplumsal değer ve normlara uyum açısından denetlenecek. 
     Hollanda'da halen İslam okulu olarak açılan ve kamuoyunda siyah okullar olarak bilinen daha çok Müslüman kökenli öğrencilerin devam ettiği 40'tan fazla ilkokulda eğitim yapılıyor ve bu okullardaki çocukların yüzde 90'dan fazlası Hollandaca dilini iyi bilmiyor. 
     
     YASADIŞI KONUMDAKİ İŞÇİLER 
     Hükümet, ülkede yasadışı konumda çalışan yabancılara karşı da bir dizi sert önlem alınmasını benimsedi. 
     Çalışma ve ikamet izni bulunmaksızın yakalanan yabancılar, derhal sınır dışı edilecek. Bu durumdaki kişileri çalıştıranlara verilecek cezalar artırılacak. Yasadışı konumda bulunanlara ev kiralayanlar, ağır para cezasına çarptırılacak ve evleri gerekirse ellerinden alınacak. Bu durumun izlenmesi amacıyla daha sıkı denetimler yapılacak. 
     Yabancılar polisinin sayısı artırılacak. Yakalanan yasa dışı konumdaki yabancılarla başvurusu kabul edilmeyen sığınmacı adaylarını sınır dışı etmek üzere kurulan merkezlerin kapasitesi de artırılacak. 
     Özel işçi bulma kurumlarının, yasadışı konumda işçi kiralamalarının önlenmesi için denetimler artırılacak ve bu kurumlara, aracılık ettiği işçilerden ikamet belgesi sorma zorunluluğu getirilecek. 
     Hükümet yabancıların yoğun olarak yaşadığı büyük kentlerin 'getto' olarak bilinen mahallelerine yabancıların kolayca yerleşmesini önleyecek bazı önlemler alınmasını da kararlaştırdı. 
     Gelir düzeyi asgari ücretin üzerinde olmayanlar, bu mahallelere kabul edilmeyecek. Bu çerçevede yoksul semtlerde ev kiralamak isteyenlere belediyeler gelir koşulunu soracak. Ayrıca bu yoksul semtlerde yatırım yapacak işverenlere hükümet maddi destek sağlayacak. 
     
</TEXT>
</DOC>
