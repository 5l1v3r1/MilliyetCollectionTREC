<DOC>
<DOCNO> 225505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko42.html </URL>
<DATE> 2004/03/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
TÜPRAŞ'ın ciro hedefi, 20 katrilyon lira... 
</HEADLINE>
<TEXT>

     Tüpraş Genel Müdürü Hüsamettin Danış, bu yıl 24.2 milyon ton ürün satışı ve 20 katrilyon lira ciro hedeflediklerini bildirdi. 
     Hüsamettin Danış, 2004 yılında 24.5 milyon ton hampetrol işleyeceklerini söyledi. 
     Yurtiçi ve yurtdışında 24.2 milyon ton ürün satışı hedeflediklerini belirten Danış, bu satışlardan elde etmeyi düşündükleri cironun da 20 katrilyon lira, bir başka deyişle bugünkü tahmini ortalama dolar kuruyla 14 milyar dolar olduğunu kaydetti. 
     Danış ''Yılın başında bunu 18 katrilyon demiştik ancak, petrol fiyatları düşmedi yükseliyor. Dolayısıyla ister istemez ciro yukarı çıkacak'' dedi. Geçen yıl 115 milyon dolarlık yatırım gerçekleştirdiklerini ve yatırımların bu yıl da aynen devam ettiğini anlatan Danış, geçen yıl 120 milyon doları Irak'a ihraç kaydıyla toplam 855 milyon dolarlık ihracat gerçekleştirdiklerini, bu yılki ihracat hedeflerinin de 1.1 milyar dolar olduğunu söyledi. 
     Danış ''Irak pazarı için bu yılki hedeflediğimiz rakam, aşağı yukarı aynı. Kontratlar devam ediyor. Irak konusu yeni gelişiyor, daha değişik şeyler olabilir. Önümüzdeki günlerde Iraklı yetkililerle görüşmelerimiz olacak. Irak gelişecek bir pazar gibi görünüyor'' dedi. 
     
     PETROL FİYATLARI YÜKSEK GİDİYOR 
     Tüpraş'ın bu yılki standart gelir tablosuna göre net karının 434.1 trilyon lira olduğunu, enflasyona göre düzeltilmiş konsolide gelir tablosunda da 412.9 trilyon net kar bulunduğunu belirten Genel Müdür Danış, bu yılki kar hedeflerinin de aşağı yukarı aynı parelelde olacağını belirtti. Hüsamettin Danış, şöyle devam etti 
     ''Bu yıl takriben 22.8 milyon ton ham petrol ithal etmek istiyoruz. Bunun için yılın başında fiyatların daha düşeceğini sanıyorduk, 3.8 milyar dolarlık bir bütçe ayırdık ama şu anda fiyatlar Irak'ın boru hattının gecikmesi nedeniyle yüksek gidiyor. Belki bu rakam yükselebilir ama şunu söyleyeyim bunun düşmesi yükselmesi bize ne avantaj ne dezavantaj getiriyor, sadece yükselirse vatandaşa biraz yazık oluyor fiyatlara yansıttığımız için... 
     Ürün ithalatımız çok yüksek değil. Şu anda planlanan ürün ithalatı 330 trilyon lira civarında. Bunun 1.1 milyon tonu LPG.'' Hüsamettin Danış, Tüpraş'ın vergi ve fonlarla devlete yarattığı gelire ilişkin olarak da, ''Geçen yıl yaratılan vergi ve fonlarla bu rakam 11.5 katrilyon lira oldu. 2004 yılı için de rakamlar tahmin ediyorum en az bu kadar olacak'' dedi. 
     
     TATNEFT 
     Özelleştirmeyle Tüpraş'ın hedeflerinde bir sapma olmayacağını da ifade eden Danış, şunları söyledi 
     ''31 Mart itibarıyla yine konsolide bütçe bilançomuzu hazırlayacağız. Konsolide bilanço bağımsız denetimden geçecek, devir anlaşması ise özelleştirmenin takvimine göre önce 18 Nisan diyorlardı ama 16 ile 18 Nisan arasında bir tarihte yapılacak. O yapıldıktan sonra sanıyorum ki tam devir işlemi Nisan ayı sonuna doğru ya da Mayıs ayının hemen başında olabilecek'' diye konuştu. 
     Hüsamettin Danış, Tatneft'in küçük ortağının bugün gazetelere ilanla yaptığı Tüpraş uyarısına ilişkin olarak da, şunları kaydetti 
     ''İlanın Tüpraş'ı ilgilendiren tarafını biz araştırdık, bizi ilgilendiren tarafında bir şey yok. Tatneft'i ilgilendiren ise Tatneft bir iştirakine daha ucuz petrol veriyormuş. Bunu biz bilemeyiz ki daha ucuz veriyor mu vermiyor mu. Biz petrolü Tatneft'ten alıyoruz ama indirimli alıyoruz. Biz indirimli aldığımız için öbürüne verdiği fiyattan daha yukarı mı aşağı mı onu bilemeyiz. Ama bizim aldığımız petrol bize en çok kar getiren petroller içerisinde ilk 3 sırada. Böyle bir kontrat imzalamak isteyen olursa ilk önüme çıkanla sağlam olduğu takdirde ben yine kontrat imzalarım. Dolayısıyla oradan bir pay çıkaramadık kendimize, bir tenkit unsuru bulamadık.'' 
     
</TEXT>
</DOC>
