<DOC>
<DOCNO> 228520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya KKTC'yi tanır' 
</HEADLINE>
<TEXT>

   Rum Başsavcı Markidis, Rumları, 'Hayır derseniz KKTC'yi dünya tanır' diyerek uyardı. Başsavcı'ya göre son Annan Planı Rumlar için en iyi çözüm yolu... 
      SEFA KARAHASAN Lefkoşa - YORGO KIRBAKİ Atina 

   
   Rum Başsavcı Alekos Markidis, 24 Nisan'da Kıbrıs'ta yapılacak referandumda Rum tarafının çözüme "hayır" demesinin, KKTC'nin dünya tarafından tanınması sonucu doğuracağını söyledi. Markidis, Rum gazetesi Filelefteros'a verdiği demeçte "Durumların bu noktaya doğru gitmekte olduğu kesin" dedi. Rum tarafından çıkacak "hayır"ın, KKTC'nin önce İslam ülkeleri tarafından tanınmasına yol açacağını ileri süren Markidis, bu kez ABD'nin gelişmeleri durdurmak için müdahale etmeyeceğini belirtti. Markidis, gelecekte Rumlar için BM'nin şimdi sunduğundan daha iyi bir çözüm planının ortaya çıkmasının söz konusu olmadığını da kaydetti. 
   
   Yunan Bakan da uyardı 
   Yunanistan Dışişleri Bakanı Petros Moliviatis de, Elefterotipia gazetesine verdiği demeçte, Annan Planı'nın 24 Nisan'daki referandumda kabul edilmemesi halinde müzakerelerin tekrar başlamasının çok zor olacağını, çözüm için yeni bir girişim üstlenilmesi için uzun süre geçeceğini belirterek Rumları uyardı. 
   Moliviatis, Annan Planı'nın bir uzlaşma ürünü olduğunu söyledi. Referandumda "hayır" çıkması halinde Kıbrıs'ta taksimin resmileşip resmileşmeyeceği sorusuna "Göreceğiz" yanıtını veren Moliviatis, bir veya iki taraftan "hayır" çıkmasının Türk - Yunan ilişkilerini etkilemeyeceğini, ilişkileri geliştirmek için çalışacaklarını vurguladı. 
   
   
   
</TEXT>
</DOC>
