<DOC>
<DOCNO> 225865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy24.html </URL>
<DATE> 2004/03/26/ </DATE>
<TIME> 19.06 </TIME>
<AUTHOR>  </AUTHOR>
<HEADLINE>
Polise mukavemetten tutuklanan bağımsız aday Yayla serbest bırakıldı 
</HEADLINE>
<TEXT>

     Polise mukavemet gerekçesiyle tutuklanan Antalya'nın Alanya İlçesi bağımsız belediye başkan adayı Zihni Yayla, serbest bırakıldı. 
     AA muhabirinin aldığı bilgiye göre, 6 ay ile 2 yıl arasında değişen hapis cezası istemiyle yargılanacağı bildirilen Yayla, avukatlarının girişimleri sonucu serbest kaldı. 
     Zihni Yayla'nın, 2002 yılında Antalya'da bir polis memuruna hakaret ettiği gerekçesiyle açılan davanın duruşmalarına katılmadığı, bu nedenle hakkında gıyabi tutuklama kararı çıkarıldığı bildirildi. 
     Yayla, dün Alanya'daki evinde polisler tarafından gözaltına alınarak mahkemeye çıkarılmış, daha sonra da tutuklanarak, Alanya Kapalı Cezaevi'ne konulmuştu. 
     Zihni Yayla, AA muhabirine yaptığı açıklamada, olayın siyasi bir komplo olduğunu öne sürerek, şunları söyledi 
     ''Polis memuru ile yaşadığım olay tamamen yanlış anlaşılmanın ürünüdür. Kavga da etmedik. Sadece istenmeyen bir olay yaşandı. Sonradan konuşup, barıştık ve anlaştık. Ancak olay, kamu davasına dönüşmüş. Duruşmaların seyrinden de hiç haberin olmadığı için katılamadım. Tam seçime girerken bu konunun birileri tarafından araştırılıp şikayet edilerek gündeme getirildiğini, yani bunun bir siyasi komplo olduğunu düşünüyorum.'' Cezaevinde kaldığı bir günde çok etkilendiğini belirten Yayla, mahkumların daha insani koşullarda yaşaması gerektiğini ifade ederek, ''Bir gün cezaevi projesi çizmek isterim. Orada yaşadığım bir gece bana çok şey öğretti. O insanlar daha iyi imkanlarda yaşamalı'' diye konuştu. 
     
</TEXT>
</DOC>
