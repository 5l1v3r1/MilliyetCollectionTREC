<DOC>
<DOCNO> 239292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun26.html </URL>
<DATE> 2004/05/12/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
KKTC Başbakanı Talat, Kara Kuvvetleri Komutanı Org. Yalman ile görüştü 
</HEADLINE>
<TEXT>

     KKTC Başbakanı Mehmet Ali Talat, ''Türk tarafının görevini harfiyen yerine getirdiğini'' ifade ederek, uluslararası toplumun izolasyon ve ambargoların kaldırılması konusunda verdiği sözleri yerine getirmesini istedi. 
     Başbakan Talat, Kara Kuvvetleri Komutanı Orgeneral Aytaç Yalman ve beraberindekileri kabulünde yaptığı konuşmada, Orgeneral Yalman ile görüşmesinde gerek siyasi, gerek güvenlik konularının görüşüleceğini belirtti. 
     Kıbrıs konusunun geldiği aşamada çok önemli gelişmelerin yaşandığına işaret eden Talat, Kıbrıs Türk tarafının çözümsüzlüğün sorumlusu olmadığının tüm dünya tarafından açık ve net şekilde görüldüğünü kaydetti. 
     ''Türk tarafının görevini harfiyen yaptığını, bazı sorunlar yaşanmasına rağmen söz verdiği adımları günü gününe attığını ve işbirliği içinde ortak bir politika belirleyerek, süreci bugüne kadar getirdiğini'' anlatan Talat, ''Sıra uluslararası toplumda ve Rum tarafındadır. Görev onlarındır. Uluslararası toplulukların bize verdiği sözleri yerine getirmesi lazım'' dedi. 
     
     ''İZOLASYONDAN KURTULMAK ŞART'' 
     ''Kıbrıs meselesinin artık Türkiye'nin önünde bir engel olmaktan çıkarıldığını'' belirten Talat, Kıbrıs Türkünün izolasyondan kurtulmasının şart olduğunu kaydetti. 
     Başbakan Talat, şöyle konuştu 
     ''Bizim çözümden yana oluşumuz, barıştan yana oluşumuz, adanın yeniden bütünleşmesinden yana olduğumuz, Rumların bunu engelleyen taraf olduğu, uluslararası toplumun ve dünyanın önem verdiği çağdaş değerler açısından mutlaka bilinmelidir.'' Hükümetin bu yönde politika oluşturduğunu kaydeden Talat, Orgeneral Yalman'ın ziyaretinin bütün bu süreçleri yeniden değerlendirmek ve görüş alışverişinde bulunmak için bir fırsat oluşturduğunu belirtti. 
     
     ''ANNAN PLANI ZEMİNİNDE BİR ANLAŞMA REALİZE OLMAYACAK'' 
     Orgeneral Aytaç Yalman da konuşmasında, Türk Silahlı Kuvvetleri'nin halkın huzur, güven ve mutluluğu için her zaman Kıbrıs Türkünün yanında olduğunu belirtti ve bundan kimsenin şüphesi olmamasını istedi. 
     ''Annan planı zemininde bir anlaşmanın realize olmayacağı gerçeğini ifade etmek istediğini'' kaydeden Yalman, ''Bundan sonraki sürecin bundan önceki süreçten farklı olacağını'' belirtti. 
     Kıbrıs Türk halkının üzerine düşen görevi fazlasıyla yaptığını ifade eden Yalman, ambargoların kaldırılması yönünde verilen sözlerin yerine getirilmesini beklediklerini ve bu yönde bazı olumlu işaretler olduğu yönünde bilgi edindiğini kaydetti. 
     
</TEXT>
</DOC>
