<DOC>
<DOCNO> 222202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun26.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos rest çekti Anlaşmayı desteklememi beklemeyin 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, adayı son ziyareti sırasında görüştüğü BM Genel Sekreter Yardımcısı Krean Prendergast'a, "Bugünkü şekliyle anlaşma metnini referandumda desteklememi beklemeyin" dediği bildirildi. 
     Rum Politis gazetesi, Prendergast'ın bu ayın ilk haftasında Kıbrıs'a yaptığı ziyaret sırasında, BM Genel Sekreteri Kofi Annan'ın, KKTC Cumhurbaşkanı Rauf Denktaş ve Rum yönetimi lideri Tasos Papadopulos'a, anlaşma metnini referandumlarda desteklemeleri çağrısını ilettiğini hatırlattı. 
     Gazete, "güvenilir bir diplomatik kaynağa" dayanarak, Papadopulos'un Prendergast'a, "açıkça ve tane tane, bugünkü olgularla Annan planını desteklemenin elinde olmadığını" belirterek, "Yapamam, elimde değil" dediğini yazdı. 
     Papadopulos'un, Prendergast ile Rum Başkanlık Köşkü'ndeki görüşmesi sırasında, "Rum anayasasının böyle bir şey öngörmemesine rağmen referandumların yapılacağı" vaadinde bulunduğu, ancak referandumda Annan planını destekleme konusunda, "Olduğu şekliyle, anlaşma metnini desteklememi beklemeyin" dediği bildirildi. 

     
</TEXT>
</DOC>
