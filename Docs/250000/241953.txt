<DOC>
<DOCNO> 241953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko19.html </URL>
<DATE> 2004/05/22/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Binali Yıldırım 2003 yılında nakliye sektörü altın çağını yaşadı... 
</HEADLINE>
<TEXT>

     Ulaştırma Bakanı Binali Yıldırım, geçen yıl nakliye sektörünün altın çağını yaşadığını belirterek, ''Taşımalardan sağlanan döviz geliri 1 milyar 450 milyon dolardan, 2.5 milyar doların üzerine çıkmış. Bir yılda yüzde 60 artış var. Bu işte, AK Parti hükümetinin bereketi'' dedi. 
     Bakan Yıldırım, Ro-Ro Gemi İşletmecileri ve Kombine Taşımacılar Derneği'nin RODER 3. Olağan Genel Kurul toplantısında yaptığı konuşmada, kombine taşımacılığın artırılması, taşıma modları arasında makul dengelerin oluşturulması, taşımacılığın kurumlaştırılmasının bakanlığının temel yaklaşımlarından birisi olduğunu söyledi. 
     RODER'in çalışmalarından duyduğu memnuniyeti dile getiren Yıldırım, ''Yaklaşık 750 uluslararası taşımacı, 19 gemi ve 600 milyon euroya ulaşan yatırımı ile RODER üyelerinden oluşan bu topluluk, Türkiye'ye önemli bir güç ve önemli bir kazanımdır'' diye konuştu. 
     Binali Yıldırım, Kara Taşıma Kanunu ve yönetmeliğinin çıkarılmasında, RODER'in büyük katkısı ve desteği olduğunu kaydetti. 
     Yıldırım, 2003 yılında nakliye sektörünün altın çağını yaşadığını belirterek, şunları söyledi 
     ''2003 yılı nedense AK Parti bereketi midir, sektör temsilcilerinin gayreti midir, nakliye sektörü altın çağını yaşadı. 2002'de toplam sefer sayısı uluslararası taşımacılıkta 626 bin civarındayken, 2003'de yüzde 34 artışla 840 binin üzerine çıkmış. Taşımalardan sağlanan döviz geliri 1 milyar 450 milyon dolardan, 2.5 milyar doların üzerine çıkmış. Yani bir yılda yüzde 60 artış var. Bu işte, AK Parti hükümetinin bereketi. Bu sadece bereket ile de ifade edilmez, bu AK Parti hükümetinin becerisi, başarısıdır.'' Bakan Yıldırım'ın, bu sözleri salonda bulunanlardan büyük alkış aldı. 
     
     ''TÜRKİYE FİLOSU, AVRUPA'NIN EN GÜÇLÜSÜ'' 
     2002'de 1 bin adet Ulaştırma Bakanları Avrupa Konferansı UBAK izin belgesi bulunduğunu belirten Yıldırım, ''Bu belge sayısı yüzde 65 artmış. Biz, bunun çok daha artması için şu anda UBAK Sekreteryası'na bir kağıt verdik, önümüzdeki hafta gündemde bunun değerlendirmesi olacak'' dedi. 
     Yıldırım, Türkiye'nin güçlü bir taşıma filosuna sahip olduğunu vurgulayarak, şöyle devam etti 
     ''Avrupa'nın en güçlü karayolu taşıma filosu, TIR filosu, kombine taşımacılık filosu Türkiye'nin. Türkiye'nin, Romanya, Arnavutluk, Slovenya gibi ülkelerle aynı kategoride değerlendirilmesi söz konusu olamaz. Bu işte sonuç alıncaya kadar, sektörün desteği ile mücadelemize artarak devam edeceğiz.'' İkili geçiş belgelerinin de yapılan olumlu görüşmeler sonucu önemli ölçüde artırıldığını kaydeden Yıldırım, 2002'de toplam geçiş belgesi 418 bin 250 iken, Mayıs 2004 itibariyle bu sayının 482 bin 857'ye çıktığını bildirdi. 
     Yıldırım, bu artışta, ihracatın büyümesinin, taşımacılığa verilen desteğin ve sorunların giderilmesinde sektör temsilcileri ile müşterek çalışmaların etkili olduğunu kaydetti. 
     Ulaştırma Bakanı Binali Yıldırım, Kara Taşıma Kanunu ve yönetmeliğinin uygulanmasının öneminden bahsederken, ''Sizlerle birlikte bu işin üstünde ciddi şekilde durmamız lazım'' dedi. 
     Yıldırım, sektörün her zaman destekcisi olacaklarını sözlerine ekledi. 
     
</TEXT>
</DOC>
