<DOC>
<DOCNO> 211299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo30.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor ve Gençlerbirliği'nden hakemlere teşekkür 
</HEADLINE>
<TEXT>

     Beşiktaşlı 5 futbolcunun kırmızı kart görmesi nedeniyle tamamlanamayan Beşiktaş-Samsunspor maçıyla ilgili yankılar sürerken, Gençlerbirliği ve Samsunspor kulüplerinin başkanları, bu hafta hakemlerin genelde başarılı bir yönetim gösterdiklerini belirterek, Futbol Federasyonu'na teşekkür etti. 
     Samsunspor Kulübü Başkanı İsmail Uyanık, Futbol Federasyonu Başkanlığı'na gönderdiği yazılı mesajda, ''Beşiktaş ile oynadığımız müsabaka esnasında maçın hakemi Cem Papila ve yardımcıları, içimizde tükenen rekabet edebilme umutlarını yeşertmiştir'' dedi. 
     Uyanık'ın teşekkür mesajı şöyle 
     ''Takımlar arasındaki çok büyük ekonomik farka, renkten etkilenen hakemler de eklenince, bizler için yapılacak bir şey kalmıyordu. Bu hafta oynanan diğer maçlara baktığımızda, benzer cesur, adil kararları görebiliriz. 
     Bu vesileyle tüm MHK üyelerine ve hakemlere teşekkür eder, tarafımızdan hakemlere olan güven ve desteğimizin süreceğini bildirmek isterim.'' Gençlerbirliği Kulübü Başkanı İlhan Cavcav da Futbol Federasyonu Merkez Hakem Kurulu'na gönderdiği teşekkür mesajında, başarılı yönetimleri nedeniyle haftanın hakemlerini kutladı. 
     Cavcav'ın mesajı şöyle 
     ''2003-04 sezonu ikinci yarısının ilk haftasında Elazığspor ile yaptığımız maçta hakem Oktay Demiray'ı, gösterdiği olağanüstü olumlu yönetimi dolayısıyla, yardımcılarıyla birlikte şahsım ve kulübüm adına kutluyorum. Ayrıca, ikinci yarının ilk haftasında başarılı yönetimlerinden dolayı sizleri ve hakemlerimizi kutluyor, başarılarınızın devamını diliyorum.'' 
     
</TEXT>
</DOC>
