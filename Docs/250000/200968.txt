<DOC>
<DOCNO> 200968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur42.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de Mesut Yılmaz ve 5 eski bakan için görüşmeler başladı... 
</HEADLINE>
<TEXT>

     TBMM Genel Kurulu'nda Meclis Soruşturması önergelerinin görüşülmesine başlandı. 
     Genel Kurul'da gündemdışı konuşmaların tamamlanmasından sonra AK Parti ve CHP milletvekillerince eski Başbakan Mesut Yılmaz ve 5 eski bakan hakkında verilen Meclis Soruşturması önergelerinin görüşülmesine geçildi. 
     TBMM Genel Kurulu'nda ilk olarak AK Parti İstanbul Milletvekili Hüseyin Besli ve 63 milletvekilinin, bakanlıkları sırasında ilgili kuruluşların raporlarının gereğinin yapılmasını geciktirerek ve gerekli tedbirleri zamanında almayarak görevlerini yerine getirmemek suretiyle Türkiye Halk Bankası'nın zarara uğramasına sebep oldukları iddiasıyla Devlet eski Bakanı ve Başbakan Yardımcısı Hüsamettin Özkan ile Devlet eski Bakanı Recep Önal hakkında verdiği Meclis Soruşturması açılmasına ilişkin önerge ele alınıyor. 
     TBMM İçtüzüğü uyarınca Meclis Soruşturması önergelerinin görüşülmesinde önerge sahipleri adına bir milletvekiline, şahsı adına 3 milletvekiline ve isterlerse suçlanan eski bakanlara söz hakkı veriliyor. 

     
</TEXT>
</DOC>
