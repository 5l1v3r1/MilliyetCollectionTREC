<DOC>
<DOCNO> 222806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy03.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcılık'tan AKP'ye ''84 yıllık karanlığa son'' yazısı... 
</HEADLINE>
<TEXT>

     Yargıtay Cumhuriyet Başsavcılığı, AK Parti'den, seçim minibüsünde yer alan ''İktidarla elele 84 yıllık karanlığa son'' şeklindeki yazı nedeniyle Niğde'nin Ulukışla İlçe Teşkilatı sorumluları hakkında ''disiplin işlemi yapılıp yapılmadığını, yapılıyorsa akıbeti hakkında ivedi bilgi verilmesini'' istedi. 
     Yargıtay Cumhuriyet Başsavcılığı, konuya ilişkin basında yer alan haberleri ihbar kabul ederek, resen inceleme başlattı. Başsavcılık, konu hakkında Ulukışla Cumhuriyet Başsavcılığı'ndan da bilgi aldı. 
     Başsavcılık, AK Parti Genel Merkezi'ne gönderdiği yazıda, Ulukışla İlçe Teşkilatı sorumluları hakkında ''parti tüzüğüne göre disiplin işlemi yapılıp yapılmadığını, yapılıyorsa akıbeti hakkında ivedi bilgi verilmesini'' talep etti. 
     AK Parti Ulukışla İlçe Örgütü tarafından seçim aracı olarak kullanılan 51 KH 132 plakalı minibüsün üzerinde ''İktidarla elele 84 yıllık karanlığa son'' yazısı yer almıştı. 
     CHP Niğde Milletvekili Orhan Eraslan, söz konusu yazı nedeniyle Niğde Cumhuriyet Başsavcılığı'na suç duyurusunda bulunmuştu. 
     AK Parti Genel Başkan Yardımcısı Murat Mercan da minibüsün üzerinde yer alan ibarenin Cumhuriyet rejimine değil, ''Ulukışla'nın ilçe olduğu tarihe'' atıfta bulunduğunu savunmuştu. 
     
</TEXT>
</DOC>
