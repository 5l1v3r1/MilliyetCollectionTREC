<DOC>
<DOCNO> 248360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun28.html </URL>
<DATE> 2004/06/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Vries Türkiye çok önemli adımlar attı 
</HEADLINE>
<TEXT>

     Hollanda'da koalisyon hükümeti ortaklarından Liberal Parti'nin Genel Başkan Yardımcısı Bibiana Maria de Vries ''Türkiye çok önemli adımlar attı'' dedi. 
     Başkanlığını Liberal Parti lideri ve eski Dışişleri Bakanı Josias Van Aartsen'in yaptığı heyetle Ankara'da temaslarda bulunan Vries, düzenlediği basın toplantısında, ''AB'nin genişlemesine ve Türkiye'nin katılımına ilişkin görüşmelerde bulunduk'' diye konuştu. 
     AB Dönem Başkanlığı görevinin Hollanda'ya geçeceğini hatırlatan de Vries, Ankara'nın AB kriterlerine ne kadar yakın olduğunu görmek için Türkiye'ye geldiklerini söyledi. 
     Türkiye'deki temasları çerçevesinde, kendisine Ankara'nın AB üyeliği için her şeyi yaptığının söylendiğini belirten de Vries, Türkiye'nin AB'ye üyeliğinin, hem Türkiye hem de AB açısından önemini görüştüklerini ifade etti. 
     Türkiye'nin AB'ye üyelik sürecinde çok önemli adımlar attığını belirten de Vries, Türkiye'deki eğitim sistemiyle AB üyesi ülkelerdeki eğitim sisteminin birbirine uyum göstermesi gerektiğini kaydetti. 
     De Vries, temasları sırasında ayrıca, Türkiye'de ordunun rolü, orduya duyulan ihtiyaç ve demokrasiye katkısının ele alındığını belirtti. 
     Kapatılan DEP'in eski milletvekillerinin serbest bırakılmasıyla ilgili soru üzerine de Vries, görüşmelerinde bu konunun da gündeme geldiğini ve bunun önemli bir konu olduğunu söyledi. 
     
</TEXT>
</DOC>
