<DOC>
<DOCNO> 212034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur28.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Giyimde hangi renk neyi ifade eder 
</HEADLINE>
<TEXT>

     Dokuz Eylül Üniversitesi DEÜ İktisadi ve İdari Bilimler Fakültesi İşletme Bölümü Yönetim ve Organizasyon Ana Bilim Dalı Öğretim Üyesi Prof. Dr. Gönül Budak, ''Sözsüz iletişimin, sözlü iletişime akıcılık'' sağladığını bildirdi. 
     Prof. Dr. Budak, Türk Kadınlar Birliği'nin düzenlediği ''İletişim ve Beden Dili'' konferansında, ''sözsüz iletişimi ve renklerin yansıttığı psikolojiyi'' anlattı. 
     Sözsüz iletişimde ''beden dili'' kullanıldığını belirten Budak, ''Sözsüz iletişim, sözlü iletişime akıcılık katar. İmajınızı yönetmeyi öğrenirsiniz. Beden diliniz ve kullandığınız mekanla karşınızdakine vermek istediğiniz mesajı, daha doğru bir şekilde verirsiniz. Çünkü beden dili, sözlü iletişimden daha doğrudur'' dedi. 
     
     RENKLERİN DİLİ 
     İnsanların giyimde kullandığı renklerin onların psikolojisini yansıttığını dile getiren Budak, beyaz rengin ''açıklığı ve şeffaflığı'', siyahın ''umutsuzluk ve ölümü'', mavinin ''olumluluk ve sakinleştiriciliği'', kırmızının ''dirilik ve canlılığı'' sarının ''rahatlığı ve sempatikliği'', yeşilin ''bereket ve umudu'', grinin ''korkuyu, saygınlığı ve alçak gönüllülüğü'', kahverenginin ise ''hüznü ve düşüncelere sürükleyiciliği'' yansıttığını ifade etti. 
     Konferansı, İzmir Valisi Yusuf Ziya Göksu'nun eşi Meral Göksu, Ege Ordu Komutanı Orgeneral Hurşit Tolon'un eşi Ayla Tolon ve İzmir Emniyet Müdürü Halil Tataş'ın eşi Fatma Tataş da izledi. 
     
</TEXT>
</DOC>
