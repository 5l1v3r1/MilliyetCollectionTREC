<DOC>
<DOCNO> 218883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yasam/yas01.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehirli varilden duba yapmışlar 
</HEADLINE>
<TEXT>

   Bodrum'da sahile vuran varillerin 'kimliği tespit edildi'. Zehirli variller, Murat Varol'un tesisinde duba olarak kullanılmış... 
      YAŞAR ANTER Muğla DHA 
   
   Bodrum'da sahile vuran varillerin, işadamı Murat Varol'a ait 'The Cream Beach Club'ın yüzer iskelesinin yapımında kullanıldığı belirtildi. 
   Bodrum Kalesi ve Kumbahçe Plajı arasında önceki gün bulunan yaklaşık 150 varilin nereden geldiğini bulmak için oluşturulan 'kriz masası', araştırma başlattı. Bir bölümünün asit ve kimyasal atık taşımada kullanıldığı tespit edilen varilerin, yakındaki The Cream Beach Club isimli tesisin geçen yıl yaptırdığı yüzer iskelenin alt kısmında kullanıldığı belirlendi. 
   Tesisin yüzer iskelesinin, cuma gecesi şiddetli poyraz nedeniyle parçalandığı anlaşıldı. İskele ve dubaları inşa eden dalgıç Tuğrul Orcan gözaltına alındı. 
   Sahil Güvenlik Komutanlığı ve Sağlık Grup Başkanlığı, deniz kirliliğine yol açtığı gerekçesiyle Beach Club yöneticileri hakkında savcılığa suç duyurusunda bulundu. 
   
   'Bu, cinayettir ' 
   Su Ürünleri Araştırma Enstitüsü'nde görevli deniz bilimleri mühendisi Mehmet Aydın, "Bırakın denizi, bu variller karada bile koruma altında tutulmalıdır" derken, Bodrum Sağlık Grup Başkanı Dr. Erhan Kaya da şunları kaydetti "Bunları kullanan ve yapımında görev alan kişi ve kuruluşlar hakkında yasal işlem başlattık. Denetimler sıklaşacak, kimyasal ve asit varilleriyle duba yapanlara ağır cezalar verilecek. Bu, çevre ve doğa cinayetidir." 
   
   
   
</TEXT>
</DOC>
