<DOC>
<DOCNO> 239249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/spo02.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Senet bile imzalardık' 
</HEADLINE>
<TEXT>


Fenerbahçe'de gösterdiği müthiş performansla Rüştü'yü unutturan kaleci Volkan, ilk yarıdaki puan farkına rağmen hiç bir zaman umutsuzluğa kapılmadıklarını söyledi 

YUSUF KOBAL 


El üstünde tutuluyor 
RÜŞTÜ'NÜN takımdan ayrılmasından sonra Fenerbahçe'de tüm gözler Recep ve Volkan'a çevrilmiş, çoğu kimse iki genç kaleciye fazla güven oyu vermemişti. Ligin ilk yarısındaki Beşiktaş derbisi sonrası formayı alan ve her hafta performansını daha da artıran Volkan şimdilerde el üstünde tutuluyor. Milli Takıma kadar yükselen genç yıldız Milliyet'in sorularını içtenlikle yanıtlarken, çarpıcı açıklamalar yaptı. 

'Birlikte hareket ettik' 
11 puan geriye düşmelerine rağmen inançlarının hiç kaybolmadığını söyleyen Volkan, "Tuncay, Mahmut ve ben devre arasında şampiyonluk için senet bile imzalayabileceğimizi söylemiştik. Çünkü hiç kuşkumuz yoktu" dedi. Daum'a da övgü yağdıran genç kaleci, "Bizi müthiş motive etti. Herkes olaya kilitlendi. Hep birlikte hareket etmeyi öğrendik. Mehmet'in oğlu oldu, sanki bizim de olmuş gibi sevindik" diye konuştu. 

'Hatalarım çok oldu' 
ZAMAN zaman hatalar yaptığını söyleyen Volkan, "Tabii ki kalecilik biraz da şov işi. Öyle planjon falan. Yetenekliyim de. Takım rahat pozisyonda iken böyle şeyler yapıyorum" ifadesini kullandı. Genç kaleci, "17 maçta 16 gol yedim. Bu çok fazla. Kendimi geliştirmeliyim. Ben haksızlığa katlanabilecek bir insan değilim. Saldırgan görüntüm bundan kaynaklanıyor. Ayrıca Hooijdonk'a karşı da oynamak isterdim" dedi. 

Fener'e ret 

Futbol Federasyonu, Sarı-Lacivertli kulübün Malatyaspor karşılaşmasına üç yıldızlı forma ile çıkma talebini geri çevirdi 

DENİZLİSPOR maçında şampiyonluğunu ilan eden ve ligdeki son karşılaşmasına üç yıldızla çıkmak isteyen Fenerbahçe'nin, Futbol Federasyonu'na yaptığı başvuru geri çevrildi. Sarı - Lacivertli yöneticiler üç yıldızlı yeni formaları Malatyaspor önünde giymenin planlarını yaparken, federasyon yetkilileri bu durumun talimatlara uymadığını ve böyle bir şeye izin veremeyeceklerini bildirdi. 
FUTBOL Federasyonu Başkanı Haluk Ulusoy da "Biz istesek de böyle bir şey olamaz. Fenerbahçeliler'in olayı makul karşılaşayacaklarına inanıyorum" ifadelerini kullandı. Bu arada Sarı - Lacivertli yöneticilerin Malatyaspor karşılaşması için başka bir formül buldukları ve formaların reklam bölümüne üç yıldız yaptırarak sahaya çıkacakları, böylece de kuralları çiğnemeyecekleri öğrenildi. 

Kupa krizi 

Yönetim, şampiyonluk kupasını Başbakan Recep Tayyip Erdoğan'dan almak isterken, Haluk Ulusoy, "Hayır ben vereceğim" dedi 

FUTBOL Federasyonu Başkanı Haluk Ulusoy, Malatyaspor maçında Fenerbahçe'nin şampiyonluk kupasını kendisinin vereceğini söyledi. Ulusoy ile yıldızı bir türlü barışmayan Sarı - Lacivertli yönetimin ise kupayı vermesi için Başbakan Recep Tayyip Erdoğan'a davette bulunması yeni bir krizin doğmasına neden oldu. 
ERDOĞAN, Fenerbahçe'ye henüz bir yanıt vermezken, Haluk Ulusoy, "Futbol Federasyonu'nun kupasını, tabii ki başkanı verir" diye konuştu. Kadıköy'de kendisine bir tepki olacağını düşünmediğini de söyleyen Ulusoy, "Fenerbahçe yılmadı. Bileğinin hakkıyla şampiyon oldu. Bu azmin zaferidir" dedi. 

Tomas'ın haykırışı 

Hırvat yıldız, "Fenerbahçe yönetimine sesleniyorum Burada kalmak istiyorum. Daha yaşayacağım çok başarı olduğuna inanıyorum" dedi 

YUSUF DURSUN 

'En mutlu günlerim' 
ADANASPOR maçında Fenerbahçe formasını yere attığı için büyük tepki toplayan ve Teknik Direktör Daum tarafından kadro dışı bile bırakılan Tomas, son haftalarda gösterdiği performansla yine gönüllerde taht kurdu. Hırvat oyuncu hayatının en mutlu günlerini yaşadığını söyledi, "İnanın bu kadar coşkulu bir şampiyonluğu hiç bir yerde görmedim. Fenerbahçe bambaşka bir camia" diye konuştu. 

'Arkadaşlık süper' 
FENERBAHÇE'Yİ çok sevdiğini belirten Tomas, "Buradan yönetime sesleniyorum Sarı - Lacivertli renklerden beni koparmasınlar. Benimle bir an önce masaya otursunlar" dedi. Takımdaki arkadaşlığın üst düzeyde olduğuna dikkat çeken Hırvat oyuncu, "Önümüzdeki yıllarda Avrupa'da da büyük başarılar yaşayacağımıza inanıyorum. O yüzden ayrılmayı hiç düşünmüyorum" ifadesini kullandı. 

Boşu boşuna beklediler 

MALATYASPOR maçına büyük ilgi gösteren ve hafta sonu yapılacak şöleni kaçırmak istemeyen Fenerbahçe taraftarı dün satışta olmamasına rağmen Biletix gişeleri önünde kuyruğa girdi. Bunun üzerine yönetim bir açıklama yaparak, satışların henüz başlamadığını duyurdu. Kulübe yoğun bir talebin geldiği ve büyük olasılıkla biletlerin bugün piyasaya sürüleceği bildirildi. 

Adidas'ın son yıldızı 

ADİDAS firması kısa süre önce tüm dünyada başlattığı "İmkansız Yoktur" kampanyasına, Türkiye'den Fenerbahçeli Tuncay Şanlı'yı da ekledi. Spor tarihine başarılarıyla imza atmış olan Muhammed Ali, David Beckham, Zinedine Zidane, Tracy McGrady gibi sporcuların ardından bir Türk sporcusu da kampanyaya katılırken, Tuncay Şanlı artık gazete ilanları, posterler, billboard ve raket çalışmalarında yer alacak. 

Rekor sipariş 

DOĞAN Music Company, şampiyonluk sonrası Fenerbahçe Marşları 1-2 albümleri için 150 bin adetlik rekor siparişin geldiğini açıkladı. Prodüktörlüğünü Ercan Saatçi'nin yaptığı her iki albümde şampiyon takım ve taraftar için yazılmış, "Fenerbahçe Cumhuriyeti", "Efsane dönüyor', "Eller havaya', "1907 Marşı" ve "Yaşa Fenerbahçe" bulunuyor. Daha önceki rekorun 128.500 adetle BJK 100.Yıl albümüne ait olduğu belirtildi. 

Mahmut yıkıldı 

SARI-Lacivertli takımın genç yıldızı Mahmut Hanefi'nin kardeşi Murat Erdoğdu, Sakarya Karasu'da trafik kazası geçirdi. Hemen Amerikan Hastanesi'ne getirilen ve yoğun bakıma alınan kardeşinin yanından ayrılmayan Mahmut'un şampiyonluk sevinci de yarıda kaldı. Genç yıldızı bu kötü gününde takım arkadaşları da yalnız bırakmadı ve bir çok oyuncu soluğu hastanede aldı. 


</TEXT>
</DOC>
