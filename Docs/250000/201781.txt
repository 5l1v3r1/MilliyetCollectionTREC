<DOC>
<DOCNO> 201781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yasam/yas03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasa hırsızları polisle çatıştı 
</HEADLINE>
<TEXT>

   Çaldıkları iki kasayı otoyolun kenarında açmaya çalışan üç hırsız, polisle çatışıp kaçtı 
      MİLLİYET İstanbul 
   
   Bayrampaşa'da bir işyerinden çaldıkları iki çelik kasayı otomobile yükleyen üç kişi, TEM Otoyolu Akşemsettin Viyadüğü'nde aracı yol kenarına park etti. 
   Çelik kasaları araçtan indiren ve kasalardan birini açmayı başaran üç hırsız, bu sırada devriye gezen Eyüp İlçe Emniyet Müdürlüğü'ne bağlı bir ekip tarafından fark edildi. Hırsızlara yaklaşan ekip, üzerlerine ateş açılınca silahlarını çekerek karşılık verdi. Çatışma üzerine bölgeye çok sayıda ekip sevk edilirken, plakası alınamayan gri renkli bir otomobile binen üç hırsız, önlerini kesmeye çalışan ekip minibüsüne çarparak kaçtı. 
   
   Yollar kesildi ama yetmedi 
   Otoyolda kısa süren kovalamacaya rağmen, üç hırsız yakalanamadı. Ekiplerin telsizle uyarılmasına, yolların kesilerek uygulama başlatılmasına rağmen, hırsızların izine rastlanılamadı. Çatışmanın meydana geldiği yerde yapılan incelemede, iki kasanın yanı sıra, dokuz milimetre çapında bir tabanca ve 20 boş kovan bulundu. 
   
   
   
</TEXT>
</DOC>
