<DOC>
<DOCNO> 200277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/guncel/gun07.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacı hanutçu çıktı 
</HEADLINE>
<TEXT>

   İstanbul'da bombalı saldırıları gerçekleştiren merkezdeki dört isimden birisi olan Habib Aktaş'ın Beyazıt'taki bir tekstil firmasında komisyonculuk yaptığı öğrenildi 
      MEHMET DEMİRKAYA İstanbul 
   
   İstanbul'da dört bombalı intihar eylemini gerçekleştiren ölüm hücresinin merkezindeki dört kişilik 'imamlar' halkasında yer alan Habib Aktaş'ın, Beyazıt'taki tekstil piyasasında 'hanutçu Hüseyin Taş' olarak tanındığı ortaya çıktı. Suriye'de olduğu öne sürülen Aktaş'ın, Beyazıt Mithatpaşa Caddesi Fermanlı Sokak'taki bir işhanında tekstil firması bulunan Hıdır Elibol'un yanında komisyonculuk yaptığı öğrenildi. 
   Mardin'de gözaltına alınıp İstanbul DGM'ce tutuklanan Elibol'un ağabeyi Menderes Elibol'un da aynı handa bir başka tekstil firması var. Kardeşinin suçsuz olduğunu inanan M. Elibol, şunları anlattı "Kardeşim, 'Hüseyin Taş'a fazla güvendiğim için bunlar başıma geldi' dedi. Polisin Habib Aktaş dediği, ancak bizim Hüseyin Taş olarak tanıdığımız kişi kardeşimin yanında komisyonculuk yapıyordu. Arapçası iyi olduğu için Arap müşteriler getiriyordu. Bir ara fazla samimi olmuşlar. Onların yemek davetlerine gidiyordu. Hatta pikniklere de gittiği oluyordu." 
   
   Onlar deterjan numunesi 
   Polisin işyerinde bulduğu iddia edilen kimyasal maddelerin deterjan numuneleri olduğunu öne süren Menderes Elibol, numuneleri müşterilere göstermek için Aktaş'ın getirdiğini söyledi. Elibol, kardeşinin, ibadetini düzenli yapan Aktaş'tan kendisine zarar gelmeyeceğini düşündüğünü belirtti. 
   Elibol'un şirketinin bulunduğu 10 katlı işhanında ayrıca, kardeşleri ve akrabalarının ortak olduğu iki şirket daha bulunuyor. Şirketlerin bulunduğu işhanı, 2002 seçimlerinde SP'den aday olan Mardinli işadamı Remzi Yedikardeş'e ait. 
   
   Salı günü Ankara'da 
   Grossman, terör uzmanlarıyla geliyor    ANKARA Milliyet 
   ABD Dışişleri Bakan Yardımcısı Marc Grossman, temaslarda bulunmak üzere salı günü Ankara'ya gelecek. Ankara'da Dışişleri Bakanı Abdullah Gül'ün yanı sıra Dışişleri Bakanlığı Müsteşarı Büyükelçi Uğur Ziyal ile de bir araya gelecek olan Grossman, İstanbul'da da, beraberinde getirdiği anti terör uzmanlarından oluşan heyetle saldırıların olduğu bölgeleri ziyaret ederek, yetkililerden bilgi alacak. Grossman'ın temaslarının ardından Rusya'ya geçmesi bekleniyor. 
   
   
</TEXT>
</DOC>
