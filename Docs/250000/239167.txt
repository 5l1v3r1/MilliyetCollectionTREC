<DOC>
<DOCNO> 239167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur29.html </URL>
<DATE> 2004/05/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Müzik yapımcısı Erol Köse'ye dava .. 
</HEADLINE>
<TEXT>

     Müzik yapımcısı Erol Köse hakkında şirketine ait eser işletme belgelerini ortağının imzasını taklit ederek başka bir firmaya devrettiği iddiasıyla dava açıldı. 
     İstanbul Cumhuriyet Başsavcılığı'nın, Şişli Cumhuriyet Başsavcılığı'nca gönderilen fezleke doğrultusunda hazırladığı iddianamede, İmar Bankası soruşturması kapsamında Erol Köse ile Müştak Ayvaz'ın ortak oldukları Erol Köse Prodüksiyon Yapım Ticaret A.Ş'ye mahkeme kararıyla tedbir konulduğu anlatıldı. 
     Bu karara rağmen şirketin sahip olduğu eser işletme belgelerinin anlaşmalı olarak bir başka şirkete devredildiği öne sürülen iddianamede, TMSF'nin konuyla ilgili ihbarda bulunduğu kaydedildi. 
     Devirnamede imzası bulunan Müştak Ayvaz'ın böyle bir işlemden haberinin olmadığını bildirdiği, bunun üzerine yapılan incelemede imzanın Ayvaz'a ait olmadığının belirlendiği anlatılan iddianamede, ortağının imzasını taklit ettiği ileri sürülen Köse'nin, ''resmi belgede sahtecilik'' gerekçesiyle 4 ile 10 yıl arasında hapis cezasına çarptırılması talep edildi. 
     
</TEXT>
</DOC>
