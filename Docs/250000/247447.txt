<DOC>
<DOCNO> 247447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla mazot devlete yaradı 
</HEADLINE>
<TEXT>


Irak'tan limitin üstünde getirilen mazota el koyan devlet, bunu Irak'a geri satıyor. Yılbaşından bu yana 35 milyon litre mazota el konuldu 

SEÇKİN ÜREY Ankara 

Irak'tan gelen tanker şoförlerinin getirmelerine izin verilen mazot limitini ısrarla aşmaları devlete ek kazanç getirdi. El konulan mazot, Irak'a geri satıldı. 
Gümrük Müsteşarlığı, yılbaşından bu yana limiti aştığı için, Irak'tan gelen tankerlerde taşınan ayda ortalama 7 milyon litre mazota el koydu. Rakam mayıs sonunda yaklaşık 35 milyon litreye ulaştı. Sadece geçen çarşamba 232 bin 679 litre mazot, Habur Sınır Kapısı'ndan Türkiye'ye giriş yapan tankerlerin depolarından çekildi. 
Hacimlerine göre 400 - 550 litre arasında mazot getirmelerine izin verilen tankerler, belirlenen limitleri aşınca fazla mazotları boşaltılarak para cezası kesiliyor. 
Gümrük Müsteşarlığı, düzenlemeler çerçevesinde çektiği mazotu Maliye Bakanlığı'na bağlı Tasfiye İşleri Döner Sermaye İşletmeleri Genel Müdürlüğü'ne TASİŞ devretti. TASİŞ de mazotu Türkiye Petrolleri Anonim Ortaklığı'nın TPAO yurtdışı petrol arama ve ticaret faaliyetini yürüten şirketi TPIC'e sattı. TPIC, uygun koşullarda elde ettiği mazotu Irak'ta pazarladı. 

Ya tutarsa... 
Habur'dan geçiş yapan kamyonların sayısının günde 4 bine yaklaştğını belirten yetkililer, her gün bin - bin 500 civarında kamyonun izin verilenin üzerinde mazotla sınırdan geçmeye çalıştığını bildirdiler. Üst düzey bir Gümrük Müsteşarlığı yetkilisi, "Ya tutarsa mantığıyla ısrarla izin verilenden fazla getiriyorlar. Habur'da büyük yığılmalar oluyor. Aradan kaçabileceklerini düşünüyorlar" dedi. 



</TEXT>
</DOC>
