<DOC>
<DOCNO> 247527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun21.html </URL>
<DATE> 2004/06/13/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gazze Şeridi'ndeki yerleşimcilerden tahliyeye karşı kampanya... 
</HEADLINE>
<TEXT>

     Gazze Şeridi'ndeki yaklaşık 7500 Yahudi yerleşimcinin temsilcilerinin, İsrail Başbakanı Ariel Şaron'un Gazze Şeridi'nden çekilme planı çerçevesinde bu bölgedeki yerleşkelerin tahliyesine karşı kampanya başlatmak için, bu akşam biraraya gelmesi bekleniyor. 
     Yerleşimcilerin sözcüsü Eran Sternberg, bu akşam, Gazze Şeridi'nin güneyindeki yerleşim birimlerinden Neve Dekalim'de toplanacaklarını belirterek, ''Bizi yok etmelerine izin vermeyeceğiz. Davamızı savunmak için elimizden geleni yapacağız. Umutsuz değiliz'' diye konuştu. 
     Bu arada, İsrail Başbakanı Şaron, tahliye takvimine uyulması için Gazze Şeridi'nden tek taraflı çekilme planı üzerinde çalışılması emri verdiğini söyledi. 
     İsrail Başbakanlığı'nın açıklamasına göre, Şaron, Bakanlar Kurulu toplantısındaki konuşmasında, ''Geçen hafta, bu planda ilerleme kaydedilmesinden sorumlu hükümet komisyonlarına, Gazze Şeridi'nden çekilmemizi öngören takvime uyulması için çalışmaları emri verdiğini'' belirtti. 
     Şaron kabinesi, Gazze Şeridi'ndeki 21, Batı Şeria'daki 4 Yahudi yerleşim biriminden, 2005 yılı sonuna kadar aşamalı olarak çekilmeyi öngören planı, Yahudi yerleşim birimlerinin, yeniden bir oylama yapılıncaya kadar boşaltılmaması koşuluyla onaylamıştı. 
     
</TEXT>
</DOC>
