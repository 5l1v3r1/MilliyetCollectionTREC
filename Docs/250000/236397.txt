<DOC>
<DOCNO> 236397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/yasam/ayas.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'En emniyetli' fidye çetesi 
</HEADLINE>
<TEXT>


Uyuşturucu kaçakçısı Sıddık Karakaş'ın oğlunu kaçırıp 400 milyar fidye isteyen zanlılar arasında bir uzman çavuşla iki de polis çıktı 

ERDAL KILINÇ İstanbul 

Uyuşturucu kaçakçılığı suçundan cezaevinde tutuklu Sıddık Karakaş'ın oğlunun fidye için kaçırıldığı tesadüfen öğrenildi. Düzenlenen operasyonda, çocuk kurtarıldı. Olayla ilgili aralarında iki polis ve operasyonda çevre güvenliği için görevlendirilen uzman çavuşun da bulunduğu altı kişi tutuklandı. 
Teşekkül halinde uyuşturucu kaçakçılığı suçlamasıyla cezaevinde yatan Sıddık Karakaş'ın oğlu Ahmet Karakaş 17 , okula gitmek üzere evden çıktıktan sonra servis aracına binerken 16 Nisan'da dört kişi tarafından kaçırıldı. Çete, Karakaş ailesini arayarak, 400 milyar lira karşılığında oğullarının serbest bırakılacağını bildirdi. Aile, çocuklarının öldürülmesinden korkarak, polise başvurmadı. 

Tesadüfen öğrenildi 
Ancak başka bir suç şebekesini takip eden Organize suçlar Şube Müdürlüğü'ne bağlı ekip, tesadüfen bu kaçırılma olayından da haberdar oldu. 
Bunun üzerine aileyle görüşen polis, tekrar aranmaları halinde istenen parayı vereceklerini söyleyip, bu yönde hareket etmelerini bildirdi. 
Teknik takip yapan polis, aileyle temasa geçilmesinin ardından kaçırılan Karakaş'ın alıkonulduğu evi tespit etmeyi başardı. Evi izlemeye alan polis, operasyon için hazırlıklara başladı. Ancak, evin polisin sorumluluk alanının dışında bulunması nedeniyle jandarma ile temasa geçildi. Jandarma yetkilileri, operasyona yardımcı olması için uzman çavuş Ergün Ünal'ı görevlendirdi. Polis, takibe aldıkları adreste tutulan Karakaş'ı ani bir operasyonla kurtardı. 
Olayla ilgili sürdürülen soruşturmada, kaçırma işini polis memuru Fahrettin Özsolak'ın 27 organize ettiği bilgisine ulaşıldı. 
Bu yönde ağırlık verilen soruşturma sonucu, Maltepe İlçe Emniyet Müdürlüğü'nde görevli Abdullah Alican 36 , emekli kaptan Yunus Emre Aygün 38 , Abdullah Özdemir 31 ve Kadir Yalın 34 22 Nisan'da gözaltına alındı. Kaçırma işini organize ettiği öne sürülen ve askere gittiği belirlenen polis memuru Özsolak da birliğinden çağrılarak gözaltına alındı. Alemdağ Jandarma Karakolu'ndan uzman çavuş Ergün Ünal'ın 31 da ismi fidye işine karışanlar arasında çıktı. Polis, operasyon sonrası Ünal'ı da gözaltına aldı. 

Altısı da tutuklandı 
Zanlıların ifadelerinde, kendilerini Mehmet Beki Kutlu'nun azmettirdiğini, bir alacak verecek meselesi nedeniyle bu işe karıştıklarını iddia ettikleri bildirildi. Ayrıca, polis memuru Alican'ın kullandığı otomobilinin plakasının sahte çıktığı öğrenildi. Kutlu'nun yakalanması için çalışmalara başlandı. 
Polisteki işlemlerinin tamamlanmasından sonra 26 Nisan'da İstanbul DGM'ye sevk edilen altı zanlı, tutuklanarak cezaevine gönderildi. 


</TEXT>
</DOC>
