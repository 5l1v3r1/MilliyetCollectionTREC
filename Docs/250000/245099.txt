<DOC>
<DOCNO> 245099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur17.html </URL>
<DATE> 2004/06/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İskenderun'da fabrikada patlama 
</HEADLINE>
<TEXT>

     Hatay'ın İskenderun İlçesi'nde, özel şirkete ait demirçelik fabrikasında, dün Irak'ın Kuzeyi'nden getirilen hurdaların taşınması sırasında meydana gelen, bir kişinin ölümü ve 5 kişinin yaralanmasına yol açan patlamanın, savaş gemilerinden atılan torpil cinsi bombanın neden olduğu bildirildi. 
     Alınan bilgiye göre, Antakya'dan olay yerine gelen uzmanlar, Organize Sanayi Bölgesi'nde bulunan Yazıcılar Demir Çelik Fabrikası'ndaki, çevresinde geniş güvenlik önlemlerinin alındığı alanda yaptıkları incelemede, patlamaya, Irak Savaşı sırasında savaş gemilerinde kullanılan torpilin neden olduğunu tespit ettiler. 
     Kaymakam Ünal Erdoğan, daha önceleri de benzer patlamaların yaşandığını ve bu nedenle 28 Mayıs 2004 tarihinde, bu gibi hurdaları eriterek demir yapan firmalara yazı gönderilerek uyarıldıklarını kaydetti. Erdoğan, bu amaçla toplantı gerçekleştirdiklerini ve konuyu olay nedeniyle bir kez daha gündeme getireceklerini ifade etti. 
     Bu arada, Hatay Valisi Abdülkadir Sarı'nın başkanlığındaki İl Asayiş Toplantısı'nda ilk madde olarak bu konunun görüşüleceği, artıkların sınırdan geçişi sırasındaki kontrollerin ele alınacağı belirtildi. 
     Öte yandan, Cumhuriyet Savcılığı'nın, fabrika yetkilileri hakkında ''delilleri karartma suçu'' işledikleri gerekçesiyle dava açılması yönünde iddianame hazırladığı öğrenildi. 
     Halil Öz'ün öldüğü patlamada ağır yaralanan Mehmet Pehlivanoğlu'nun tedavisinin Çukurova Üniversitesi Tıp Fakültesi Balcalı Hastanesi'nde, Mustafa Dalmaz, Efsena Emir, Özcan Kuru ve Sami Kara'nın da İskenderun SSK Hastanesi'nde tedavileri sürüyor. 
     
</TEXT>
</DOC>
