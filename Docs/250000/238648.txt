<DOC>
<DOCNO> 238648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur11.html </URL>
<DATE> 2004/05/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çakıcı'yı yurtdışına kaçıran kişinin sorgusu İstanbul'da sürüyor 
</HEADLINE>
<TEXT>

     Alaattin Çakıcı'yı yatıyla yurtdışına kaçırdığı iddiasıyla Antalya'da yakalanarak İstanbul'a getirilen Mehmet Salih H'nin sorgusu sürüyor. 
     Hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan Alaattin Çakıcı'yı yatıyla yurtdışına çıkardığı iddiasıyla Antalya'da yakalanan Mehmet Salih H, İstanbul'a getirilerek Organize Suçlar Şube Müdürlüğü'nde sorguya alındı. 
     Yat sahibinin, şubede verdiği ilk ifadesinde, Çakıcı'yı tanımadığını ve iddia edildiği gibi yatıyla yurtdışına çıkarmadığını söylediği öğrenildi. 
     Bu arada, H'nin sorgusunun tamamlanması için İstanbul DGM'den ek gözetim süresi alındığı bildirildi. 
     
</TEXT>
</DOC>
