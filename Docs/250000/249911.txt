<DOC>
<DOCNO> 249911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun36.html </URL>
<DATE> 2004/06/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AKPM, Türkiye üzerindeki denetim sürecini kaldırdı 
</HEADLINE>
<TEXT>

     Rahmi Gündüz bildiriyor 
Avrupa Konseyi Parlamenter Meclisi AKPM genel kurulu, demokrasi ve insan hakları alanında eksiklik bulunduğu gerekçesiyle 1996 yılından bu yana Türkiye'ye uygulanan denetim sürecinin kaldırılmasını kararlaştırdı. 
     AKPM genel kurulu, Belçikalı parlamenter Luc Van den Brande ve Lüksemburglu parlamenter Mady Delvaux-Stehres'in, Türkiye üzerindeki denetim sürecinin kaldırılmasını savunan rapor ve buna bağlı karar tasarısını oylayarak kabul etti. 
     Genel kurulda, 141 parlamenter ''evet'', 8 parlamenter ''hayır'' oyu kullandı. 
     Kabul edilen rapor ve buna bağlı kararda, Türkiye'deki reformlardan övgüyle bahsedildi ve denetim sürecinden sonraki dönemde Türkiye'ye bir dizi tavsiyede bulunuldu. 
     AKPM genel kurulunun nisan ayında yapılan toplantıları sırasında, kapatılan DEP'in eski milletvekillerinin tutukluluk halleri gerekçe gösterilerek, Türkiye raporunun oylanması haziran ayına ertelenmişti. 
     
     TÜRKİYE'Yİ RAHATLATAN KARAR 

     Türkiye üzerindeki izleme sürecinin kaldırılması, Ankara'nın AB ile tam üyelik müzakerelerinin başlaması açısından da önem taşıyor. 
     Avrupa Konseyi ve Avrupa Birliği arasında kurumsal bir bağ olmamasına rağmen, AB'nin, izleme sürecinde olan bir ülkeyle tam üyelik müzakerelerine başlamasının daha zor olacağı belirtiliyordu. 
     
     TÜRKİYE'YE TAVSİYELER 

     Türkiye'nin sürdürdüğü reform çalışmalarına destek verilmesi istenilen raporda, özellikle polis ve yargıçların eğitimiyle cezaevlerinde reform yapılabilmesi için yardım edilebileceği bildirildi. 
     Raporda, Avrupa Konseyi'nin uzmanlarını, yapılacak yeni yasal düzenlemeler konusunda da görevlendirerek, Türkiye'ye yardımcı olabileceği belirtildi. 
     AKPM raporunda, Avrupa Konseyi'ne yeni üye olan ülkelerdeki anayasal düzenlemelere yardımı olan ''Venedik Komisyonu''nun Türkiye'ye de yardımcı olması istendi. 
     Türkiye'de 1982 anayasasına eleştirilerde bulunulan raporda, bu anayasada, Venedik Komisyonu ile önemli reformlar yapılması çağrısında bulunuldu. 
     Türkiye'deki seçim sistemine eleştiriler getirilen raporda, yüzde 10'luk barajın düşürülmesi istendi. 
     Raporda, askerlik sisteminde ''vicdani ret'' veya ''alternatif hizmet'' seçeneğinin getirilmesi çağrısında bulunuldu. 
     AKPM raporunda, sendikalar, siyasi partiler, örgütlenme hakkı, yerel yönetimler konusunda gerekli reformların yapılması istendi. 
     Kadınların okuma yazma oranının artırılması istenen raporda, kadına yönelik her türlü şiddetin önüne geçilmesi de istendi. 
     Türkiye ile ilgili denetim sürecinin kaldırılmasına karar verilen raporda, bundan sonra artık ''post monitoring'' sürecine geçilmesi istendi. 
     Bu süreçte, söz konusu ülkeyle ilgili raporlar yazılmasına ve konunun genel kurul oturumunda ele alınmasına gerek görülmüyor. 
     
     DENETİM SÜRECİ NEDİR 

     Denetim süreci, genelde Avrupa Konseyi'ne yeni üye olan ülkeler için uygulanıyor ve bu bu ülkelerin üyelik öncesi taahhütlerini yerine getirip getirmediğini izliyor. 
     Avrupa Konseyi'nin kurucu üyesi Türkiye'de demokratikleşme alanında sorunlar bulunduğu ve insan hakları ihlallerinin devam ettiği gerekçesiyle bu sürecin 1996 yılında başlatılması, Ankara'nın sert tepkisine yol açmıştı. 
     AKPM, Azerbaycan, Ermenistan, Gürcistan, Bosna-Hersek, Arnavutluk, Moldova ve Ukrayna üzerinde denetim süreci uyguluyor. 
     
     JURGENS RAPORU 

     AKPM'de Türkiye'nin Avrupa İnsan Hakları Mahkemesi AİHM kararlarını yerine getirmesi konusunda Hollandalı parlamenter Eric Jurgens tarafından hazırlanan ayrı bir rapor ve buna bağlı karar tasarısı da genel kurulda oylanarak kabul edildi. 
     Kabul edilen kararda, Türkiye'nin AİHM tarafından belirlenen maddi para cezalarının ödeme sürecini iyileştirmesi istendi. 
     Terörle mücadele yasasının 6. maddesinde değişiklik yapılması istenen kararda, bu değişikliğin Avrupa İnsan Hakları Sözleşmesi'nin ifade özgürlüğüyle ilgili 10. maddesine uygun olması çağrısında bulunuldu. 
     Dışişleri Bir engel daha aşıldı 
     Ankara, Avrupa Konseyi Parlamenterler Meclisi AKPM genel kurulunun Türkiye üzerindeki denetim sürecini kaldırmasıyla Türkiye'nin AB ile tam üyelik müzakerelerine başlaması sürecindeki bir engelin aşıldığını bildirdi. 
     Dışişleri Bakanlığı'ndan yapılan yazılı açıklamada, AKPM genel kurulunun, bugünkü oturumunda, Türkiye denetim raporunu ele alarak, Türkiye'nin Avrupa Konseyi üyeliğinden kaynaklanan yükümlülüklerini yerine getirdiği sonucuna vardığı ve bu çerçevede denetimini sona erdirmeyi kararlaştırdığı hatırlatıldı. 
     Açıklamada, ''Türkiye'nin 1996'dan bu yana tabi tutulduğu denetimden çıkarılması, ülkemizin demokrasi, insan hakları ve hukukun üstünlüğü alanlarında Avrupa Konseyi standartlarına uygun biçimde yükümlülüklerini yerine getirdiği anlamını taşımaktadır'' denildi. 
     Bakanlık, denetim sürecinin kalkmasıyla Türkiye'nin AB ile tam üyelik müzakerelerine başlaması sürecindeki bir engelin aşıldığına dikkat çekerek, hükümetin, ''demokrasi, insan hakları ve hukukun üstünlüğü alanlarında Avrupa normlarına tam uyumun sağlanmasına yönelik güçlü iradesinin'' süreceğini kaydetti. 
     AKPM genel kurulu, bugün Belçikalı parlamenter Luc Van den Brande ve Lüksemburglu parlamenter Mady Delvaux-Stehres'in, Türkiye üzerindeki denetim sürecinin kaldırılmasını savunan rapor ve buna bağlı karar tasarısını oylayarak kabul etmişti. 
     Raporda, Türkiye'deki reformlardan övgüyle bahsedilerek, denetim sürecinden sonraki döneme ilişkin Türkiye'ye bir dizi tavsiyede bulunulmuştu. 
     

     
</TEXT>
</DOC>
