<DOC>
<DOCNO> 237816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko40.html </URL>
<DATE> 2004/05/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan Dünyayı çeken bir fuarcılık anlayışımız var 
</HEADLINE>
<TEXT>

     Başbakan Recep Tayyip Erdoğan, içe kapalı bir ekonomik anlayışı kabul etmediklerini vurgulayarak, ''Dünyaya açılmayı, dünya ile bütünleşmeyi kabul eden bir anlayış olarak varız. Onun için işadamlarımızla sürekli dünyayı dolaşıyoruz'' dedi. 
     Uluslararası Isıtma, Soğutma, Klima, Havalandırma, Yalıtım, Pompa, Sıhhi Tesisat ve Su Arıtma Teknolojileri Fuarı ISK-SODEX 2004 Başbakan Erdoğan ile Sanayi ve Ticaret Bakanı Ali Coşkun'un katıldığı bir törenle CNR Expo Center'de açıldı. 
     Başbakan Erdoğan, açılışta yaptığı konuşmada, artık ekonomi denildiği zaman fuarsız olmadığını ifade ederek, ''Eğer dünya ile bütünleşmek istiyorsanız fuarları bulmanız, sizin fuar imkanları hazırlamanız şart. Yani pazar olmak veya pazar yakalamak istiyorsanız fuarlara müşteri olmak bir tarafa fuarlara müşteri bulmak şart'' diye konuştu. 
     Erdoğan, 1963 dönemlerinde Türkiye'de fuarcılık ifade olarak kullanılırken, bugün Türkiye'nin dünya fuarlarına açılan sanayici ve işadamları bulunduğunu, aynı zamanda dünyadaki sanayicileri ve işadamlarını Türkiye'ye çeken fuarcılık anlayışına sahip olunduğunu vurguladı. 
     Bunu yeterli hale getirebilmek için fuarcılık alanında rekabetin oluşmasında fayda olduğuna dikkat çeken Erdoğan, sadece İstanbul'da, İzmir'de kalmamak gerektiğini söyledi. 
     Erdoğan, ''Samsun'da, Trabzon'da fuar merkezini İstanbul Dünya Ticaret Merkezimiz hazırladı, Açılışına beraber katılıyoruz. Bütün bunlar bizim için farklı fuar merkezleri ve cazibe merkezleri olarak dünyayı ülkemize çekmek için çok önemli fırsat, zenginliktir diye düşünüyorum'' şeklinde konuştu. 
     
     ''TÜRKİYE'Yİ DÜNYAYA AÇIYORUZ'' 
     Başbakan Erdoğan, bunu başaracak zihinsel güce ve sinerjiye sahip olunduğunu ifade ederek, şunları kaydetti 
     ''Ön açmak deyince bunun önünü açabilecek bir Hükümetimiz de var. İçe kapalı bir ekonomik anlayışı kabul etmeyen bir yönetimiz. Dünyaya açılmayı, dünya ile bütünleşmeyi kabul eden bir anlayış olarak varız. Onun için işadamlarımızla sürekli dünyayı dolaşıyoruz. Bugün de Yunanistan'a gidiyoruz. Komşularıyla adeta ticarette, ekonomide, sanayide dargın olan bir Türkiye vardı. Ama şimdi komşularıyla gayet ciddi işbirliği içinde olan bir Türkiye var.'' Başbakan Recep Tayyip Erdoğan, Türkiye'nin güneyinde, doğusunda, batısında ve kuzeyinde hangi cephede olursa olsun buradaki ülkelerle iyi ekonomik münasebetlerde bulunduğunu kaydetti. 
     Erdoğan, daha sonra şunları söyledi 
     ''Avrupa zaten Türkiye'nin şu anda ciddi manada iş yaptığı ülkelerle dolu. Bu hale geldik. Düşünün, eğer Almanya Başbakanı Sayın Schröder yanına Alman işadamlarını alıp Türkiye'ye geliyorsa, bu kabukların nasıl kırıldığının bir ifadesidir. Aynı şekilde diğer başbakanlar veyahut da Belçika Prensi yanına 130 tane işadamını alıp Türkiye geliyorsa artık kabukların kırıldığının bir iadesidir. Artık dünya ile elele, omuz omuza veriyoruz. Bir dayanışma içerisinde Türkiye'yi dünyaya açıyoruz.'' Başbakan Erdoğan, fuara katılan yerli ve yabancı katılımcıları tebrik ederek, fuarın bolluk ve bereket getirmesini diledi. 
     
</TEXT>
</DOC>
