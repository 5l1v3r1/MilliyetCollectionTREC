<DOC>
<DOCNO> 231137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/guncel/gun01.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç bin ortaklı 'Birgün' çıktı 
</HEADLINE>
<TEXT>

   Birgün gazetesi bugün piyasada. Üç bin ortaklı gazetede Chomsky, Kiremitçi, Uras, Baydar ve Kanetti yazı yazacak 
   İSTANBUL Milliyet 
   
   Birgün gazetesi, Türkiye'de "ilk kez çok ortaklı, bağımsız bir gazete" iddiasıyla bugün piyasaya çıkıyor. Gazeteyi yayımlayan Ses Yayıncılık ve İletişim A.Ş.'den hisse senedi alan 3 bin kişi "gazetenin ortağı" durumunda. 
   Birgün Gazetesi fikri, bundan yaklaşık bir yıl önce Aydın Engin, Cüneyt Akman ve Doğan Tılıç'ın da aralarında bulunduğu bir grup tarafından ortaya atıldı "alternatif bilgi kanalları arayışlarına olan ihtiyaç"tan hareket edildi. Grup, Ses Yayıncılık'ı kurdu. Ses Yayıncılık'ın 1 adet hisse senedi karşılığında 100 milyon lirayı veren herkes, bu gazeteye ortak oldu. Gazetenin yazarlar kadrosunu ise Noam Chomsky, Bülent Ortaçgil, Can Gazalcı, Erbil Tuşalp, Fikri Sağlar, Oya Baydar, Tuna Kiremitçi, Tanıl Bora, Ufuk Uras ve Vivet Kanetti gibi isimler oluşturdu. 
   Gazetenin en üst kurumu olarak Yayın Denetleme Kurulu oluşturuldu. Gazetenin genel yayın yönetmeni ise bir yıl sonra, en az 10 yıl deneyimli çalışanları arasından gazete çalışanlarınca seçilecek. 
   Gazetenin Sorumlu Yazı İşleri Müdürü İbrahim Çeşmecioğlu, "Birgün, gerçekten halkın gazetesi oldu. Ayda 500 milyon lira maaşla çalışıp, ayda 10'ar milyon lirayla bize ortak olmuş yüzlerce ortağımız var. Biz gazete çıkar çıkmaz bir hafta içinde bunun iki katına ulaşacağını düşünüyoruz" dedi. 
   
   
   
</TEXT>
</DOC>
