<DOC>
<DOCNO> 200898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da 185. randevu... İşte Cimbom'un karnesi... 
</HEADLINE>
<TEXT>

     Galatasaray, Avrupa Şampiyonlar Ligi D Grubu 6. ve son maçında yarın İspanya'nın Real Sociedad takımıyla deplasmanda karşılaşırken, sarı-kırmızılılar Avrupa kupalarında 184. randevusuna çıkacak. 
     Sarı-kırmızılılar, 98 yıllık tarihlerinde bugüne dek Avrupa kupalarında yaptıkları 184 karşılaşmada 69 galibiyet elde ederken, 70 karşılaşmada da sahadan boynu bükük ayrıldı. ''Cim Bom'', Avrupa kupalarında 45 maçta ise berabere kaldı. 
     Galatasaray, Avrupa arenasında rakip fileleri toplam 237 kez havalandırırken, kalesinde ise 270 gol gördü. 
     ''Cim bom'', bu sezon aynı grupta yer aldığı Real Sociedad'a kendi sahasında 2-1 mağlup olmuştu. 
     
     AVRUPA'DA KADER MAÇI 
     Galatasaray'ın Real Sociedad ile yapacağı maç, gruptaki kaderini de belli edecek. 
     ''Aslan'', Şampiyonlar Ligi'nde yoluna devam edebilmek için Real Sociedad'ı mutlaka yenmesi gerekiyor. Galatasaray'ın, Real Sociedad ile berabere kalması veya rakibine yenilmesi halinde, UEFA Kupası'na katılma yolunda, bu kez Olympiakos ile Juventus'un yapacağı karşılaşma önem kazanacak. Galatasaray'ın berabere kalması halinde Olympiakos, Juventus'u yenerse ''Cim bom'' UEFA Kupası'na da veda edecek. Galatasaray'ın yenilmesi halinde, Olympiakos ile Juventus berabere kalırsa, Galatasaray UEFA Kupası'nda yoluna devam edecek. 
     Olympiakos'un alacağı beraberlik veya yenilgi Galatasaray'ın Avrupa' kupalarına devam etmesini sağlayacak. 
     
     65 GOL ATTI, 102 GOL YEDİ 
     Galatasaray, 12 kez düzenlenen Avrupa Şampiyonlar Ligi'ne 9 kez katılarak, bu alanda büyük bir başarıya imza atarken, bugüne kadar 2 kez eleme turunu geçip, 1 kez çeyrek final oynadı. 
     ''Aslanlar'', 9 kez katıldıkları Şampiyonlar Ligi'nde toplam 67 maç oynarken, sarı-kırmızılılar 70 puan topladılar. Galatasaray, Şampiyonlar Ligi'nde bugüne kadar 18 galibiyet elde ederken, 32 maçta sahadan yenik ayrıldı. Sarı-kırmızılılar 17 maçta ise eşitliği bozamadı. 
     Oynadığı karşılaşmalarda rakip fileleri 65 kez havalandıran Galatasaray, kalesinde ise 102 gol gördü. 
     
     GRUPLARDA HİÇ LİDERLİĞİ YOK 
     Galatasaray, Avrupa Şampiyonlar Ligi'nde bugüne kadar yer aldığı 10 eleme grubunu hiç lider bitiremedi. 
     Galatasaray, gruplarını 4 kez ikinci, 5 kez sonuncu, 1 kez de üçüncü sırada tamamladı. 
     
</TEXT>
</DOC>
