<DOC>
<DOCNO> 208688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kürtler ateşle oynamasın 
</HEADLINE>
<TEXT>

   Başbakan'dan El Hekim'e uyarı Irak parçalanırsa komşular müdahil olur 
      ABDULLAH KARAKUŞ Ankara 

   
   Başbakan Recep Tayyip Erdoğan, Kürtlerin Irak'ın kuzeyindeki petrol bölgelerini etki altına almaya çalıştığını belirterek, Buna izin verilmemeli. Kürtlerin ateşle oynaması önlenmeli. Irak parçalanmaya giderse komşular müdahil olur" dedi. Irak Geçici Yönetim Konseyi'nin Şii üyesi ve Irak İslam Devrimi Yüksek Konseyi SCIRI Başkanı Abdülaziz El Hekim'i dün kabul eden Erdoğan, Şii lidere Irak'ın geleceğiyle ilgili sert uyarılarda bulundu. Erdoğan, "Irak'ın toprak bütünlüğüne önem veriyoruz. Irak'ta Türkmen'i, Arap'ı, Şii'si, Kürt'ü birlikte olmalı. Etnik, dini ayrışmalar olmamalı. İki Kürt grubun Kuzey Irak'ta sabit kazanımlara dönüştürme çabalarını görüyoruz. Bunları hayretle karşılıyor, doğru bulmuyoruz" diye konuştu. Erdoğan, sözlerini şöyle sürdürdü "Her yerde 'Irak'ın geleceğini Iraklılar belirler' dedik. Ama Irak parçalanmaya giderse komşular müdahil olur. Suriye ve İran da böyle düşünüyor. Bütün samimiyetimle Irak'ın hür yaşaması bizim önceliğimizdir." 
   
   'Hemfikiriz' 
   El Hekim de Başbakan Erdoğan'a, "Sözünü ettiğiniz tüm konularda hemfikiriz. Irak'ta yönetim şeklinin oluşturulmasında ve Anayasa konusunda yardımcı olmanızı bekliyoruz. Tarihi ve yapıcı bir görüşme oldu. Bir uzlaşma oldu" dedi. 
   
   
</TEXT>
</DOC>
