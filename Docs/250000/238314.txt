<DOC>
<DOCNO> 238314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/ykocaomer.html </URL>
<DATE> 2004/05/08/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
TESYEV'de kan değişikliği 
</HEADLINE>
<TEXT>



Türkiye Engelliler Spor Yardım ve Eğitim Vakfı TESYEV , ülkemizde 5 yıldır engelliler sporuna hizmet ve destek veren bir sivil toplum örgütü. 12 Nisan'da yapılan son Olağan Genel Kurulu'nda yine yönetim kuruluna seçildim. 
Beş yıl kurucu başkanlığını yaptığım vakfımızda, yeni dönemde başkan olarak görev almadım. Bunun öncelikli nedeni, hiç değilse bir süre başkanlık yapmayarak vakfımıza yeni bir sayfa açmak, belki de yaptığım hataları uzaktan izlemektir. Yeni başkanımız Emekli Vali Ayhan Ergin Ağabeyimiz. 
Ancak yönetim kurulundan ayrılmadım. İki dönem evvel, bir zamanlar Galatasaray'ın başarı ile başkanlığını yapmış Alp Yalman'ın, Özhan Canaydın'ın başkanlığındaki yönetim kuruluna girmesini, "Ülkemizde böyle güzellikler de olabiliyormuş" diyerek gıpta ile baktığımı hatırlıyorum. 
TESYEV gibi küçük bir camia bile olsa, şimdi aynı şekilde yönetim kurulunda, bu vakfın bir üyesi olarak yeni başkanımızın emrinde çalışmaktan da büyük keyif alıyorum. Önemli olanın insanlara, spora hizmet olduğunu düşündüğümden bu durumdan hiç de rahatsız olmadım. 
Beş yıl başkanlık yapmış bir insan olarak "Nasıl şimdi yönetim kurulunda normal bir üye olarak görev yaparım" diye düşünmedim. Umarım Alp Yalman'da da olduğu gibi, bu tür davranışlar ülkemizde yalnız spor alanında değil, her alanda koltuk sevdasına kapılmış, koltuğundan indiği zaman hayat sona erecekmiş gibi düşünen ve o koltukları kaybetmemek için gerektiğinde her türlü entrikaya başvuranlara örnek olur. 
Futbolseverler Galatasaray'a şampiyonluklar kazandıran ve Türk futbolunun gelişmesinde büyük pay sahibi olan Jupp Derwall ile yaptığımız röportajın tamamını Galatasaray Spor Kulübü Dergisi'nin mayıs sayısında okuyabilirsiniz. 



</TEXT>
</DOC>
