<DOC>
<DOCNO> 237605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur14.html </URL>
<DATE> 2004/05/05/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
KESK Başkanı Evren "Bana sakallı, cüppeli bir kişi saldırdı" 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, dün uğradığı yumruklu saldırıya ilişkin, ''Saldırı, benim şahsımda örgütümüze ve mücadelemize yapılan saldırıdır'' dedi. 
     Evren, KESK Genel Merkezi'nde yaptığı basın toplantısında, saldırı nedeniyle sağlık durumunda herhangi bir sorun olmadığını ifade ederek, rapor almaya gerek duymadığını söyledi. 
     Sami Evren, şöyle devam etti 
     ''Dün sabah saatlerinde şahsıma yapılan fiziksel saldırı, benim şahsımda örgütümüze ve mücadelemize yapılan saldırıdır. Eğer bizi yıldırmayı planlıyorlarsa, yanılıyorlar. Kimse bizim kararlı mücadelemizden ödün vereceğimizi düşünmesin. Bu örgütte sadece bir tane Sami Evren yok. Bu örgütün bütün üyeleri genel başkandır.'' Konfederasyonun bütün organlarının mücadeleyi sürdürmekte kararlı olduğunu dile getiren Evren, saldırganın eşkali hakkında da bilgi verdi. 
     Evren, ''Saldırgan sakallı, cüppeli, 25-30 yaşlarında genç birisiydi ve bana küfretti'' dedi. 
     Konfederasyona zaman zaman e-mail ya da telefonla tehditler geldiğini belirten Evren, gerek bu tehditler, gerekse dün meydana gelen saldırı konusunda suç duyurusunda bulunacaklarını söyledi. 
     Toplantıda daha sonra KESK Yönetim Kurulu adına Genel Sekreter Mustafa Avcı tarafından bir açıklama yapıldı. 
     Avcı, Sami Evren'in, KESK Genel Merkezi girişinde asansör boşluğunun yanında fiziksel olarak saldırıya uğradığını dile getirerek, ''Yapılan saldırı, Sami Evren'in şahsında KESK'e yöneliktir'' dedi. 
     Saldırıyı kınadıklarını da kaydeden Avcı, konfederasyonun, kuruluşundan bu yana 2 milyon kamu çalışanının hak ve çıkarlarının sözcüsü olduğunu söyledi. 
     Avcı, ''Mücadelemizden rahatsız olan çevrelerin bizleri yıldırmaya yönelik hiçbir faaliyeti başarıya ulaşamayacaktır. Bizler haklı ve meşru mücadelemizden taviz vermeyeceğiz. Bu saldırı ile toplumsal gerginliğin artırılması ve bir kaos ortamı mı yaratılmak istenmektedir '' diye konuştu. 
     Basın toplantısına DİSK, ÖDP, DSP, YTP'nin de aralarında bulunduğu siyasi parti ve sivil toplum kuruluşlarının temsilcileri de katıldı. 
     
</TEXT>
</DOC>
