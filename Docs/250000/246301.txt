<DOC>
<DOCNO> 246301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur17.html </URL>
<DATE> 2004/06/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Midilli'den Dikili'ye vizesiz geçiş başladı 
</HEADLINE>
<TEXT>

     Yunanistan'ın Midilli Adası'ndan 18'i Norveç, 7'si de Yunan olmak üzere 25 turist, ilk kez bugün vizesiz olarak İzmir'in Dikili İlçesi'nden Türkiye'ye giriş yaptı. 
     Dikili Limanı'na Midilli-1 gemisiyle gelen turist grubunu, pasaport kontrolünden sonra liman çıkışında Dikili Belediye Başkanı Osman Özgüven, Dikili Turizm Derneği Başkanı Mustafa Ümmetoğlu ve Dikili Esnaf Odası Başkanı Tamer Uysal karşıladı. 
     Dikili Liman İşletmeleri Yönetim Kurulu Üyesi Bülent İper, AA muhabirine yaptığı açıklamada, pazartesi, salı ve cumartesi olmak üzere haftada üç gün, Midili'den Dikili'ye yolcu gemisi geleceğini bildirdi. İper, ''Umarım konuklar çok güzel anılarla Türkiye'den ayrılırlar. İnsanımızı ve ülkemizi kendi memleketlerinde anlatırlar'' diye konuştu. 
     Grubun, Dikili'den sonra Bergama ve Foça ilçelerini gezdikten sonra akşam saatlerinde Midilli'ye döneceği belirtildi. 
     
</TEXT>
</DOC>
