<DOC>
<DOCNO> 218177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yasam/yas09.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle tatbikat görülmedi 
</HEADLINE>
<TEXT>

   Soygun tatbikatını herkes gerçek sandı. Meslektaşlarına inanmayan polisleri Emniyet Müdürü anonsla ikna etti 
      SÜHEYLA GÖZDERELİLER Yalova DHA 
   
   Yalova Emniyet Müdürü Ahmet Çokgüler'in talimatıyla gerçekleştirilen soygun tatbikatı, polisler kadar vatandaşlar arasında da heyecan yarattı. 
   Çokgüler, senaryo gereği bir kuyumcudan silah zoruyla altın alıp kaçmaları için dört polis görevlendirdi. Arzu Kuyumcusu'na gelen polisler, üç kilo altın alarak otomobille kaçmaya başladı. Kuyumcu Fahri Çölbay da alarma bastıktan sonra, 155 Polis İmdat'ı da arayarak yardım istedi. Soyguncu rolündeki polislerle, tatbikattan haberi olmayan meslektaşları arasındaki kovalamaca da 13 dakika sürdü. Vatandaşların endişeyle izlediği takip sonunda, Özlem Mahallesi'nde sıkıştırılan dört polis etkisiz hale getirildi. Olayın tatbikat olduğuna inanmayan polisler, meslektaşlarını ancak Çokgüler'in telsiz anonsundan sonra serbest bıraktı. 
   Çokgüler, "Tatbikattan sadece soyguncu rolündeki polislerle kuyumcunun haberi vardı. Soyguncu olduğunu düşündükleri meslektaşlarını kovalayan polislere silah kullanmamaları için emir verildi" diye konuştu. 
   
   
</TEXT>
</DOC>
