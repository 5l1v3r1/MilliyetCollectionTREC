<DOC>
<DOCNO> 208012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/bvol.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan mutlu son 3-0 
</HEADLINE>
<TEXT>

   Galatasaray, Voleybol Erkekler 1. Ligi'nde ilk yarının son mücadelesinde ezeli rakibi Beşiktaş'a şans tanımadı 
      
   Yerlilerin zaferi 
   VOLEYBOLDA erkeklerde sadece yedi yerli oyuncu ile mücadele eden Galatasaray, üç yabancılı Beşiktaş karşısında kolay sonuca gitti. Pasör Ulaş'ın takımını iyi yönlendirmesi, Can'ın sert smaçları ve libero Vefa'nın başarılı oyunu Sarı - Kırmızılı takıma galibiyeti getirdi. Pasör Burak'ın gayreti ise Beşiktaş'a yetmedi. Cim - Bom maçın setlerini 25 - 20, 25 - 20 ve 25 - 23 aldı. 
   
   Maçın karnesi 
   HAKEMLER Füsun Carlı, Murat Özcan 
   GALATASARAY Murat Aslan 7 , Şevki 6 , Ulaş 7 , Can 7 , Fırat 6 , Bekir 6 , Vefa Libero 8 
   BEŞİKTAŞ Burak 7 , Soner 7 , Burçin 5 , Hakan 5 , Jason 6 , McMiller 6 , Kerem Libero 5 , V.Lance 6 , Uğur 6 
   SETLER 25 - 20, 25 - 20, 25 - 23 
   
   Çirkin olaylar    GALATASARAY- Beşiktaş maçı öncesi, iki takım taraftarları salonun dışında tekme tokat birbirine girdi. Çevik kuvvet araya girip, olayların büyümesini önledi. Gerginlik tribünlere de taşınırken, sahaya konfetiler atıldı, meşale yakıldı. Bu nedenle maç zaman zaman durdu. Karşılaşmayı izleyen Devlet Bakanı ve Başbakan Yardımcısı Mehmet Ali Şahin, "Bunlar voleybol değil, futbol seyircisi. Hoş olmadı. Bu tür olaylara seyirci kalamayız" dedi. 
   
   Hüsnü Can şaştı, kaldı 
   'Çare bulamadık'    VOLEYBOL Federasyonu Başkanı Hüsnü Can, "Finalin sırrını çözemedik" yorumunu yaptı. Hem Ankara'daki Avrupa Şampiyonası'nda, hem de Azerbaycan'daki elemelerde mükemmel seyirci desteği bulduklarını belirten Can, "Ama takım adeta tutuldu. Bir türlü çare bulamadık. Bu eksik final oynaya oynaya kapacak" dedi. 
   FEDERASYON Başkanı, Atina 2004 için yapılacak Japonya'daki turnuvaya katılacak ülkelerin bu ayın sonundaki toplantıda kesinleşeceğini açıkladı. Hüsnü Can, "Genel puan sayısında İtalya ve Rusya'dan sonra geliyoruz. Avrupa'dan katılacak takım sayısı artırılırsa, aralarına biz de gireriz" diye konuştu. 
   
   Yazıcıoğulları hırslandı 
   'Hedefimiz değişmedi'    ANTRENÖR Reşat Yazıcıoğulları, Almanya'dan zayıf oldukları için değil, psikolojik nedenlerden dolayı finali kaybettiklerini tekrarladı. Yazıcıoğulları, "Türkiye, şimdiye kadar hiç final oynayabilecek duruma gelmemişti. Yani ülkemiz böyle bir duruma alışkın değil" ifadelerini kullandı. 
   TÜRKİYE'Yİ başarıya alıştırdıklarını vurgulayan Yazıcıoğulları, "Hedefimizi değiştirmeyeceğiz. Sporcularımız daha fazla hırs ve tecrübe kazandı. Almanya'nın ilk altısında sadece iki Alman asıllı var. Diğerleri Kazak, Sırp, Tunuslu ve Orta Amerika'dan seçilerek getirilip Almanlaştırılmış oyuncular." 
   
   
</TEXT>
</DOC>
