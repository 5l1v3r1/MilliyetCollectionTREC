<DOC>
<DOCNO> 239184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas03.html </URL>
<DATE> 2004/05/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
RTGD 'Gümüş Yıl Radyo-TV Oskarları' dağıtıldı 
</HEADLINE>
<TEXT>

     Radyo Televizyon Gazetecileri Derneği'nin RTGD ''Gümüş Yıl Radyo-TV Oskarları'', törenle dağıtıldı. 
     Laila gece kulübündeki törene, Enerji ve Tabii Kaynaklar Bakanı Hilmi Güler, Anadolu Ajansı Yönetim Kurulu Başkanı ve Genel Müdürü Hilmi Bengi, CHP Grup Başkanvekili Haluk Koç, CHP Genel Başkan Yardımcısı Onur Öymen, Ankara Ticaret Odası Başkanı Sinan Aygün, Ankara Sanayi Odası Başkanı Zafer Çağlayan, bazı siyasi partilerin temsilcileriyle bazı milletvekilleri ve çok sayıda davetli katıldı. 
     RTGD'nin ''Uluslararası Dostluk ve Barış Ödülleri''ni, Eurovision Şarkı Yarışması'nda birinci olan Sertab Erener, Türk kültürünü dünyaya tanıtan Mustafa Erdoğan yönetmenliğinde ''Anadolu Ateşi'' ve Türkiye'nin tanıtımına katkısı dolayısıyla Beşiktaş Teknik Direktörü Mircea Lucescu aldı. 
     ''RTGD Özel Ödülü'', ''Başbakan Recep Tayyip Erdoğan'ın Özbekistan gezisi'' ve ''Kayınpeder damat milletvekilleri'' özel haberleriyle SHOW TV'den Fehmi Çalmuk'a verildi. 
     
     TELEVİZYON ÖDÜLLERİ 
     ''Ana Haber Bülteni'' ödülü Fatih Altaylı yönetimindeki ''Kanal D Ana Haber''e verilirken, ''Kadın Programı'' dalındaki ödülü TGRT'de yayınlanan ''Kadının Sesi'' programıyla Yasemin Bozkurt aldı. 
     Metin Uca ve Ece Erken'in sunduğu, Star TV'de yayınlanan ''Passaparola'', yarışma programı dalında ödül alırken, show programı dalında da Show TV'de gösterilen ''Serdar Ortaç ile Hep Beraber'' programına ödül verildi. 
     Kanal 7, ''Beyza Hakan ile Haber Maratonu'', Skytürk ''Vecdi Tamer ile Konuşan Gazete'' programlarıyla ödül aldı. 
     ''Üç dinin kültürleriyle yoğrulmuş, zengin bir mirasa sahip Antakya'nın tarihi ve toplumsal yapısının anlatıldığı'', Kerime Şengücel'in TRT yapımı belgeseli ''Çan, Ezan, Hazzan'' ödüle layık görüldü. 
     ''Ekonomi Programı'' dalında Enis Berberoğlu'nun sunduğu ve CNNTÜRK'te yayınlanan ''Parametre'', ''Sağlık Programı'' dalında Sibel Güneş'in hazırladığı ve NTV'de gösterime sunulan ''Sağlık Raporu'', ''Spor Programı'' dalında Şansal Büyüka ile Erman Toroğlu'nun sunduğu SHOW TV yayını ''Maraton'' ödül aldılar. 
     ''Magazin Programı'' dalında ATV'ye, ''Harika Pazar'' programıyla ödül verilirken, ''Yaşam Programı'' ödülü Kanal 7'den ''İşte Hayat'' programıyla Uğur Arslan'a verildi. 
     Akşam Gazetesi'nden Burhan Ayeri ''Ekran Polisi'' köşesiyle ''Televizyon Eleştirmeni'' ödülünü aldı. 
     ''Haber Tartışma Programı'' dalında TRT 2'ye ''Haber Postası'', NTV'ye ''Oğuz Haksever-Basın Odası'', TRT 1'e ''Baki Özilhan ile Susma Konuş'', TGRT'ye ''Büyüteç Batuhan Yaşar'' ve TV8'e ''İsmet Bayhan ile Başkent Sohbetleri'' programları ödül getirdi. 
     
     RADYOLAR 
     Radyo programları alanında ise ''Türkçe Müzik Yayını Yapan Ulusal Radyo'' dalında ALEM FM, ''Yabancı Müzik Yayını Yapan Ulusal Radyo'' dalında RADIO MYDONOSE ödül alırken, diğer ödül alan radyocular ve programları şöyle 
     ''Okan Karacan ile On-air ALEM FM, Gönül Dostu Füsun Alkan SÜPER FM, Ah Mazi Hakan Tok RADYO ODTÜ, Açık Büfe Mesrure Kurdoğlu TRT, Yavuz'un minibüsü KLAS FM.'' ''Bölgesel televizyon'' dalındaki ödül EGE TV'ye verildi. 
     
     DİZİLER 
     RTGD'nin televizyon dizileri ödüllerine de SHOW TV'de yayımlanan ''Kurtlar Vadisi'', ''Hayat Bilgisi'', ATV'de yayımlanan ''Ekmek Teknesi'', ''Bir İstanbul Masalı'', STAR TV'de yayımlanan ''En Son Babalar Duyar'' ve Kanal D'de yayımlanan ''Serseri'' dizileri layık bulundu. 
     ''Televizyon Yıldızı'' dalında ise Seda Sayan ve Kadir Çöpdemir ödül aldı. Seda Sayan'ın yerine ödülünü Safiye Soyman alırken, Kadir Çöpdemir'in ödülü ise kardeşine verildi. 
     Safiye Soyman'a da ''Türk Sanat Müziği'' dalında ödül verildi. 
     Törenin düzenlenmesine destek veren kurum ve kuruluşların temsilcilerine ödülleri takdim edildi. 
     Tören, ödül alanların toplu fotoğraf çektirmesi ve pasta kesilmesiyle sona erdi. 
     
</TEXT>
</DOC>
