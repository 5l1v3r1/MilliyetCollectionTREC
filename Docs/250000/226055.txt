<DOC>
<DOCNO> 226055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yazar/asik.html </URL>
<DATE> 2004/03/27/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İstanbul'a yine Erdoğan ekibi 
</HEADLINE>
<TEXT>

   İlçelerde başkanlığı garantilemiş tek CHP'li isim Şişli'de Sarıgül. Beşiktaş'ta ANAP ve CHP, Kadıköy'de AKP - CHP çekişiyor 
   
   İngiltere'den arayan dostumuz - Yahu yıllardır bu ülkedeyim bir yerel seçimde Başbakan'ın miting yaptığını hiç görmedim, diyor, Tony Blair yerel seçimde ağzını açmaz, açsa komik olur... 
   Bizimki yerel değil, yerel görüntülü genel seçim... 
   Vaatler de genel seçime yakışır şeyler... Popülizm uğruna en tehlikeli gerginlikler göze alınabiliyor.. Örneğin şu bedelli askerlik işi 
   - Yazın birer dilekçe, yürüyün askerlik şubelerine... 
   Kaçak yapılaşmada da ince bir teşvik var... 
   Başbakan Erdoğan, dört bir yanda kaçak yapıların yükseldiğinin anımsatılması üzerine Hürriyet'e konuşuyor 
   - Seçim fırsatçılığıyla yapılan bütün kaçak yapılar yıktırılacak. Herkes hesabını buna göre yapsın. 
   Ekliyor 
   - Bu fırsatçılara acımayacağım. Hepsini yıktırtacağız. 
   Sözün ciddiyeti içinde saklı... Bir Başbakan'ın kent katliamı karşısında yapması gereken "Kaçak konutları tamamlayıp içine girsinler, hesabını sonra sorarız" demek midir Yoksa devlet güçlerine talimat verip kaçak yapılaşmayı anında durdurmak ve yasal soruşturmayı başlatmak mı 
   Beş günde beş kent dolaştık... Gözlemlerimiz rakamları doğruluyor... AKP, yerel adayları Milli Görüşçülerden devşirmiş... Başbakan Tayyip Erdoğan 
   - Milli Görüş'ten koptuk, diyordu... 
   Oysa adaylar yüzde 70 oranında Milli Görüş'ten geliyor. Geçmişte dünyaya dinsel politika ekseninden bakmışlar. Kimi o bakışını koruyor. AKP'ye oy verenlerin çoğunluğu ise, yine anketlere göre, "Milli Görüş"le ilgisiz kitleler. Açık bir çelişki doğuyor. 
   
   İstanbul'da anakent başkanlığını AKP adayı Kadir Topbaş'ın kazanması bekleniyor. Böylece Tayyip Erdoğan ekip olarak İstanbul'a dönüyor. İlçe belediyeleri arasında başkanlığı garantilemiş tek CHP'li isim ise Şişli Başkanı Mustafa Sarıgül... Beşiktaş'ta ANAP ve CHP, Kadıköy'de AKP - CHP çekişiyor. 
   Halk yeni gelecek başkandan ne bekliyor .. Ekranda yaşlı başlı bir zat 
   - İstanbul'da sokakların adını gösteren tabela yok, her sokağın başına ve sonuna birer tabela koysunlar yeter, diyor. 
   Tabii beklentiler bu kadarla sınırlı değil 
   - Tüpgeçidi bitirsinler, sakın üçüncü köprüyü yapmasınlar. 
   - Kitle ulaşımını geliştirsinler. 
   - Çağdaş vizyona uygun davransınlar. 
   - Hemen kentin imar planını yapsınlar. 
   Turizmci bir dostumuz diyor ki 
   - Turist turist diyorlar... 40 yıl önce Sultanahmet'te turist rehberliğine başladığımda aksayan ne varsa bugün aynı aksaklıklar yaşanıyor. Şu Sultanahmet'i düzeltsinler, bir de taksileri adam etsinler, dua edeceğim. 
   
   Türkiye'de halk bugün çok önemli bir seçim için sandığa gidiyor. Belirtiler oy oranlarının yerel yöneticiler kadar geleceği de belirleyeceğini gösteriyor. Cumhuriyet ve demokrasiye oy vermek... Bugün her zamankinden fazla önem taşıyor. Boşvermeyiniz... Oy veriniz. Cumhuriyet'in sahibi sizsiniz. 
   
      
   
   
</TEXT>
</DOC>
