<DOC>
<DOCNO> 230300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/guncel/gun03.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık koruması 1.5 yıldır bulunamıyor 
</HEADLINE>
<TEXT>

   Hakkında ağır iddialar bulunan polis memuru Erol Aksu, yakalanırsa yargılanacak Aksu'nun, izne çıktığı tarihten bu yana 45'er günlük raporlar gönderdiği ortaya çıktı 
   ÖNDER YILMAZ Ankara 
   
   Hakkında çek - senet tahsili, hırsızlık, kundaklama iddiaları bulunan ve Başbakanlık koruma kadrosunda şoför olarak görev yapan polis memuru Erol Aksu'ya 1.5 yıldır ne savcı, ne polis, ne de Başbakanlık ulaşabildi. İçişleri ve Başbakanlık müfettişleriyle Cumhuriyet Savcılığı, iddiaları aydınlığa kavuşturmak için Aksu'nun izini sürüyor. 
   
   Suç duyurusu var 
   Abdulkadir Güney adlı bir vatandaş, kendisine ait Yapraklı Tekstil AŞ'nin Çankırı Yapraklı'daki kot fabrikasından Aksu'nun 3 makine, 540 kaban ve 520 erkek pantolonu çaldığı, 14 çeki tahsil ettiği ve fabrikayı kundakladığı iddiasıyla Ekim 2003'te Yapraklı Cumhuriyet Başsavcılığı'na suç duyurusunda bulundu. Yapraklı Cumhuriyet Savcısı da 21 Ekim 2003'te Aksu'nun ifadesinin alınması için emniyete gönderdiği yazılara "bulunamadı" yanıtını aldı. Başbakanlık Koruma Müdürlüğü'nde şoför olarak hizmet veren Aksu'nun "bir yıldır yurtdışında olduğu" da polis tutanaklarıyla tespit edildi. 
   Hırsızlık ve kundaklama olaylarında tanıkların ifadesini alan savcı bankalarla da bağlantıya geçerek, değişik miktarlardaki 14 çeki Aksu'nun tahsil ettiğini saptadı. 
   
   1.5 yıldır hasta 
   Başbakanlık yetkilileri Aksu'nun 23 Kasım 2002'de mazeret iznine çıktığı ve bir daha göreve dönmediğini doğrularken, "İzne çıktığı tarihten itibaren 45'er günlük rapor gönderiyor. Yüzünü gören yok" dedi. 
   Aksu'nun 1.5 yıldır Almanya Frankfurt'ta yaşadığı ve konsolosluk aracılığıyla 45'er günlük raporlar gönderdiğini dile getiren Başbakanlık yetkilileri, kurallar gereği raporları işleme koymak zorunda olduklarını dile getirdi. Güney'in İçişleri Bakanlığı ile Başbakanlık İnsan Hakları Başkanlığı'na başvurmasının ardından da müfettişler soruşturma başlattı. 
   
      Kaçakların 'duş' isyanı    Yunanistan'a yasadışı yollardan geçmek isterken jandarma tarafından yakalanan Fas, Tunus, Cezayir ve Çin uyruklu 80 kişi, sınırdışı edilmek üzere Yabancılar Şube Müdürlüğü'ne getirildi. Çocuk Şube Müdürlüğü nezarethanesinde bekleyen kaçaklar, koşulların kötü olduğunu öne sürerek isyan çıkardı. Kaçakları polis güçlükle yatıştırıldı. Yatakhane ve duşu bulunan Yeniimaret Polis Merkezi'ne sevk edilmek isteyen kaçaklar, yetkililerin sevk sözü üzerine sakinleşti. 
   
   
   
</TEXT>
</DOC>
