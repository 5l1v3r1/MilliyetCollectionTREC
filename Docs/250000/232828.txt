<DOC>
<DOCNO> 232828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko49.html </URL>
<DATE> 2004/04/19/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hisse senetleri ortalama yüzde 3.46 değer kazandı... 
</HEADLINE>
<TEXT>

     Borsa'da işlem gören hisse senetleri haftanın ilk işlem gününde ortalama yüzde 3.46 değer kazandı. 
     İMKB Ulusal 100 Endeksi, 1. seansı yüzde 2.12 artışla 19,677.44 puandan tamamladı. Endeks, 2. seansta da yüzde 1.31 artışla, 19,935.72 puandan kapandı. 
     İlk seansta gerçekleşen 407.98 puanlık artış dikkate alındığında, endeksin günlük bazdaki artışı 666.26 puan ve yüzde 3.46 oldu. 
     Hisse senetleri piyasasında, toplam 963 trilyon 306.3 milyar liralık işlem hacmi kaydedildi. 
     Borsa uzmanları, bugün Kıbrıs referandumuna ilişkin olumlu beklentilerin satın alındığını, ayrıca IMF'nin Türkiye'nin niyet mektubunu onaylamasının da borsa üzerinde olumlu etki yarattığını belirterek, 19,500 direncini kıran bileşik endeksin 20,000 seviyesine yöneldiğini, Cuma gününe kadar endekste 20,500 puan seviyesinin aşılabileceğini ifade ediyor. 
     
     DÖVİZ 
     Kapalıçarşı'da Cuma günü 1 milyon 360 bin liradan kapanan dolar, güne 1 milyon 350 bin liradan, 1 milyon 630 bin liradan kapanan euro da 1 milyon 622 bin liradan başladı. 
     Kapanışta, doların satış fiyatı 1 milyon 357 bin lira, euronun satış fiyatı 1 milyon 631 bin lira oldu. 
     Merkez Bankası, doların bugünkü efektif kurunu alışta 1 milyon 345 bin 671 lira, satışta 1 milyon 355 bin 139 lira olarak açıkladı. 
     Böylece dolar, Merkez Bankası'nın Cuma günkü kurlarına göre, alışta 8 bin 275 lira, satışta 8 bin 332 lira düştü. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 24 Ağustos 2005 vadeli tahvilin, bugün valörlü işlemlerinde basit getiri yüzde 23.19, bileşik getiri yüzde 22.36 oldu. 
     Bu kağıdın aynı gün valörlü işlemlerinin bileşik getirisi, Cuma günkü kapanışa göre 0.31 puan geriledi. 
     İMKB Tahvil ve Bono Piyasası Repo Pazarı'nda gecelik faiz ortalama yüzde 22.00 olarak belirlendi. 
     
</TEXT>
</DOC>
