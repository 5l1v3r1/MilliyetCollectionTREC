<DOC>
<DOCNO> 213715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun15.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Bakanlar Kurulu toplantısı sona erdi, sonuç henüz yok... 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'ın, tarafları 10 Şubat'ta New York'a davetine katılım konusundaki değerlendirmelerin geniş kapsamlı devam ettiğini belirterek, ''Sonuçta Kıbrıs Türkünün, bölgenin, belki Türkiye'nin de kaderiyle ilgili bir karar aşamasındayız'' dedi. 
     Başbakan Talat, yaklaşık 5 saat süren Bakanlar Kurulu toplantısının ardından yaptığı açıklamada, kabine üyelerine gelişmelerle ilgili bilgi verdiğini ifade ederek, ''Yeni bir durum yok'' dedi. 
     Cumhurbaşkanı Rauf Denktaş ile akşam saatlerinde yeniden görüşeceğini bildiren Talat, bir gazetecinin ''Türkiye'den olumlu bir haber beklendiği söylenmişti, o konuda bir gelişme var mı '' sorusuna karşılık, şöyle konuştu 
     ''Hayır öyle değil, olumlu bir haber değil, Türkiye doğaldır ki dünya ile temasları yürüten bir taraftır, nedenini herkes biliyor. Dolayısıyla Türkiye'nin Amerika ile İngiltere ile BM ile dünyanın diğer ülkeleriyle, Avrupa Birliği ile yürüttüğü temaslar var, onunla ilgili değerlendirmelere devam ediyor. O çerçevede biz de konunun değerlendirmesinin içindeyiz.'' ''Yapılan çalışmaların özeti, davetin içeriğinde değişiklik yapılması mıdır '' sorusu üzerine ise Talat, ''bunu istemenin ve başarıp başarmamanın başka bir konu olduğunu'' belirterek, ''Bütün yönleriyle değerlendirme devam ediyor. Onun için beklentiyi veya değerlendirmeyi herhangi bir konuya aktarmak doğru değil. Değerlendirme çok daha geniş kapsamlıdır. Sonuçta Kıbrıs Türkünün, bölgenin, belki Türkiye'nin de kaderiyle ilgili bir karar aşamasındayız'' dedi. 
     
     ''OYUN TEK TARAFLI OYNANMIYOR'' 
     Yaşanan süreçte biraz ketum olmaları gerektiğini dile getiren Talat, ''Çünkü oyun tek taraflı oynanmıyor. Yani bu halkımızdan bir şey gizlemek için yapılan bir şey değil. Ama sonuçta diğer taraf var, Rum tarafının tutumu var, dolayısıyla bir adım atarken tümünü değerlendirmek zorundayız'' diye konuştu. 
     Başbakan Talat, ''New York'a gidip gitmeyeceğiniz bu saatten sonraki görüşmelerde mi netleşecek'' sorusunu da, ''karar verilirse binip gitmenin kolay olduğu'' karşılığını verdi. 
     Gazetecilerin, ''New York'a gidecek heyet için uçakta yer ayırtıldığını'' anımsatması üzerine ise Başbakan Talat, ''Bilgisi olmadığını'' belirterek, ''Organizasyonu Cumhurbaşkanlığının yapacağını'' söyledi. 
     
</TEXT>
</DOC>
