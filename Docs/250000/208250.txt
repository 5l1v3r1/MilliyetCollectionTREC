<DOC>
<DOCNO> 208250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/spo02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Stevic bombaladı 
</HEADLINE>
<TEXT>

   Fenerbahçe'nin eski oyuncusu, Başkan Aziz Yıldırım'ın futboldan anlamadığını söyledi, "Christoph Daum benimle çalışmak istedi ancak geçen yıl bana yapılanlardan sonra bu yönetime güvenemedim" dedi 
      M.ALİ SABUNCU 

   
   'Çok başarısız' 
   GEÇTİĞİMİZ sezon Fenerbahçe formasını giyen ancak takımdan uzaklaştırılan Miroslav Stevic, Sarı - Lacivertli yönetime öfke yağdırdı. Almanya'nın Bochum Kulübü'nde oynayan ve Antalya'da kampta bulunan Yugoslav futbolcu, "Başkan Aziz Yıldırım'ın para potansiyeli çok iyi. Ancak böyle bir kulübün başında olanların futboldan anlamaları ve bu yönde bir menajer getirerek takımı canlardırmaları gerekir. Başkan Aziz Yıldırım iyi insan, ama çok başarısız" dedi. 
   
   'Atmosferi unutamam' 
   TEKNİK Direktör Daum'un kendisiyle çalışmak istediğini belirten Stevic, "Ancak bu yönetime güvenemedim. 25 maç oynarsam sözleşmem otomatikman uzayacaktı. 24 karşılaşma sonra bana forma giydirmediler" diye konuştu. Fenerbahçe'de oynamaktan büyük memnunluk duyduğunu belirten Yugoslav oyuncu, "Tek tesellim bu oldu. Kadıköy'deki atmosferi hayatım boyunca unutamayacağım. 6-0'lık Galatasaray maçındaki sevinci bir daha yaşayacağıma inanmıyorum" ifadesini kullandı. 
   
   Ali Şen iddiası    FENERBAHÇE'NİN eski yöneticilerinden Şadan Kalkavan, Ali Şen'in başkanlığa aday olabileceğini söyledi. Kalkavan, seçimler öncesinde 24 Ocak'ta yapılacak Yüksek Divan Kurulu Başkanlığı seçiminde adaylarının Orhan Keçeli olduğunu belirterek, "Eğer Keçeli kazanırsa, Ali Şen başkanlığa adaylığını koyacak" diye konuştu. Bu arada grup liderleri Kazım Bayülken ve Onur Kayador'un da aralarıda bulunduğu muhalefetin güçlü isimleri, dün akşam Ali Şen'in verdiği yemekte biraraya geldi. 
   
   Daum tavır aldı    YUSUF KOBAL 

   Basına ambargo 
   TEKNİK Direktör Daum, ikinci yarı hazırlıklarına Antalya'da devam eden takımını, basından uzak tutma kararı aldı. Alman hoca, dün yaptırdığı iki saha antrenmanına da medya ve taraftarları sokmadı. Basının çalışmaları uzaktan izlemesine izin veren Daum, "Yalnızlığa ihtiyacımız var" dedi. 
   
   Çift antrenman 
   SABAH kondisyon salonunda çalışan Fenerbahçe, ardından çim sahada taktik çalışmasına geçti. Daum, Nobre ve Hooijdonk'u yan yana oynatıp, Rebrov ve Petkov'a kanatlarda yer verdi. Tuncay'ı sakatlığı nedeniye yedek takımda oynatan Alman hoca, savunmayı Ali, Luciano, Tomas ve Mahmut'dan oluşturdu. 
   
   Hooijdonk kızgın 
   PIERRE van Hooijdonk da, Daum ile karşı karşıya getirildiği gerekçesi ile basına ambargo koydu. Hollandalı golcü, çıkan haberler nedeniyle bir hayli rahatsız olduğunu, bundan böyle kimseyle görüşmek istemediğini söyledi, "İlişkilerimizin düzelmesi gerekiyor" diye konuştu. 
   
   Ve dosya kapandı    Alex dün Fenerbahçe'ye gelmeyeceğini bildirdi, yönetimin aylardır süren transfer çalışmaları hayal kırıklığı ile noktalandı 
   TEKNİK Direktör Daum'un ısrarla alınmasını istediği Brezilyalı orta saha oyuncusu Alex'in transferi başarısızlıkla sonuçlandı. Yönetim tüm çabalarına rağmen yıldız futbolcuyu ikna edemedi. Eşinin hamile olması nedeniyle ülkesinden ayrılmaya sıcak bakmayan Alex dün Fenerbahçeli yöneticilere bu sezon gelemeyeceğini resmen bildirdi. 
   BU gelişme üzerine Fenerbahçe alternatif isimler üzerindeki çalışmalarını yoğunlaştırdı. Başkan Aziz Yıldırım'ın Alex'in gelecek sezon alınmasına ise şimdilik olumlu yaklaşmadığı öğrenildi. Ancak Daum'un bu oyuncunun peşini bırakmaya niyetli olmadığı ve sezon sonunda transfer edilmesi için yine Yönetim Kurulu'nun kapısını çalacağı belirtildi. 
   
   Vitesse sınavı    SARI - Lacivertliler, Antalya kampındaki ilk hazırlık maçını bugün 18.30'da Hollanda'nın Vitesse takımı ile oynayacak. Vitesse'nin dün önce karşılaşmayı oynamaya yanaşmaması üzerine NAC Breda ile anlaşılmıştı. Ancak daha sonra maçın Vitesse ile yapılmasına karar verildi. Bu arada İstanbul'dan maçı izlemeye gelecek olan yöneticiler, Burdur Fenerbahçeliler Derneği'nin de açılışına katılacak. 
   
   Rüştü'nün işi zor    BARCELONA Teknik Direktörü Frank Rijkaard, Zaragoza maçından sonra Rüştü ile ilgili ilginç açıklamalar yaptı. Rijkaard, "Eğer, Valdes iyi işler yaparsa değiştirmek için bir sebep olacağını sanmıyorum. Rüştü, çok hassas ve zor bir dönemden geçiyor, hepimiz onu destekliyoruz. Rüştü ile biraz konuştum, ama daha iyi konuşmak ve gitmesini önlemek için tercümanının tatilden dönmesini bekliyorum" dedi. El Mundo ise milli kalecinin Fenerbahçe'ye geri döneceğini yazdı. 
   
   
</TEXT>
</DOC>
