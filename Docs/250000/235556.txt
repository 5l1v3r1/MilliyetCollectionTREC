<DOC>
<DOCNO> 235556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko13.html </URL>
<DATE> 2004/04/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ödemeler dengesinin finansmanında zor dönemeç... 
</HEADLINE>
<TEXT>

     2003 yılında mali sistem dışından gelen 5.1 miyar dolar nedeniyle, 6.6 milyar dolarlık cari işlemler açığını sorun yaşamadan finanse eden Türkiye, 2004 yılına hem büyüyen cari işlem açığı, hem de mali sistem dışına döviz çıkışı nedeniyle ödemeler dengesinin finansmanı açısından zor bir dönemeçle girdi. 
     Merkez Bankası'nın ödemeler dengesi verilerinden yapılan hesaplamaya göre bu yılın ocak ayında 783 milyon dolar düzeyinde bir cari işlemler açığı verirken, ödemeler dengesinin finansmanı için gereksinim duyulan döviz miktarı ise 1 milyar 988 milyon dolar olarak gerçekleşti. Cari işlemler açığının yüzde 314 oranında büyüdüğü ocak ayında, açığın finansmanı için gerek duyulan döviz miktarındaki artış ise yüzde 75.5 oranında artış kaydetti. 
     Finansman gereksiniminin cari işlemler açığına göre oldukça yüksek seyretmesi, ödemeler dengesi bilançosunda "net hata ve noksan" kaleminde gösterilen ve istatistiki hata ile kayıt dışı bir şekilde mali sistem dışına çıkan paranın 1.2 milyar dolar düzeyinde gerçekleşmesinden kaynaklandı. 
     Oysa Türkiye, 2003 yılında verdiği ve Merkez Bankası'nın yaptığı son revizyonla 6.6 milyar dolara olarak açıkladığı cari işlemler açığını finanse edebilmek için sadece 1.5 milyar dolarlık finansmana gereksinim duymuştu. 
     Ocak ayında ödemeler dengesinin finansmanında portföy yatırımları ile sağlanan döviz girişi ve bankaların döviz varlıklarındaki azalmanın ön plana çıktığı gözleniyor. Ocakta, tümüne yakın bir bölümü Hazinenin uluslararası piyasalara yaptığı tahvil ihraçları nedeniyle portföy yatırımları yoluyla 1.4 milyar dolarlık giriş yaşandı. Bankacılık sektörünün döviz varlıklarında ise 617 milyon dolarlık bir azalma görüldü. Bu kapsamda, Hazine, bankalar ve diğer sektörlerin yurt dışından sağladıkları net kısa ve orta-uzun vadeli krediler ise 478 milyon dolar olarak gerçekleşti. 
     2003 yılında verilen yüksek miktardaki cari işlemler açığı, mali sistem dışından yurt içi ve yurt dışı mali sisteme giren 5.1 milyar dolarlık döviz nedeniyle makro ekonomik dengede bir soruna yol açmadan finanse edilmiş ve bu ölçüde bir açığa rağmen Merkez Bankası rezervlerinde 4 milyar doları aşan bir artış yaşanmıştı. Ancak ocak ayında beklenmedik bir şekilde hem yüksek miktarda bir cari işlemler açığıyla karşılaşılması hem de mali sistem dışına döviz çıkışı yaşanması nedeniyle 2004 yılındaki cari işlemler açığının 2003 yılına göre daha zor finanse edilebileceğinin işaretlerini taşıyor. 

ANKA 
     
</TEXT>
</DOC>
