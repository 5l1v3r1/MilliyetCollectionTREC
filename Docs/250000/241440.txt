<DOC>
<DOCNO> 241440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy26.html </URL>
<DATE> 2004/05/20/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Erdoğan, Hagi ve Lucescu ile futbol sohbeti yaptı... 
</HEADLINE>
<TEXT>

     Başbakan Recep Tayyip Erdoğan, Galatasaray Teknik Direktörü George Hagi ve eski Beşiktaş Teknik Direktörü Mircea Lucescu ile futbol üzerine sohbet etti. 
     Başbakan Erdoğan, Romanya Başbakanı Adrian Nastase'nin, Intercontinental Oteli'nde onuruna verdiği yemek öncesinde Hagi ve Lucescu ile karşılaştı. 
     Nastase'nin de katıldığı sohbette Erdoğan, Hagi ve Lucescu'ya ''Nasılsınız, iyi misiniz '' diye sordu. Her iki teknik direktör de iyi olduklarını dile getirdi. 
     Başbakan Nastase'nin, ''Lucescu'yu tanıyor musun '' diye yönelttiği esprili soruya Erdoğan, gülerek ''Biraz tanıyorum'' yanıtını verdi. Türkiye'de çok mutlu olduğunu belirten Lucescu, ''Türkiye'yi çok sevdim ve seveceğim. En güzel yıllarımı Beşiktaş'ta ve Galatasaray'da yaşadım'' diye konuştu. 
     Lucescu, Türkiye'de antrenör olarak çalıştığı son 4 yılın, çok güzel geçtiğini vurguladı. 
     Hagi de Başbakan Erdoğan'a kendilerine verdiği destekten dolayı teşekkür etti. Hagi, ''Sanırım Türkiye ve Galatasaray için çok güzel şeyler yaptık'' dedi. 
     George Hagi, Başbakan Erdoğan'ın ''Niye oynamıyorsun '' diye sorması üzerine, Türkçe olarak ''Oynuyorum. Ben çalışıyorum ama vücut yok'' karşılığını verdi. Hagi'nin bu sözleri, Erdoğan, Nastase ve Lucescu'yu güldürdü. 
     
     ''ROMANYA'NIN EN İYİ TAKIMI '' 
     Nastase, Erdoğan'dan, Lucescu'ya Romanya'nın en iyi takımının kim olduğunu sormasını istedi. Nastase'nin gülerek, ''Böylece bir sorun yaratın'' demesi üzerine Lucescu, ''Şu an en iyi takım Dinamo Bükreş. Çünkü Başbakanımız Dinomo'lu'' diyerek esprili bir yanıt verdi. 
     Başbakan Erdoğan da ''Aman ne olur sorun çıkarmayalım. Biliyorsunuz biz barışa geldik, sorun çıkarmaya değil'' diye konuştu. 
     
     ''FENERBAHÇE MAÇINA GİDEMEDİM'' 
     Başbakan Erdoğan, ''Bu sene Fenerbahçe maçına gidemedim, gidersem dedikodu olacak diye...'' dedi. 
     Lucescu, Dinamo Bükreş'te futbol oynadığı dönemde, her sene Fenerbahçe ile maç yaptıklarını kaydederek, ''Fakat aramızda çok güzel bir dostluk geçti, Daciu ile birlikte...'' dedi. 
     Erdoğan'ın, Romanya'nın bir zamanlar en iyi futbolcularından birisinin Sasu olduğunu anımsatması üzerine Lucescu, ''Ona, korner Sasu derlerdi'' karşılığını verdi. 
     
</TEXT>
</DOC>
