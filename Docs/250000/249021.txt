<DOC>
<DOCNO> 249021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy08.html </URL>
<DATE> 2004/06/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Edelman ABD'nin PKK'ya bir operasyon düzenlemesini beklemiyorum 
</HEADLINE>
<TEXT>

     ABD'nin Ankara Büyükelçisi Eric Edelman, ''ABD'nin terör örgütü PKK'ya yönelik yakın gelecekte askeri bir operasyon düzenlemesini beklemediğini'' söyledi. 
     Edelman, ABD Büyükelçiliği Konutu'nda basın mensuplarıyla yaptığı sohbet sırasında, ABD ile Türkiye arasında Irak'ın kuzeyindeki terör örgütünün bertaraf edilmesine yönelik anlaşmayla ilgili sürecin devam ettiğini ve bu konuda bir değişiklik bulunmadığını kaydetti. 
     Edelman, ABD'nin, Irak'ın terörist grupların üssü olmaması gerektiği ve komşu ülkelere özellikle Türkiye'ye tehdit oluşturmaması yönündeki görüşünün değişmediğini belirtti. 
     Bu yönde önemli adımların atıldığını hatırlatan Edelman, ABD'nin PKK ve devamı olan terör gruplarını terörist listesine dahil ettiğini söyledi. 
     Terörist eylemlere karşı duyarlı olduklarını belirten Edelman, bu konuda Türk ve Avrupalı yetkililerle istişarelerin devam ettiğini kaydetti. 
     Irak'ta ay sonunda yönetimin geçici hükümete devredileceğine işaret eden Edelman, bu çerçevede bölgedeki birliklerinin güvenliğin sağlanmasında bazı zorluklarla karşılaşabileceğini kaydetti. 
     Edelman, bu çerçevede, terör örgütü PKK'ya yönelik yakın gelecekte ABD'nin askeri bir operasyon düzenlemesini beklemediğini söyledi. 
     Büyükelçi Edelman, kapatılan DEP'li eski milletvekilleriyle ilgili gelişmelerin sorulması üzerine, Türkiye'nin AB sürecinde devam eden reformların bir parçası olarak gördükleri kararı olumlu bulduklarını belirtti. 
     Edelman, PKK ve devamı grupların terör örgütü olarak gördüklerini ve hiçbir terörist grupla müzakere yapmayacaklarını kaydetti. 
     
     RESMİ TALEP YOK 

     ABD'nin küresel savunma stratejisine ilişkin sorular üzerine de Edelman, konunun ABD Dışişleri Bakanlığı'nın Siyasi ve Askeri İşlerden Sorumlu Müsteşarı Lincoln Bloomfield'in temaslarında gündeme geldiğini, ancak Ankara'dan bu konuda resmi talepte bulunmadıklarını söyledi. Edelman, Türkiye'de yeni askeri üs kurulmasının gündemde olmadığını kaydetti. 
     Kıbrıs ile ilgili gelişmeleri de değerlendiren Edelman, KKTC'ye uygulanan izolasyonun kaldırılması yönündeki ABD'nin görüşlerini hatırlatarak, Amerikalı yetkililerin çeşitli platformlarda KKTC'li yetkililerle bir araya gelmeye başladığına işaret etti. 
     Edelman, ABD'nin KKTC'ye yönelik ambargoların kaldırılmasına ilişkin hazırlayacağı paketin, ABD Başkanı George Bush'un ziyaretinden önce netleşmesini beklemediğini ifade etti. 
     Bush'un Ankara temaslarına ilişkin de bilgi veren Edelman, Bush'un 26 Haziran akşamı Ankara'ya geleceğini, ertesi gün Ankara temaslarından sonra NATO zirvesine katılmak üzere İstanbul'a gideceğini söyledi. Edelman, Bush'un Ankara'da Cumhurbaşkanı Ahmet Necdet Sezer ve Başbakan Recep Tayyip Erdoğan ile bir araya geleceğini kaydetti. 
     Edelman, görüşmelerde tüm boyutlarıyla ikili ilişkilerin, Kıbrıs, NATO zirvesi, Afganistan, Irak, Türkiye'nin AB süreci, terörle mücadelede işbirliği gibi pek çok konunun gündeme gelebileceğini sözlerine ekledi. 
     
</TEXT>
</DOC>
