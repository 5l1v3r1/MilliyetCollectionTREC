<DOC>
<DOCNO> 210457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Vizontele Tuuba"nın galası ünlüler geçidine sahne oldu... 
</HEADLINE>
<TEXT>

     Yılmaz Erdoğan'ın yazıp yönettiği ''Vizontele Tuuba'' filminin galası, Kültür ve Turizm Bakanı Erkan Mumcu ile Dışişleri Bakanı ve Başbakan Yardımcısı Abdullah Gül'ün eşi Hayrunnisa Gül'ün de aralarında bulunduğu çok sayıda davetlinin katılımıyla gerçekleştirildi. 
     Lütfi Kırdar Uluslararası Kongre ve Sergi Sarayı'nın girişi önüne kurulan çadırın iki yanında görev yapan çok sayıda basın mensubu, serilen kırmızı halının üzerinden geçerek içeriye giren davetlileri görüntüledi. 
     Konukların içeriye alınması ve kokteylin ardından saat 21.45'te filmin gösterimine geçildi. 
     Galaya, Kültür ve Turizm Bakanı Erkan Mumcu, Dışişleri Bakanı ve Başbakan Yardımcısı Abdullah Gül'ün eşi Hayrunnisa Gül ve oğlu Ahmet Gül'ün yanı sıra İstanbul Büyükşehir Belediye Başkanı Ali Müfit Gürtuna, Teoman, Selda Alkor, Mehmet Ali Alabora, Ebru Gündeş, Vedat Türkali, Nazlı Ilıcak, Metin Uca, Ali Kırca, İpek Tenolcay, Didem Ünsal, Ebru Destan, Tanju Çolak, Gülben Ergen, Mustafa Erdoğan, Deniz Akkaya, Mahsun Kırmızıgül, Deniz Seki, Gülriz Sururi, Engin Cezzar, Atıf Yılmaz, Zeyno Günenç, Tamer Karadağlı, Derya Tuna ve İdo Tatlıses, Halis Toprak ve Haydar Dümen'in de aralarında bulunduğu çok sayıda ünlü katıldı. 
     Film gösteriminin ardından oyuncular sahneye çıkarak, izleyicileri selamladı. 
     Salonun çıkışında Hayrunnisa Gül ile Ali Müfit Gürtuna, filmin oyuncularıyla birlikte basın mensuplarına poz verdi. 
     Basın mensuplarının film hakkındaki izlenimlerini sorması üzerine Hayrunnisa Gül, filmin ilk bölümünü de izlediğini belirterek, ''Filmi gerçekten çok beğendim'' dedi. 
     Gürtuna da gerek oyuncuların performansını, gerekse içeriği çok iyi bulduğunu ifade ederek, ''Hikayenin siyasi bir boyutu da olması bizim açımızdan ilgiyi artırdı'' diye konuştu. 
     
     BUNDAN SONRA SÖZ İZLEYİCİLERİN 
     Filmde rol alan kızı Berfin Erdoğan ile basın mensuplarına poz veren Yılmaz Erdoğan da izleyiciler gibi kendisinin de filmi gözyaşlarıyla izlediğini dile getirerek, ''Bizim 'insanlar görmeli, bilmeli' diye düşündüğümüz bir hikaye. Umarım seyreden herkes de 'Evet, bizim bu filmi izlememiz gerekirdi' der. İşin en zor bölümü buydu, bundan sonra sözü izleyici söyleyecek'' şeklinde konuştu. 
     Bir gazetecinin, şu aralar iki Türk filminin daha vizyonda bulunduğunu hatırlatarak, bunun Vizontele Tuuba'nın gişe başarısını etkileyip etkilemeyeceğini sorması üzerine Erdoğan, ''İnşallah hepsi çok iyi iş yapar. Ben filmin izleyici oranının iyi olacağını düşünüyorum'' dedi. 
     Filmin sonunda izleyicileri selamlarken gözyaşlarını tutamayan Tuba Ünsal da basın mensuplarının neden duygulandığını sormaları üzerine, ''Benim için çok önemli bir tecrübeydi. Güzel bir film olduğu için gözyaşlarımı film boyunca zor tuttum. Duygu dolu sahneler vardı'' diye konuştu. 
     Demet Akbağ da filmi ilk kez bütünüyle izlediğini ve çok sevdiğini dile getirerek, Vizontele Tuuba'yı izleyicinin de çok seveceğine inandığını söyledi. 
     
     FİLMDEN NOTLAR 
     Ünlü oyuncu Yılmaz Erdoğan'ın yazıp yönettiği ve başroldeki ''Deli Emin'' karakterini canlandırdığı filmde, Tuba Ünsal, Demet Akbağ, Altan Erkekli, Tarık Akan, İclal Aydın ve İdil Fırat başrolleri paylaşırken, filmin çekildiği Van'ın Gevaş İlçesi'nde yaşayan ve ilk filmde de rol alan yöre halkından Şenol Balı, İnan Kılıç ve Şahin Yaylı da yer alıyor. 
     Filmde Nejat Uygur, Ata Demirer ve Deniz Akkaya gibi ünlü isimler de konuk oyuncu olarak rol alıyor. 
     80'i profesyonel oyuncu, kalanı yöre halkından yaklaşık 7 bin kişinin rol aldığı filmde, 1980 yılının Hakkari'sinde küçük bir köye televizyonun gelişiyle yaşanan olaylar anlatılıyor. 
     Çekimler için Van'ın Gevaş İlçesi'nde 3 ay boyunca 7 bin 500 metrekarelik bir alanda inşaat çalışması gerçekleştirilirken, bu çalışma kapsamında 14 ev, 22 dükkan, açıkhava sineması, benzin istasyonu, sokaklar ve caddeler inşa edildi. 
     Filmin afişi, ''Frida'' ve ''Cold Mountain'' gibi ünlü Hollywood yapımlarının tanıtım kampanyalarını da üstlenen Emrah Yücel tarafından gerçekleştirildi. Film gösterime girdiğinde kullanılacak afiş, Yücel'in hazırladığı 60 tasarım arasından internet ve cep telefonu mesajı yoluyla sinemaseverler tarafından seçildi. 
     Vizontele Tuuba'nın post-prodüksiyonu İstanbul ve Münih'te gerçekleştirilirken, filmin diyalog yerleştirme, ses diyaznı ve miksajı da İrlandalı sesçi Alan O'Duffy'nin başında bulunduğu Türk ve İngiliz teknisyenler tarafından yapıldı. 
     Filmin müziği ise ilk filmdeki gibi Kardeş Türküler grubuna ait. 
     
     BASIN MENSUPLARINDAN TEPKİ 
     Öte yandan, tüm davetlilerin salona girmesinin ardından içeriye alınacakları duyurulan basın mensupları, yaklaşık 20 dakika süreyle kapıda bekletildiler. Güvenlik güçleri tarafından içeri alınmamalarına tepki gösteren bazı basın mensupları ile görevliler arasında zaman zaman tartışmalar yaşandı. 
     Tepkilerine rağmen bekletilen basın mensupları durumu alkışlarla protesto ettiler. Daha sonra davetlilerden ayrı olarak kendileri için ayrılan salona alınan basın mensupları, filmi multivizyon formatında izlediler. 
     
</TEXT>
</DOC>
