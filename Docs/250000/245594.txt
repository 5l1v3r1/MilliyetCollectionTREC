<DOC>
<DOCNO> 245594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy10.html </URL>
<DATE> 2004/06/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Genelkurmay "Çuval geçirme haberi gerçeği yansıtmayan bir yorum" 
</HEADLINE>
<TEXT>

     Genelkurmay Başkanlığı, ''bir grup ABD askeri ve peşmergenin Türk sınırını geçtiği ve Türk askerlerince yakalanarak başlarına çuval geçirildiği'' yönünde bir gazetede yer alan haberin gerçeği yansıtmadığını bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, bugün bir gazetede bir grup ABD askeri ve peşmergenin sınırdan geçerek mayınlı sahaya girdikleri ve sınırda devriye görevi yapan Türk askerleri tarafından yakalanarak başlarına çuval geçirildiği haberinin yer aldığı belirtilerek, şöyle denildi 
     ''Olay, gerçekte aşağıda belirtilen şekilde meydana gelmiştir 
     19 Mayıs 2004 günü saat 18.00 civarında bir ABD askeri personeli ve Irak Sınır Polisi'nden oluşan bir devriye timi, Kokpi Tepe Mevkii'nde sınır birliklerimizin emniyeti için ileride görevlendirilen bir timimizin mevziine yaklaşmış, bunun üzerine bölgede söz konusu devriye timi ile bir görüşme yapılmıştır. 
     Görüşmeyi müteakip ABD askeri personeli ve Irak sınır polisinden oluşan tim bölgeden ayrılmıştır. 
     PKK KADEK terör örgütü ile mücadele kapsamında görev yapan birliklerimiz ile bölgede bulunan ABD ve yeni oluşturulan Irak güvenlik güçleri arasında zaman zaman bu tür temas ve görüşmeler olmaktadır. 
     Söz konusu gazete haberinde yer alan çuval geçirme ve Türk topraklarına girme gerçeği yansıtmayan bir yorumdan ibarettir.'' 
     
</TEXT>
</DOC>
