<DOC>
<DOCNO> 202089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/dunya/dun0.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ı aile dostu ele vermiş 
</HEADLINE>
<TEXT>

   Amerikalılar devrik liderin nerede saklandığını söyleyen 'yakın aile dostu'nu 10 gündür sorguluyordu 
      DIŞ HABERLER SERVİSİ 

   
   Saddam Hüseyin'in yakalandığı operasyonda özel birliklerle birlikte görev yapan 4. Piyade Tümeni'nin komutanı Tümgeneral Ray Odierno, Saddam'ın yakalanmasını sağlayan istihbaratın, devrik lidere yakın bir ailenin üyesinden geldiğini açıkladı. Odierno, 10 gündür askerlerin Saddam'a yakın ailelerden 10 kişiyi sorguladıklarını, bu sorgularda bir kişinin Saddam'ın nerede olduğunu söylediğini belirtti. 
   
   Talabani sahiplendi 
   Celal Talabani'nin lideri olduğu Irak Kürdistan Yurtseverler Birliği'nin IKYB Tikrit yakınlarındaki kararg hına, Saddam'ın saklandığı yerle ilgili istihbarat geldiği, Talabani'nin bu istihbaratı ABD güçlerine ileterek Saddam'ın yakalanmasına katkıda bulunduğu da öne sürüldü. Saddam'ın sağ yakalandığını ilk açıklayan yetkili de, İran Haber Ajansı'na bilgi veren Talabani oldu. 
   
   Ödül sorusu yanıtsız 
   ABD'nin, Saddam'ın başına koyduğu 25 milyon dolar para ödülünü kimin alacağı merak konusu oldu. Dün Bağdat'ta düzenlenen basın toplantısında, ABD'li Korgeneral Ricardo Sanchez, bu konudaki soruları yanıtsız bıraktı. 
   Saddam Hüseyin'in oğulları Uday ve Kusay Hüseyin, temmuz ayında, yine bir aile yakınının, kuzenlerinin ihbar etmesi sonucu yakalanmış, "muhbir kuzen", ABD'nin koyduğu toplam 30 milyon dolarlık ödülü almıştı. 
   
   Bu delikten çıkardılar    Saddam Hüseyin'in yakalandığı Tikrit yakınlarındaki çiftlik evinin bahçesinde bulunan deliğin görüntüleri, Amerikan ordusunun Bağdat'ta düzenlediği basın toplantısında gösterildi. Saddam'ın saklandığı daracık deliğin girişi, tuğlalarla kamufle edilmişti. ABD askerleri, Irak'ın devrik liderini bu delikten çekip çıkardı. 
   
   
</TEXT>
</DOC>
