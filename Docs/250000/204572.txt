<DOC>
<DOCNO> 204572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun37.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin, Şubat 2004'e kadar ABD'nin belini kıracak 
</HEADLINE>
<TEXT>

     Terör örgütü El Kaide'nin lideri Usame bin Ladin'in, Şubat'a kadar, ''ABD'nin belini kıracak darbe vurmaya ant içtiği'' öne sürüldü. 
     Merkezi Londra'da bulunan Arap dergisi El Mecelle, El Kaide üyesi Ebu Muhammed El Ablac'dan aldığı elektronik postaya dayandırdığı haberinde, bin Ladin'in, örgütün ABD ile savaşmaya kararlı olduğunu yineleyeceği bir video bandı yayımlayacağını yazdı. 
     Habere göre, bin Ladin'in bir ulağı Ablac'a, ''El Kaide liderinin, düzeni değiştirecek ve ABD'nin belini kıracak operasyonu düzenledikten sonra, görüntülerinin bulunduğu bir video bandı yayımlayacağını'' söyledi. 
     Saldırının Kurban Bayramı'ndan önce düzenleneceğini ileri süren Ablac, ''Amerikalılar hastanelerini, tabutlarını ve mezarlarını hazırlasın. Gelecek günler sürprizler ve tarihe geçecek büyük olaylarla dolu olacak'' dedi. 
     Ablac bundan önce İstanbul'daki bombalı saldırıları yine e-mil ile El Kaide adına üstlenmişti. 
     ABD, Noel'den önce, saldırı endişesiyle alarm düzeyini sarıdan turuncuya çıkarmıştı. 
     
</TEXT>
</DOC>
