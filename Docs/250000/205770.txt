<DOC>
<DOCNO> 205770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko33.html </URL>
<DATE> 2004/12/31/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Enjeksiyon ücreti, 2004'ün zam şampiyonu oldu... 
</HEADLINE>
<TEXT>

     İstanbul'da 2004 yılında en yüksek fiyat artışı, yüzde 110 ile devlet hastanesi enjeksiyon ücretinde gerçekleşti. 
     2003 yılı Aralık sonunda 1 milyon lira olan devlet hastanesi enjeksiyon ücreti, yüzde 110 artışla 2004 yılını 2 milyon 100 bin liradan tamamladı. 
     İstanbul Ticaret Odası İTO , 1995 bazlı İstanbul Ücretliler Geçinme Endeksi'nde yer alan ve Aralık ayı ile 12 aylık dönemde İstanbul'da perakende fiyatları en fazla artan maddeleri açıkladı. 
     2004'de fiyatı en çok artan ürün ve hizmetler sıralamasında yüzde 98.2 ile domates ikinci, yüzde 65.1 ile fındık üçüncü oldu. 
     Buna göre, 2003 sonunda 992 bin 630 lira olan domatesin kilogram fiyatı, 2004 sonunda 1 milyon 828 bin 410 liraya ve 11 milyon 83 bin 333 lira olan fındığın kilogram fiyatı da 18 milyon 300 bin liraya çıktı. 
     Geçen yıl mahkeme ve avukatlık hizmetleri yüzde 62.9, devlet tabipler odası doktor muayene ücreti yüzde 45.2 ve kapıcı ücreti yüzde 45.1 oranında artış gösterdi. 
     Açıklamada, 2004 yılı sonu itibariyle enflasyon hedefine ulaşılmasına karşın kamu hizmetlerinde gerçekleşen fiyat artışlarının enflasyonun oldukça üzerinde gerçekleştiğine dikkat çekildi. 
     
     ARALIK AYI 
     Aralık ayında ise en fazla fiyat artışı yüzde 51.2 ile kabakta görüldü. Kabağın kilogram fiyatı 1 milyon 271 bin 796 liradan, 1 milyon 923 bin 288 liraya çıktı. 
     Kabaktaki artışı yüzde 30.8 ile taze fasulye, yüzde 23.1 ile yaş üzüm ve yüzde 15.3 ile domates izledi. 
     İTO açıklamasında, kabağın fiyatının, ürün azlığı nedeniyle arttığı kaydedildi. 
     
</TEXT>
</DOC>
