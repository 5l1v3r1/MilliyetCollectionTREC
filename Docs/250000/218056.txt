<DOC>
<DOCNO> 218056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo32.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basınından Nihat'a eleştiri "Tanınmaz haldeydi" 
</HEADLINE>
<TEXT>

     Avrupa Şampiyonlar Ligi'nde dün akşam kendi evinde oynadığı maçta Olympique Lyon'a 1-0 yenilen Real Sociedad'ta eleştiri okları Türk futbolcu Nihat Kahveci'ye yöneldi. 
     Nihat'a değerlendirme puanı bile vermeyip ''sahanın en kötüsü'' seçen As gazetesi, Türk futbolcu için, ''Tanınmaz haldeydi. Kötü oynadı ve hiç pozisyon yakalayamadı. Öyle geliyor ki, sahip olduğu hızını da kaybetti'' diye yazdı. 
     Marca gazetesi de 78 dakika oyunda kalan Nihat'ın ''hiçbir kıvılcım gösteremediğini'' belirtti. Gazete, Nihat ve Kovaçeviç'i ünlü Don Kişot romanında olduğu gibi ''yel değirmenlerine karşı boşa savaşan Don Kişot'a'' benzetti. Nihat, Olympique Lyon maçına hazırlanmak için geçen hafta La Liga'daki Sevilla maçında oynatılmamıştı. 
     Öte yandan bu sezon oynadığı Şampiyonlar Ligi maçlarında deplasmanda hep gol atan Real Sociead'ın Olympique Lyon deplasmanında da gol bulması halinde turu geçebileceği ifade edildi. 
     
</TEXT>
</DOC>
