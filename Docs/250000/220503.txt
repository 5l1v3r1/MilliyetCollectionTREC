<DOC>
<DOCNO> 220503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko07.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un sismik takviye projesi onayda... 
</HEADLINE>
<TEXT>

     Karayolları Genel Müdürlüğü'nün, Japon kredi kuruluşunun JBIC finansmanı ile gerçekleştireceği İstanbul'daki büyük açıklıklı köprülerin sismik takviye ihalesinde sona gelindi. 
     12.5 milyar Japon Yeni tutarındaki krediden finanse edilecek olan İstanbul'daki köprü ve viyadüklerin sismik takviyesi ihalesine, çeşitli uluslararası firmalardan önümüzdeki günlerde teklif istenecek. 
     Karayolları Genel Müdürlüğünün hazırladığı proje doğrultusunda yapılacak sismik takviye projesine, bazı Japon firmaları ile İngiltere, İsveç, Danimarka firmalarının da başvuruda bulunması bekleniyor. 
     Bu konudaki değerlendirme raporunun JBIC tarafından onaylanmasının ardından yeterli görülen firmalardan teklif alınacak. Sismik takviye çalışmalarını üstlenecek firmanın kısa süre içerisinde seçilerek sismik takviye ilgili fiili çalışmalara da bu yılın ilk yarısında başlanılacak. 
     Çalışmaların en geç 2 yıl içinde tamamlanması planlanıyor. 
     
</TEXT>
</DOC>
