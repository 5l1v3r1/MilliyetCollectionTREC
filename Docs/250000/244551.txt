<DOC>
<DOCNO> 244551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur23.html </URL>
<DATE> 2004/06/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hızlı tren deneme seferinde Ankara-İstanbul arasını 5 saatte katetti 
</HEADLINE>
<TEXT>

     Devlet demiryollarının Ankara-İstanbul demiryolu hattında yaptığı iyileştirmelerden sonra sefere konulacak hızlandırılmış trenlerin deneme seferi tamamlandı. 
     Yahya Kemal Bayatlı adı verilen deneme treni, Ankara'dan İstanbul'a 6 kilometrelik güzergahı 4 saat 56 dakikada katetti. 
     Ankara Garı'ndan Ulaştırma Bakanı Binali Yıldırım tarafından uğurlanan ve TCDD Genel Müdürü Süleyman Karaman, protokol davetlileri ve basın mensuplarının bulunduğu tren, güzergah boyunca zaman zaman demiryollarında rekor hız olan 155 kilometreye kadar ulaştı. 
     Tren Ankara'dan hareket ettikten sona Sincan'a 13 dakika, Polatlı'ya 41 dakika, Eskişehir'e ise 1 saat 59 dakikada ulaştı. İstasyonlarda coşkulu kalabalıklar tarafından alkışlanan hızlandırılmış tren, Eskişehir'de 4 dakika durduktan sonra yeniden hareket etti. 
     Tren Arifiye İstasyonu'na 3 saat 50 dakika, İzmit'e 4 saat 10 dakika, Pendik'e 4 saat 40 dakika, Haydarpaşa'ya ise 4 saat 56 dakikada ulaştı. 
     Trenin daha önce öngörüldüğü gibi 5 saatten önce Haydarpaşa İstasyonu'na ulaşması, TCDD Genel Müdürü Karaman ve trende bulunanlar tarafından alkışlandı. 
     6 kilometre uzunluğundaki güzergahın katedilmesinin ardından Haydarpaşa İstasyonu'nda karşılama töreni düzenlendi. 
     Halkoyunları ekiplerinin gösteri yaptığı törende konuşan Karaman, ''Bugünü demiryolları günü olarak ilan ediyoruz. Demiryolcular için bugün milattır. Kabuğumuzu kırdık. Bundan sonra her tren hızlı ve konforlu olacak'' diye konuştu. 
     Hükümet'in verdiği destekle demiryollarının yatırımlara yöneldiğini belirten Karaman, atılan adımların devam ettirilerek Atatürk'ün emanetinin canlandırılacağını kaydetti. 
     TCDD, cuma gününden itibaren Ankara-İstanbul arasında saat 06.00 ve 18.00 olmak üzere karşılıklı hızlandırılmış trenleri sefere koyacak. 
     Bu trenlerle yolculuğun bedeli 24 milyon lira olacak. 
     
</TEXT>
</DOC>
