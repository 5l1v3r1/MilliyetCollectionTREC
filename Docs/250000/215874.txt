<DOC>
<DOCNO> 215874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun07.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı, jandarma, polis çeteye 'yardım' etmiş 
</HEADLINE>
<TEXT>

   103 sayfalık iddianamede sanıkların haraçtan sahte rakıya, toplu tecavüzden çocuk düşürtmeye kadar birçok suç işledikleri belirtildi 
      GÖKÇER TAHİNCİOĞLU, TÜRKER KARAPINAR Ankara 
   
   Belediye başkanından taksi şoförüne kadar tehdit ederek Bolu'yu suç merkezine çeviren, aralarında bir polis ve bir jandarma binbaşının da bulunduğu 79 kişi hakkında 103 sayfalık iddianame hazırlandı. Haraçtan sahte rakıya, toplu tecavüzden döve döve çocuk düşürtmeye kadar birçok suç işleyen çetenin lideri Yusuf Bayrak'ın 146 yıl 3 aya kadar hapsi istendi. Diğer zanlılar hakkında da 6 aydan az olmamak üzere hapis cezaları talep eden Ankara DGM Savcısı Cengiz Köksal, iddianamede "çetelerle mücadeleye devam" sözü verdi. İddianamede şu ifadelere yer verildi 
   
   Yavaş yargı vurgusu 
   "İşsizlik, gelir dağılımındaki adaletsizlik, yavaş ve geç işleyen yargı faaliyetleri gibi sorunlar mafyanın ortaya çıkmasını sağlamakta, bir kanser gibi devleti ve toplumu çökertmektedir. Yolsuzluk ve yoksullukla ortaya çıkan örgütlenmeler geleceğimizi çalmakta, insanların yüzde 80'inin fakirlik sınırı altında yaşadığı bir ortamda, kara paralarla lüks içinde yaşamaktadır. Savcı ve kolluk güçlerinin, kişisel çaba ve becerileriyle devam eden mücadele, popülist yaklaşımlardan vazgeçilerek, toplumun genel sorunu olduğu kabul edilmeli, etkin ve idari tedbirler geliştirilmelidir." 
   Bir binbaşı, bir yüzbaşı, bir astsubay, bir uzman çavuş, bir polis, beş Bolu İl Genel Meclisi üyesi, bir Tekel Başmüdürü ve dört muhtar hakkında da "çeteye yardım" suçundan dava açıldı. 
   
   
   
</TEXT>
</DOC>
