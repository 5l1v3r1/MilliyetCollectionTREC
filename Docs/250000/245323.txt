<DOC>
<DOCNO> 245323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy12.html </URL>
<DATE> 2004/06/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gül İstanbul'da el koyulan silahlara Mısır sahip çıktı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD'nin İncirlik üssü için yeni bir talebinin söz konusu olmadığını söyledi. 
     İstanbul Ambarlı Gümrüğü'nde Ukrayna'dan Mısır'a transit geçen yükle ilgili yapılan çalışmalar sonucunda silahı bulunmasına ilişkin sorular üzerine Gül, iki ülke nezdinde girişimler başlatıldığını belirterek, Mısır hükümetinin silahlara sahip çıktığını kaydetti. 
     Bakan Gül, BM Genel Sekreteri Kofi Annan'ın Kıbrıs raporuna ilişkin değerlendirmesinin sorulması üzerine de raporun resmen ortaya çıkmadığını, ancak raporun Türk tezlerini önerdiğini söyledi. 
     Raporun gayet dürüstçe hazırlandığını ve gerçekleri gayet güzel bir şekilde yansıttığını ifade eden Gül, rapor ortaya çıktıktan sonra rapordaki öneriler doğrultusunda bazı adımların atılmasını mutlaka beklediklerini de belirtti. 
     Terör örgütü PKK üyesi Osman Öcalan'ın Irak Kürdistan Yurtseverler Birliği'ne IKYB sığındığına ilişkin çıkan haberlerin hatırlatılmasına karşılık Gül, ''Bazı haberler var. Her şeyi burada açıklamak doğru olmaz'' dedi. 
     IKYB'ye bir uyarıda bulunulup bulunulmadığının sorulması üzerine Gül, her şeyin takibinin yapıldığını söyledi. 
     Bakan Gül, ABD ile temasın olup olmadığının sorulması üzerine de ''Herkesle var'' yanıtını verdi. 
     Bir gazetecinin Öcalan'ın yerini bilip bilmediklerini sorması üzerine de Gül, ''Ne diyeyim, şu evde mi diyeyim '' diye konuştu. 
     Basında, AB'nin 17-18 Haziran'daki zirvesinin sonuç bildirisi taslağında Türkiye'ye ilişkin ifadeler hakkında çıkan haberler ile Kıbrıs Rum kesiminin bildirinin bu bölümüne çekince koyacağına ilişkin haberlerin hatırlatılması üzerine Gül, ''Yok böyle bir şey. Herkes bir şey söylüyor, arkadaşlarımız takip ediyor. Şu an için erken'' yanıtını verdi. 
     Bu arada, Bakan Gül, MİT Müsteşarı Şenkal Atasagun, Emniyet Genel Müdürü Gökhan Aydıner, İçişleri Bakanlığı Müsteşarı Şerafettin Harputlu ile bir araya gelerek, 28-29 Haziran'daki NATO zirvesine ilişkin alınan önlemleri görüştü. 
     
</TEXT>
</DOC>
