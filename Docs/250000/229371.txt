<DOC>
<DOCNO> 229371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo30.html </URL>
<DATE> 2004/04/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Konyaspor, Beşiktaş maçı hazırlıklarına başladı... 
</HEADLINE>
<TEXT>

     Konyaspor, Beşiktaş maçı hazırlıklarına, yapılan kısa süreli ter antrenmanıyla başladı. 
     Bu haftayı maç yapmadan geçirecek olan yeşil-beyazlılar, sonraki hafta kendi sahasında şampiyonluğun büyük adaylarından Beşiktaş'ı konuk edecek. 
     Akşam üzeri yapılan ter antrenmanıyla Beşiktaş maçı hazırlıklarına başlayan Konyaspor'da futbolcuların, teknik direktör Tevfik Lav'ın ölümü nedeniyle üzgün oldukları ve şoku üzerlerinden atamadıkları belirtildi. 
     Antrenör Kemal Özdeş'in yönetiminde gerçekleştirilen antrenmana tüm futbolcuların katıldığı ve çalışmanın çok kısa sürdüğü öğrenildi. 
     Teknik direktör Tevfik Lav'ın Manisa yakınlarında geçirdiği trafik kazasında yaşamını yitirmesinin ardından yeşil-beyazlı kulübün yönetimi, hafta sonundaki Samsunspor maçının ertelenmesi için talepte bulunmuş, Futbol Federasyonu da maçı 21 Nisan Çarşamba gününe ertelemişti. 
     
</TEXT>
</DOC>
