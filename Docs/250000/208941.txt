<DOC>
<DOCNO> 208941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah 2005'e 351 gün kaldı 
</HEADLINE>
<TEXT>

   Türk ve Avrupalı tekstilciler, 2005'te tekstil ve hazırgiyim kotaları kalkınca çok daha güçlü bir rakip haline gelecek Çin'e karşı tedbir alınması için ortak çağrıda bulundu 
      EKONOMİ SERVİSİ 
   
   Tekstil ve hazırgiyimde kotaların kalkmasıyla kıran kırana rekabetin yaşanacağı 2005 öncesinde Avrupa'lı ve Türk tekstil ve hazırgiyim sektörü temsilcileri Çin tehdidine karşı ortak açıklama yaptı. 
   Türk tekstil ve hazırgiyim sektörünün temsilcileri, Avrupa Hazırgiyim ve Tekstil Organizasyonu'nun Brüksel merkezi ve üye ülkeleriyle eş zamanlı olarak düzenledikleri basın toplantısında Çin'e karşı ortak bir akıl üretilmesi gerektiğini belirtti. 
   Türkiye İhracatçılar Meclisi Başkanı Oğuz Satıcı, Çin'in parasının değerini sürekli düşürdüğünü, Çin'de elektrik fiyatının 1 cent iken Türkiye'de 9 cent olduğunu vurgulayarak bu ülkenin tekstilin yanı sıra cam, metal ve ayakkabı gibi birçok sektörü tehdit ettiğini vurguladı. 
   "Korkunun ecele faydası yok" diyen İstanbul Hazırgiyim ve Konfeksiyon İharacatçıları Birliği Başkanı Süleyman Orakçıoğlu ise 2005'e ilişkin önlemlerin bu yıl içinde alınması gerektiğini söyledi. Çin'den bir dolara kazak ithal edilebildiğine dikkat çeken İTHİB Başkanı İsmail Gülle de "Normal ticari yöntemlerle başa çıkmak mümkün gözükmüyor. Ortak akıl üretmeliyiz" dedi. Türkiye Giyim Sanayicileri Derneği Başkanı Umut Oran da 2005'e dikkat çekerek, "351 gün sonra dünyada ticaret yeniden yapılandırılacak. Devlet bizim yanımızda olmalı" diye konuştu. 
   
   'Ankara harekete geçsin' 
   Ortak açıklamada da "Çin'in haksız rekabeti destekleyen uygulamaları ortadan kalkıncaya kadar bu ülkeden haksız ithalatı daha sıkı denetlemek, yerli üretim ve istihdam üzerindeki yıkıcı etkisini kontrol altına alabilmek için gözetim ve koruma mekanizmaları Ankara tarafından acilen harekete geçirilsin" denildi. 
   Açıklamada, 2002'de 11 üründe Çin'den yapılan ithalatın kota kapsamından çıkartılması sonucunda, 10 binler oranlarında miktar artışı ve yüzde 70'leri bulan birim fiyat düşüşleri yaşandığına da dikkat çekildi. 
   
   'Çin istilası var'    Türkiye Deri Sanayicileri Derneği Başkanı Turgut Koşar, İstanbul Deri Fuarı'nın açılışında, "Filmlerde uzaylılar, dünyayı istila eder. Çinlier, uzaylılardan önce davrandı, istilayı yerden başlattılar. 6 cent'e saraciye çanta, 20 cent'e binlerce ayakkabı girdi" diyerek Devlet Bakanı Kürşad Tüzmen'den çözüm bulunmasını istedi. Tüzmen ise "İhtisas serbest bölgelerinden başlayarak birtakım ayakkabı ve deri girişlerini Türkiye'de belli merkezlere taşımak zorundayız. Bunun dışında fiyatlandırmalar üzerinde de çalışmalarımız var" dedi. 
   
   TOBB da alarmda 
   'Çin alarmı' veren bir diğer sektör de otomotiv oldu. Taşıt Araçları Parça Sanayicileri Derneği Genel Sekreteri Barbaros Demirci, "Çinliler 2005'ten itibaren yenileme pazarınhakim olabilir" dedi. Bu arada TOBB da çeşitli sektörlerden Çin tehdidine karşı neler yapılabileceği konusunda rapor istedi. 
   
   Popülizm uyarısı    ANKARA Milliyet 
   TOBB, IMF'yle görüşmesinde hükümetin yerel seçimler öncesinde popülizme sapması yolundaki kaygılarını iletti. 
   IMF Türkiye Masası Şefi Reza Moghadam ile görüşen TOBB Başkanı Rifat Hisarcıklıoğlu, "Bu kadar olumlu tablo devam ederken popülizme sapılmaması gerektiği konusundaki görüşlerimizi ifade ettik" dedi. Hisarcıklıoğlu'nun gazetecilerle düzenlediği basın toplantısında yaptığı konuşmanın İngilizce metninin Moghadam'a verildiği görüldü. Hisarcıklıoğlu, Moghadam'ın, niyet mektubunun TOBB'un savunduğu görüşleri içeren bir yapıda olacağını anlattığını söyledi. 
   
   'En önemli sorun işsizlik' 
   Hisarcıklıoğlu, en önemli sorunun artık işsizlik olduğunu, işsizliğin de sadece yatırımla çözülebileceğini bildirdi. "Olmayan şeyleri istersek ileride bunun bedelini öderiz" diyen Hisarcıklıoğlu, "1988-89 yıllarında asgari ücretle çalıştırılacak işçi bulunamıyordu. En düşük maaş asgari ücretin bir misliydi. Genel ortam düzelirse fukarılık da kendiliğinden silinir" diye konuştu. Hisarcıklıoğlu, işsizlik sorunun çözümü için inşaat sektöründe büyümenin başlaması gerektiğini söyledi. 
   
   
</TEXT>
</DOC>
