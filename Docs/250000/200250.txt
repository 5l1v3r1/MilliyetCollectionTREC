<DOC>
<DOCNO> 200250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur19.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Oteli'ndeki yangın kontrol altına alınamadı... 
</HEADLINE>
<TEXT>

     İzmir Emniyet Müdürü Halil Tataş, Büyük Efes Oteli'nde çıkan, kısa sürede yayılan ve henüz kontrol altına alınmayan yangında can kaybıyla ilgili net bir bilgi bulunmadığını belirterek, ''Dileğimiz olmaması yönünde'' dedi. 
     Halil Tataş, ilk bilgilerin, tadilat sırasında kaynak makinesinden çıkan kıvılcımın yangına yol açtığı şeklinde olduğunu bildirdi. Yoğun duman nedeniyle sağlıklı müdahalenin yapılamadığını kaydeden Tataş, oksijen tüplü itfaiye ekiplerinin, bina içinde işçi olup olmadığını araştırdıklarını söyledi. 
     İzmir Emniyet Müdürü Tataş, ''Dileğimiz can kaybı olmaması yönünde. Bize gelen ilk bilgiler, yaralı olmadığı, dumandan etkilenen bazı işçilerin olduğu şeklinde'' dedi. 
     Bu arada, halen devam eden yangına çok sayıda itfaiye aracı müdahale ederken, dumandan etkilenenler için ambulanslar bekletiliyor. 
     Binada tadilat nedeniyle 135 işçinin çalıştığı öğrenildi, ancak olay anında kaç işçinin içeride olduğu bilinmiyor. 
     İzmir Valisi Yusuf Ziya Göksu da inceleme yapmak üzere olay yerine geldi. 
     
</TEXT>
</DOC>
