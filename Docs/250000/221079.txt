<DOC>
<DOCNO> 221079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur33.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül PKK ile mücadeleyi başkalarına güvenerek bırakmayız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'ta terör örgütü PKK KADEK ile mücadele konusunda Türkiye'nin kendi sorumluluklarını bildiğini söyleyerek, bu mücadeleyi başkalarına güvenerek bırakmayacaklarını belirtti. 
     NTV'de canlı yayında soruları yanıtlayan Gül, ABD'nin terör örgütü PKK ile mücadele etme taahhütüne ilişkin soru üzerine, ''Benim teröristim kötü, senin teröristin iyi'' yaklaşımını kesinlikle kabul etmediklerini bildirdi. Terör örgütüyle mücadeleyi başkaları ne kadar ciddiye alırsa alsın, Türkiye'nin kendi sorumluluğunu bildiğini belirten Gül, kimsenin kimseye yüzde 100 güvenemeyeceğini de kaydetti. 
     PKK'nın İran ve AB ülkelerinde terör örgütü olarak tanınması yönündeki Türkiye'nin beklentisini tekrarlayan Gül, İran'ın bu konuda sahada Türk makamlarıyla işbirliği yaptığını kaydetti. 
     Bakan Gül, Irak'taki geçici anayasaya ilişkin soru üzerine de bu anayasa ile Türkmenlerin kendi dillerinde okul açabileceğini ve eğitim verebileceklerini söyleyerek, daha önceki taslakta bu imkanın bulunmadığını bildirdi. 
     ABD'nin Büyük Ortadoğu Projesi'ne ilişkin soru üzerine de Gül, bu bölgenin kendi halkının sorunlarından kurtulmak için çabalaması gerektiğini söyledi. Gül, ABD'den şu ana kadar kendilerine sunulan bir proje bulunmadığını, ancak bazı çalışmalar bulunduğunu belirtti. 
     Gül, ABD'ye, ''Türkiye'nin böyle bir projenin taşeronluğunu üstlenmeyeceği, uygulayıcısı olmayacağı'' mesajını ilettiklerini ifade ederek, ancak birlikte çalışılabileceğini kaydetti. Gül, İsrail-Filistin sorunu çözülmeden bu projede ileri gidileceğine ihtimal vermediğini de kaydetti. 
     
     AFGANİSTAN'DA TÜRK MÜHENDİSİN ÖLDÜRÜLMESİ 

     Afganistan'da geçen cuma günü kimlikleri henüz belirlenemeyen kişilerin silahlı saldırısında Türk mühendis Tolga Erdem'in hayatını kaybettiğinin hatırlatılması üzerine Gül, bu olaydan birkaç gün önce bazı istihbaratlar alındığını ve Türk şirketlerini uyardıklarını söyledi. 
     Gül, Türk şirketlerinin Afganistan'daki imar işlerinde yüzde 90'lık bir payı bulunduğunu hatırlatarak, bazı güvenlik sorunlarının bulunduğunu belirtti. Gül, ''Birkaç gün önce istihbarat aldık ve bütün şirketlerle bir toplantı yaparak, herkesi güvenli olmayan bölgelere yanınıza koruma almadan gitmeyin diye uyardık. Ama ikazlarımıza rağmen bunların dinlenmediğini gördük'' dedi. 
     
</TEXT>
</DOC>
