<DOC>
<DOCNO> 221143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo03.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongre savaşları 
</HEADLINE>
<TEXT>

   Galatasaray'da yaklaşan seçim öncesinde liste çalışmaları hızlandı. Mehmet Cansun, Özhan Canaydın'ın da gündeminde olan Jerfi Fıratlı'yı yönetimine aldı 
      
   Büyük yarış var 
   GALATASARAY Başkanı Özhan Canaydın ile Mehmet Cansun'u kongrede kıyasıya bir mücadele beklerken, her iki tarafın da listeleri yavaş yavaş şekillenmeye başladı. Mehmet Cansun eski yönetiminden bir çok isme yine listesinde de yer verirken, bombayı Jerfi Fıratlı ile patlattı. Fıratlı'nın yanı sıra estetik doktoru Nazım Durak ve Sedat Doğan da Cansun'a yakın isimler arasında. 
   
   Başkent girişimi 
   MEHMET Cansun ve ekibinin, seçimde oy kullanacak birçok üyeyi arayarak kulis çalışmaları yaptığı öğrenildi. Cansun, Ankara'ya giderek kaynak yaratma çalışmalarına da başladı. Kongreye güçlü girmek isteyen eski başkanın, ilk iş olarak Ali Sami Yen Stadı'na geri dönülmesini gündeme getireceği, ardından da sportif alandaki başarısızlıkları çözecek yeni formüller sunacağı açıklandı. 
   
   Canaydın sıkıntılı 
   ÖZHAN Canaydın'ın ise listesine almayı düşündüğü Fıratlı gibi isimleri Cansun'a kaptırmanın sıkıntısı içinde olduğu öğrenildi. Bir diğer kriz de yönetimde bulunan bazı isimlerin görevi bırakmakta ısrar etmesiyle ortaya çıktı. Bir ay önce, yeni dönemde görev almayacağını açıklayan Refik Arkan'ın, Canaydın'dan gelen baskı üzerine geri adım attığı öğrenildi. 
   
   Sağlam projeler 
   CANAYDIN'IN iki sene önce göreve gelirken verdiği sözleri tutamaması da ayrı bir sorun. Galatasaray Başkanı'nın, bu kez üyelerin karşısına sağlam projelerle çıkacağı ifade edildi. Özhan Canaydın'ın en büyük silahının ise yeni Ali Sami Yen Projesi olacağı açıklandı. Bu arada Canaydın ile bir diğer aday Alp Yalman'ın birleşmesi için girişimler başladı. 
   
   Korku kapağı    RAŞİT ALTUN 

   Galatasaray Kulübü'nün resmi dergisi kapağına taşıdığı konukları tek tek öğüttü. Bugüne dek 18 sayısı çıkan Galatasaray Dergisi'nde kapak olan Haim Revivo, Abel Xavier, Arif Erdem, Bülent Korkmaz, Frank de Boer, Ali Lukunku ve Fatih Terim kulüpten koptu. Kasım 2003'ün kapağı Mondragon, ayrılma sinyalleri verirken, son sayının yıldızı Ergün'ün arkadaşlarına, "Sıra ben de mi acaba " dediği bildirildi. 
   
   Florya'da yüzler asık    SÜPER Lig'te Akçaabat Sebatspor ile deplasmanda karşılaşacak olan Galatasaray hazırlıklarına Florya'da yaptığı antrenmanla başladı. Çalışmaya sakat Ergün ile cezası nedeniyle oynayamayacak olan Volkan dışında tüm oyuncular katıldı. Çift kale sırasında sakatlanan Ümit Karan ve Ayhan ise çalışmayı yarıda bıraktılar. Bu arada Fatih Terim'in istifa şoku etkisini sürdürüyor. Futbolcuların idman boyunca bir hayli moralsiz olduğu gözlerden kaçmadı. 
   
   Inter iddiası    KAAN BORA 

   İTALYA Ligi'nde sıkıntılı günler geçiren Inter'in, Galatasaray ile yollarını ayıran Fatih Terim'i de listesine aldığı iddia edildi. Sezon sonunda gönderilmesine kesin gözüyle bakılan Alberto Zaccheroni'nin yerine Terim'in yanı sıra Roberto Mancini ve Luigi Del Neri'nin isimlerinin geçtiği vurgulandı. Ancak Terim'e resmi bir teklif yapılmadığı bildirildi. 
   
   Cansun'un gözdeleri    İki Rumen düşünüyor 
   BAŞKAN adayları arasında yer alan Mehmet Cansun'un, göreve geldiği takdirde Rumen ekolüne dönüş yapacağı öğrenildi. Cansun'un, takımın başına getirmeyi düşündüğü teknik direktörler içinde liste başına Romanya Milli Takım hocası İordanescu'yu aldığı iddia edildi. Rumen çalıştırıcının yardımcılığına ise Hagi'nin getirilebileceği ifade edildi. 
   
   Ünder ile görüştü 
   BAŞKAN Özhan Canaydın'ın yeniden seçilmesi durumunda sezon sonuna kadar takımı Bülent Ünder'e teslim etmeyi düşündüğü açıklandı. Bir dönem Fatih Terim'in de yardımcılığını yapan Ünder'in, Canaydın'dan gelecek olan teklife sıcak baktığı vurgulandı. Galatasaray Başkanı, yeni sezonda da Ünder'i, idari menajer veya alt yapı sorumlusu olarak görevlendirmeyi düşünüyor. 
   
   
</TEXT>
</DOC>
