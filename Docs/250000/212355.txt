<DOC>
<DOCNO> 212355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/cemal.html </URL>
<DATE> 2004/01/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
CHP devletçi, milliyetçi, ve düzen yanlısı mı 
</HEADLINE>
<TEXT>

   
   Bugün köşemi Oral Çalışlar'a bırakıyorum. Dünkü Cumhuriyet gazetesinin 4. sayfasında çıkan "Baykal'ın Karayalçın'a Cevabı..." başlıklı CHP'yle ilgili yazısı, benim de bazı açılardan görüşlerimi yansıtıyor. 
   
   CHP Genel Başkanı Deniz Baykal, SHP Genel Başkanı Murat Karayalçın'dan gelen birlik çağrısını, "HADEP'le olmaz. Çünkü onlar etnik temele dayalı siyaset yapıyorlar" diyerek reddetti. Tartışmanın diğer bölümlerini, Baykal'ın Karayalçın'a yönelik sözlerini bir yana bırakıyorum, asıl Baykal'ın DEHAP'a yönelik değerlendirmelerini ele almak istiyorum. 
   Sırayla gidelim DEHAP yasal bir parti. İkinci olarak DEHAP, Türkiye'de bir geleneği temsil ediyor. Bu gelenek Kürt kimliğine dayanıyor. Arkasında önemli bir kitle desteği bulunuyor. İçinde güçlü bir Kürt milliyetçiliği eğilimini de barındırıyor. Milliyetçilik, her siyasi akım için bir handikap. Örneğin CHP'nin işbirliği yapabilirim dediği MHP de Türk milliyetçisi. Hatta daha da ileri giderek söyleyebiliriz Deniz Baykal önderliğindeki CHP de son yıllarda Türk milliyetçisi bir siyasi çizgiye oturdu. 
   Bir siyasi partinin, Türk milliyetçisi olunca iyi, Kürt milliyetçisi olunca kabul edilemez sayılması bir çifte standart değil mi Kaldı ki bir kimlik talebiyle ortaya çıkan Kürtlerin kimliklerine yönelik birçok engelle karşı karşıya olması, onların milliyetçi eğilimlerini kışkırtıyor. Sonuç olarak DEHAP, Türkiye parlamenter rejimi içinde kendisine yer bulan bir siyasi parti. Tıpkı Bulgaristan'da, Makedonya'da Türk kimliği temelli partiler gibi. Üstelik, Bulgaristan ve Makedonya'da Türkler açıkça kendi kimlikleriyle siyaset yapabiliyorlar. Türkiye'de Kürtler bunu açıkça ifade edecek yasal olanaklara sahip değiller. 
   CHP gibi sosyal demokrat kimlikli bir partinin, Kürtlerin kimlik talebine sahip çıkıp, bu talebin demokrasi içinde çözüme ulaşması için gayret sarf etmesi gerekirken, yerleşik milliyetçi ve devletçi önyargılarla, suçlayıcı bir tutum içine girmesi üzüntü vericidir. Solda birliği reddederken milliyetçi temalara sarılması da ayrı bir sorundur. Bu kadar düzen yanlısı bir siyasi çizgi, acaba Türkiye'de hangi demokratik ya da devrimci değişim ihtiyacı için umut verici olabilir 
   DEHAP'ın siyasi çizgisini beğenmeyebilirsiniz, eleştirebilirsiniz de. Zaten seçim ittifakları, birbirine aynen benzeyen siyasi akımlar içinde olmaz, farklılıkları olan siyasi akımlar içinde olur. Dün soldaki 6 siyasi partinin liderleri bir araya gelerek seçim ittifakı yapacaklarını kamuoyuna ilan ettiler. DEHAP, EMEP, ÖDP, ÖTP, SDP ve SHP genel başkanları, "Emekten, demokrasiden, barıştan yana olan siyasi partiler olarak..." diyerek ortak özelliklerini de ortaya koydular. 
   Bu partilerin her biri diğerinden farklı siyasetleri savunuyorlar. Ancak birleştikleri noktalar daha fazla. İşte o birleştikleri noktaları da şöyle açıklıyorlar "Halkımız, 'laik ve şeriatçı' kamplaşmasının kıskacına mahkum değildir. Demokratik Güçbirliği halkımızın kendi alternatifidir." Bu seçim ittifakı "28 Mart seçimlerinde halk AKP'ye karşı Demokratik Güçbirliği'ni iktidar seçeneği yapacaktır" diyor. Yapabilir yapamaz, bunu ayrıca değerlendirebiliriz. Ancak AKP'ye karşı solda bir seçenek yaratmayı amaçladığı çok açık. 
   6 siyasi partinin lideri şu çağrıyı da yapıyorlar "Biz aşağıda imzası olan partiler, AKP politikalarından zarar gören sendikalar, demokratik kitle örgütleri, meslek odaları, aydınlar, sanatçılar, ilerici, yurtsever, demokrat bütün kişi ve kurumlarla bir araya gelerek bu seçimlerde güçlerimizi birleştiriyoruz..." 
   Solda birlik yapmak kolay mı Tabii ki değil. Solun, demokrasiye, barışa, özgürlüklere sahip çıkan bir platform yaratması kolay mı Tabii ki değil. Görünen o ki CHP, genel seçimlerde aldığı yüzde 19 oyla ve parlamento içinde tek muhalefet olma üstünlüğüyle, soldaki diğer güçlerle ittifak yapmayı gerekli görmüyor. Bunları anlayabiliriz. Ancak milliyetçi ve devletçi söylemle AKP'ye karşı yaratmayı düşündüğü seçenek, solun, toplumun önemli bir kesiminin en azından ilgisizliğine neden oluyor. "Bunlar iktidar olsalar ne yaparlar " endişesi topluma yayılıyor. Zaten bu nedenle yerel seçimlere yaklaşırken toplumda ciddi bir muhalefet potansiyeli ortaya çıkmıyor. 
   Solda birlik gerekiyor. Bu birliğin ilkeli bir birlik olması gerekiyor. Haydi AKP'ye karşı birleşelim demekle olmuyor. Hangi temel ilkeler etrafında birleşilecek Devletçilik ve milliyetçilik, solun en temel ilkesi olabilir mi Demokrasi, barış ve özgürlük solun önündeki en temel hedefler olmak zorunda değil mi 
   Gönül istiyor ki dün toplanan 6 partiye CHP, YTP ve DSP de katılsaydı. Bu konuda YTP Genel Başkan Yardımcısı Ercan Karakaş dün beni arayarak şöyle dedi "YTP, alan tercihi yoluyla güç birliği çalışmalarını gerek SHP, gerekse diğer partilerle sürdürüyor." HC Farklılıkları korumak başka şey, farklılıkları dışlamak amacıyla değerlendirmek başka şey. 
   
   Oral Çalışlar'ın yazısı böyle. 
   CHP'nin yalnız DEHAP'la değil, Kıbrıs, Avrupa Birliği, laiklik gibi Türkiye'nin kaderini çok yakından ilgilendiren temel konulardaki tutumu da sosyal demokrat çizgiyi bazen zorluyor, bazen hiçe sayıyor. CHP'nin bugünkü yönetimi bu durumun ne kadar farkında, bilemiyorum. Ama hiç kuşkusuz çağdaş sosyal demokrat değerlerin bilincinde olan Halk Partili olsun olmasın tüm sosyal demokratlar, sanıyorum, CHP yönetiminin bu durumunu kaygıyla izliyorlar. 
   
      
   
   
</TEXT>
</DOC>
