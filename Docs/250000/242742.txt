<DOC>
<DOCNO> 242742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur02.html </URL>
<DATE> 2004/05/25/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Emekli Tümgeneral "PKK ile Barzani ve Talabani'nin amacı aynıdır" 
</HEADLINE>
<TEXT>

     Emekli Tümgeneral Osman Pamukoğlu, ''PKK ile Talabani ve Barzani'nin niyetleri ve amaçları aynıdır'' dedi. 
     Pamukoğlu, Türk Ocakları Genel Merkezi tarafından Gazi Üniversitesi Konser Salonu'nda düzenlenen ''Bölücü Terörle Mücadeledeki Şehitleri Anma Toplantısı''na katıldı. 
     Burada konuşan Pamukoğlu, emperyalist güçlerin yüzyıllardır emellerine ulaşmak için Türk toprakları üzerinde oyunlar oynadığını anlattı. 
     Türklerin egemenliğindeki topraklarda dış güçlerin kışkırtmaları sonucu çok sayıda ayaklanma yaşandığını kaydeden Pamukoğlu, Türkiye'nin içinde bulunduğu şartların, 1860-1923 yıllarına benzediğini söyledi. 
     1923-1938 arasında meydana gelen 15 ayaklanmaya Atatürk'ün büyük tepki gösterdiği ve bu ayaklanmaların hepsinin kısa sürede bastırdığını ifade eden Pamukoğlu, ''Devlet idaresi net, kesin ve kararlı bir tavır gerektirir. Bu tavrı Atatürk göstermişti ve ayaklanmaları kısa sürede kararlılıkla sona erdirmişti'' dedi. 
     1980'lere kadar Anadolu'da çeşitli ayaklanmaların olduğunu belirten Pamukoğlu, 1984'te de PKK aracılığı ile bir ayaklanma çıkarma yoluna gidildiğini söyledi. 
     Barzani ve Talabani'nin PKK ile savaştıkları dönemde Türkiye'nin yanındaymış gibi davrandıklarını ancak o dönemde yaptıkları operasyonlarda bu durumun tersinin yaşandığını anladıklarını ifade eden Pamukoğlu, ''PKK ile Talabani ve Barzani'nin niyetleri ve amaçları aynıdır. Bu tohumun fidanken koparılması gerekirdi. Üç beş çapulcunun işi değildi. 1993'e gelindiğinde kocaman bir ağaç oldu'' diye konuştu. 
     Pamukoğlu, terörle mücadele yıllarını ayrıntılı bir şekilde ''Unutulanlar Dışında Yeni Bir Şey Yok'' adlı kitapta topladığını belirtti. 
     
     ''HAKKIMIZ HELAL DEĞİL'' 
     Anma toplantısında terörle mücadele dönemlerini anlatan bir slayt gösterisi yapıldı. 
     Şehit babaları adına bir konuşma yapan şehit Jandarma Er Hamit Köse'nin babası Ercüment Köse de bölücübaşı Abdullah Öcalan'ın cezasının infaz edilmemesini eleştirerek, ''Bizi yönetenlere hakkımız helal değil'' diye konuştu. 
     
</TEXT>
</DOC>
