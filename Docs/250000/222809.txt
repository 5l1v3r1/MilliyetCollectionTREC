<DOC>
<DOCNO> 222809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy06.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gürcistan'ın daha hassas olması için girişimde bulunduk 
</HEADLINE>
<TEXT>

     Başbakan Recep Tayyip Erdoğan, Suriye ve Gürcistan'daki gelişmelere ilişkin olarak, ''Gerek Suriye, gerekse Gürcistanlı yetkili mercilerin, özellikle Gürcistan'ın bu konuda daha hassasiyet içinde olması noktasında dışişlerimiz, gerekli girişimlerde bulundu'' dedi. 
     Ümraniye Devlet Hastanesi'nin açılışından sonra basın mensuplarının Suriye ve Gürcistan'daki gelişmelere ilişkin sorularını yanıtlayan Başbakan Erdoğan, şunları söyledi 
     ''Şu anda bizimle ilgili herhangi bir şey söz konusu olmayacağı gibi, gerek Suriye, gerekse Gürcistanlı yetkili mercilerin, özellikle Gürcistan'ın bu konuda daha hassasiyet içinde olması noktasında dışişlerimiz, gerekli girişimlerde bulundu. Çünkü Gürcistan'ın kendi içindeki huzursuzluk, ister istemez bizleri rahatsız ediyor. 
     Komşularımızda huzursuzluğun değil, iç barışın egemen olmasından yanayız. Temennimiz odur ki, bir an önce Suriye de kendi içinde iç barışı sağlar, Gürcistan da hemen süratle bu iç barışı sağlar. Öyle zannediyorum ki, oraya doğru bir gidiş olacak. Şu anda her ne kadar Suriye tarafında biraz büyüme görünüyorsa da, onlar duruma barışçı bir havayla hakim olur. Bunu sağlayacaktır.'' Erdoğan, ''Suriye'de olayların büyümesiyle ilgili alınan herhangi bir önlem, tedbir var mı '' sorusu üzerine de, ''bu konuda sadece Dışişleri Bakanlığı'nın aldığı bilgiler bulunduğunu'' ifade ederek, ''Öyle bir büyüme temayülü dünkü gelişmelerde vardı. Bunlar, ülkenin geneline sirayet etmeden çözülebilir, aşılabilir'' diye konuştu. 
     
</TEXT>
</DOC>
