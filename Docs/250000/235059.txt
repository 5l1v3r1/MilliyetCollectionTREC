<DOC>
<DOCNO> 235059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas14.html </URL>
<DATE> 2004/04/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çin'de 2020'de 940 milyon kişi çalışacak 
</HEADLINE>
<TEXT>

     Dünyanın en kalabalık nüfusuna sahip Çin'de çalışma yaşındakilerin sayısının 2020 yılında 940 milyonu bulacağı bildirildi. 
     Resmi tahminlere göre, 2020 yılında Çin'de tamamen istihdam edilenlerin sayısı 840 milyonu bulacak. 
     Çin Devlet Konseyi tarafından yayınlanan ''Çin'in İstihdam Durumu ve Politikaları'' başlıklı ''Beyaz Kitap''ta, Çin'de 16 yaşın üzerindekilerin sayısının her yıl 5.5 milyon artmasının beklendiği kaydedildi. 
     Çin'in 10. Beş Yıllık Kalkınma Dönemi olan 2001-2005'de çalışan nüfusun her yıl 13.5 milyon kişi arttığı hatırlatılan ''Beyaz Kitap''ta, Çin'in istihdam durumunda kalabalık nüfus, nüfusun yaş dağılımı, göç ile sosyal ve ekonomik gelişmeden kaynaklanan sorunlar yaşandığına dikkat çekildi. 
     Çalışma yaşındakilerin sayısı artarken, kırsal kesimde 150 milyon kişilik işgücü fazlası bulunduğuna işaret edilen ''Beyaz Kitap''ta, bu kişilerin tarım dışı alanlara kaydırılması ve ekonomideki yapısal düzenlemeler nedeniyle işsiz bırakılanların yeniden istihdam edilmeleri gerektiği belirtildi. 
     Resmi rakamlara göre, 2003 yılının sonunda Çin'de kent ve kasabalarda çalışanların sayısı 700 milyonu aştı ve buralardaki kayıtlı işsizlik oranı yüzde 4.3'ü buldu. Kent ve kasabalarda işsizlerin sayısının 8 milyona ulaştığı ifade edildi. 
     
</TEXT>
</DOC>
