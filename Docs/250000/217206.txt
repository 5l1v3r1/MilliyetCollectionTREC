<DOC>
<DOCNO> 217206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo25.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Tüm takımların Avrupa haftası olsun 
</HEADLINE>
<TEXT>

     Gençlerbirliği Teknik Direktörü Ersun Yanal, 4 Türk ekibinin mücadele edeceği UEFA Kupası maçları öncesi diğer takımlara başarılar dileyerek, ''Türk takımlarının Avrupa haftası olsun'' dedi. 
     Ersun Yanal, yaptığı açıklamada, UEFA Kupası'nda 3. turda karşılaşacakları Parma'nın sert oynayan, iyi savunma yapan ve ekip oyununu sahaya iyi yansıtan bir takım olduğunu belirterek, ''Bu sezon yaşadıkları kriz nedeniyle onur mücadelesi verdiklerini söylüyorlar. Parma, koşan ve mücadele eden bir ekip. Biz de coşkulu ve arzuluyuz. İki takım da sert oynuyor. Biz de agresif ve sert futbolu seviyoruz. İtalya'dan avantajlı bir sonuçla dönmek istiyoruz. Atacağımız gol bizim için ikinci maça avantaj olacak. Takımımızın gelecekteki hedefi için önemli bir karşılaşma oynayacağız. Hedeflerimizi daha yükseltmek ve Avrupa takım düzenini yakalamak kulübümüzün beklentileri arasında yer alıyor. Bu hedefe ulaşmak için bu bilinçle mücadele edeceğiz'' diye konuştu. 
     
     UZUN YOLCULUK 
     İtalya'nın AC Parma takımıyla UEFA Kupası 3. tur ilk maçını oynayacak olan Gençlerbirliği 6 günlük uzun bir seyahate çıkıyor. Yarın sabah 2 özel uçakla İtalya'ya gidecek olan kırmızı-siyahlılar, Perşembe günü Parma ile yapacağı maçın ardından, cuma günü Konyaspor ile oynayacağı lig maçı nedeniyle Konya'ya uçacak. Gençlerbirliği, pazar günü Konyaspor maçından sonra Ankara'ya dönecek. 
     Bu arada, Gençlerbirliği'nde Galatasaray maçında sakatlanan Nihat'ın bir hafta daha takımdan ayrı kalacağı ifade edildi. El Saka ise sarı kart cezası nedeniyle Konyaspor maçında forma giyemeyecek. 
     
</TEXT>
</DOC>
