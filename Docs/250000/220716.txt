<DOC>
<DOCNO> 220716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun45.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap liderlerin eşleri ortadoğu barışını tartışıyor 
</HEADLINE>
<TEXT>

     Arap dünyasından birçok liderin eşi, İsrail-Arap çatışmasına barışçıl çözüm bulunması ve kadın hakları da dahil olmak üzere insan hakları konularını ele almak için düzenlenen bir konferansta bir araya geldi. 
     ''Adalet ve barış için hep birlikte'' sloganıyla bugün başlayan ve 2 gün sürecek konferansa Mısır, Suriye, Sudan, Ürdün ve Bahreyn devlet başkanlarının eşleri Susan Mübarek, Esma Esad, Fatima el Beşir, Kraliçe Rania ve Kraliçe Sabike el Halifa'nın yanı sıra birçok ülkeden temsilci katılıyor. 
     Konferansın açılışında konuşan Lübnan Devlet Başkanı Emile Lahoud'un eşi Andree Lahoud, Arap-İsrail çatışmasına son verecek adil ve barışçı bir çözüm bulunması çağrısı yaparak, ABD'nin İsrail lehindeki yargılarının Arapları üzdüğünü söyledi. 
     Lahoud, ''Araplar uzun yıllardır varlıklarının, saygınlıklarının ve geleceklerinin hedef alındığını düşünüyorlar. Bugün, İsrail'in uzlaşmazlığı, ABD'nin tek yanlı olarak Arapların yasal haklarını gasp eden İsrail'in tarafında oluşu, adil bir barışın sağlanması için etkili uluslararası inisiyatifin olmaması göz önüne alındığında durum giderek kötüleşiyor'' dedi. 
     Kadınların Arap dünyasındaki konumlarına da değinen Lahoud, nüfusunun yarısını haklarından mahrum eden bir devlet olamayacağını, Arap kadınının bütün zorluklara rağmen birçok alanda büyük gelişmeler kaydettiğini ifade etti. 
     Açılışta konuşan Avrupa Parlamentosu üyesi Mary Banouty de, Irak ve Filistin'deki kadınların kötü durumlarına dikkat çekti. 
     
</TEXT>
</DOC>
