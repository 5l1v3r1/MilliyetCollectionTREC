<DOC>
<DOCNO> 205246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko08.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan Türk firmalara 'havaalanı' daveti... 
</HEADLINE>
<TEXT>

   ANKARA Milliyet 
   
   Irak Ulaştırma Bakanı Bahnam Ziya Boulous, havalimanlarını uluslararası hava trafiğine açmayı düşündüklerini ve bu havalimanlarının tevsi projelerinde Türk firmalarının birikimine ihtiyaç duyduklarını belirterek, Türk firmalarından, Kerkük ve Musul havaalanları projesiyle ilgilenmelerini istedi. 
   Ulaştırma Bakanı Binali Yıldırım'ı ziyaret eden Boulous, Irak'ın yeniden yapılanmasında tüm alanlarda Türk firmalarına ihtiyaç bulunduğunu ifade etti. 
   Boulous, iller düzeyindeki havalimanlarını, uluslararası hava trafiğine açmayı düşündüklerini ve bu havaalanlarının tevsi projelerinde Türk firmalarının birimine ihtiyaç duyduklarını belirtirken, Mersin - İskenderun limanlarının 1990 öncesi faaliyetlerine döndürülmesi konusunu da ziyarette görüşeceklerini söyledi. 
   
   İkinci kapı açılıyor 
   Yıldırım da 1 Ağustos 2003 tarihinde kesilen tren seferlerinin yeniden başlatıldığını, belirterek, "Ovadere sınır kapısı açılması konusunda hükümet olarak karar verdik. Yapımı konusunda Japonlar'dan gerekli kredi temin edildi" dedi. 
   
   
</TEXT>
</DOC>
