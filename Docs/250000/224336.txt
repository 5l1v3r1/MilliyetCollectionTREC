<DOC>
<DOCNO> 224336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy02.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'la devam etme arzusundayım 
</HEADLINE>
<TEXT>

      ANKARA Milliyet 

   
   Başbakan Recep Tayyip Erdoğan, Genelkurmay Başkanı Orgeneral Hilmi Özkök'le önceki akşam Kıbrıs konusunu ele aldıklarını belirterek, "Kıbrıs'taki olmazsa olmazlar ve kırmızı çizgiler konusunda herhangi bir değişiklik söz konusu değildir. İsviçre'deki dörtlü müzakereleri sonuna kadar aynı kararlılıkla ve ciddiyetle devam ettireceğiz" dedi. 
   ATV'de soruları yanıtlayan Erdoğan, Rauf Denktaş'la ilk fırsatta konuşacağını kaydederek, "h l umudunu" kesmediğini söyledi. Süreci Denktaş'la başlattıklarını söyleyen Erdoğan, "Denktaş'la devam ettirmek ve noktalamak arzusu içindeyiz" diye konuştu. 
   
   'Zorla götüremem ki' 
   "Kıbrıs'a gidip Denktaş ile İsviçre'ye geçemez misiniz Bir jest yapsanız..." denilmesi üzerine, Erdoğan, Denktaş'la önce konuşması gerektiğini söyleyerek, şöyle devam etti "Kendisi böyle bir şeyi kabul etmedikten sonra zorla götürecek halim yok. Bu işi beraberce bitirme gayreti içinde olacağız. Olmazsa olmazlarımız, kırmızı çizgilerimiz noktasında, ortak paydayı zaten paylaşıyoruz. KKTC'deki kardeşlerimizin menfaatlerine halel getirecek, Türkiye Cumhuriyeti'nin menfaatlerini zedeleyecek bir adımın içinde olmayız. Böyle bir adımı da atmayız." 
   
   Plan değişmezse 'hayır' çıkar    KKTC Dışişleri Bakanı ve Başbakan Yardımcısı Serdar Denktaş, Türk tarafının olmazsa olmazları içinde yer alan mal mülk konusuna çözüm getirilmemesi halinde referandumdan "hayır" çıkacağına inandığını söyledi. Denktaş, Fransa'nın Güney Kıbrıs'taki Büyükelçisi Haselin de la Toudupin'i kabulünde, BM Genel Sekreteri Kofi Annan'ın son bir kez daha planı revize edeceğini ve bunu "olmazsa olmazlar"ı dikkate alarak yapacağını ümit ettiğini söyledi. Denktaş'la Kıbrıs'ın içinde bulunduğu durumla ilgili görüş alışverişinde bulunmak için geldiğini belirten Toudupin, uzun vadeli ayrıcalıkların AB felsefesine aykırı olduğunu, ancak geçici ayrıcalıkların olabileceğini söyledi. 
   
   Referandum tasarısı KKTC Meclisi'nde    KKTC Cumhuriyet Meclisi, bugün "Kıbrıs Sorununun Çözümüne İlişkin Halkoylaması Özel ve Geçici Kurallar Yasa Tasarısı''nı görüşecek. Cumhuriyet Meclisi Genel Kurulu'nun üç gün önce yapılan toplantısında alınan karar uyarınca, Hukuk ve Siyasi İşler Komitesi'nin sabah toplanarak görüşeceği tasarı, saat 14.30'da genel kurulda ele alınacak. Resmi Gazete'de yayımlanarak halkın bilgisine sunulan tasarı, Kıbrıs sorununun çözümü için BM Genel Sekreteri Kofi Annan tarafından sunulan plan temelinde sürdürülen görüşmeler süreci sonunda 20 Nisan'da yapılacak referandum için düzenlemeler içeriyor. KKTC Cumhurbaşkanı Rauf Denktaş da, Rum yönetimi lideri Tasos Papadopulos ile müzakereleri çerçevesinde bugün yine bir görüşme yapacak. 
   
   
   
   
</TEXT>
</DOC>
