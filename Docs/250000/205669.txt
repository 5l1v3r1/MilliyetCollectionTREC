<DOC>
<DOCNO> 205669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yasam/yas01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami doğanın dengesini bozdu 
</HEADLINE>
<TEXT>



Güney Asya'yı vuran deprem ve tsunaminin doğal dengeye verdiği zararın telafisinin yıllar süreceği tahmin ediliyor. Fransa'nın Gelişim İçin Araştırma Enstitüsü'nden IRD okyanus bilimci Jacques Merle, kıyılardaki ekolojik sistemin, doğanın hassas noktalarından olduğunu, mercan bölgelerinin ve tropikal yapraklı ormanın büyük zarar gördüğünü açıkladı. Mercan bölgelerinin tsunamilerle büyük ölçüde tahrip olduğunu belirten Merle, balıklar ve diğer üst sınıf organizmalardan oluşan faunanın da zarara uğradığını söyledi. Merle, deniz ve kara arasında bir tampon görevi gören Mangrov Ormanları'nın, canlılarına üreme ve gelişme ortamı sağlamasının yanı sıra erozyonla mücadelede önemli rol oynadığını da sözlerine ekledi. 

Rusya'da bile hissedildi 

Güney Asya'yı vuran deprem ve tsunami, Rusya kıyılarında da hissedildi. İtar - Tass ajansının haberine göre, tsunaminin, Malaka Boğazı'nı aşıp kuzeydoğuya doğru keskin bir dönüş yaptığı, Doğu Çin ve Japon denizlerini geçerek, Rusya'nın Uzakdoğu kıyılarına ulaştığı belirtildi. 


</TEXT>
</DOC>
