<DOC>
<DOCNO> 239639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun35.html </URL>
<DATE> 2004/05/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fransız avukat, İngiltere'ye 'savaş suçu' davası açıyor... 
</HEADLINE>
<TEXT>

     Fransız avukat Jacques Verges, İngiltere'yi ''savaş suçlusu'' olduğu gerekçesiyle Uluslararası Ceza Mahkemesi'ne UCM şikayet edeceğini açıkladı. 
     Verges, 15 sayfalık dava dilekçesini, ''İngiltere'nin katıldığı koalisyon tarafından Irak'ta tutulan mahkumların ailelerinin avukatları'' adına bugün UCM'ye sunacağını söyledi. 
     Amerikan birlikleri gibi, İngiliz birliklerinin yaptığı, işkence ve Iraklı tutukluların onurunu kırmaya yönelik sistematik girişimlerin cinayetleri beraberinde getirdiğini ifade eden Verges, bu gerçeğin herkesin malumu olduğunu belirtti. 
     Verges, Irak'ın devrik lideri Saddam Hüseyin'i savunmak istemiş, neden Saddam Hüseyin'i savunmak istediği sorulduğunda da, ''Çünkü Fransızım ve Fransa, Irak savaşına en çok karşı çıkan ülke. Bunun adil olmayan bir savaş olduğunu düşünüyorum. Saddam Hüseyin'in davası, ABD'nin ve İngiltere'nin Irak'taki durumundaki sorumluluklarını gizlemek için kullanılıyor'' ifadesini kullanmıştı. 
     Fransız avukat Jacques Verges, Nazi savaş suçlusu Klaus Barbie, Alaattin Çakıcı, ''Çakal'' Carlos gibi kişileri savunmuştu. 
     
</TEXT>
</DOC>
