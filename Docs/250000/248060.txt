<DOC>
<DOCNO> 248060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko11.html </URL>
<DATE> 2004/06/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
En gözde karne hediyesi bisiklet... Hediye seçenekleri ve fiyatları... 
</HEADLINE>
<TEXT>

     İlköğretim ve ortaöğretim kurumlarında 2003-2004 eğitim-öğretim yılı bugün sona ererken, veliler de karne hediyesi telaşı yaşıyor. 
     Uzmanlar başarılı bir karne için verilecek pahalı bir hediyenin çocukta baskı yaratabileceği uyarısında bulunurken, en fazla tercih edilen karne hediyelerinin başında bisikletin geldiği kaydediliyor. 
     Konya'da bisiklet imalatı yapan Sakallıoğlu A.Ş'nin Yönetim Kurulu Başkanı Yusuf Küçüksakallı'nın, ilköğretim okulu öğrencileri tarafından en çok tercih edilen, spor tipi dağ bisikletlerinin fiyatı 125 milyon liradan başlayıp, vites sayısı ve dayanıklılığına göre 500 milyon liraya kadar çıkabiliyor. 
     Diğer karne hediyeleri içinde bisikletin daha fazla ilgi gördüğünü belirten Küçüksakallı, ''Yaz tatilinde cazip oyun aracı bisiklet, uygun fiyatıyla da velilerin almak istediği hediye oluyor'' dedi. 
     
     EN UCUZ BİLGİSAYAR 925 MİLYON LİRA 

     Öte yandan en çok tercih edilen ikinci sıradaki karne hediyesini ise öğrenciyi sanal dünyayla tanıştıran bilgisayar oluşturuyor. 
     Çocuklar için tasarlanan en düşük model bilgisayarın fiyatı 925 milyon liradan başlıyor. Aynı bilgisayar, 3, 6 ve 12 aylık taksitlerle alındığı takdirde ise fiyatı milyar lirayı aşıyor. Teknik özellikleri daha fazla olan üst model bilgisayarların fiyatı ise 3.5 milyar liraya kadar çıkıyor. 
     En çok ilgi gören karne hediyeleri arasında bulunan cep telefonlarının fiyatları 150 milyon liradan başlarken, fotoğraf çekme, internet bağlantısı, radyo ya da yeni oyunlarla içeriği zenginleştirilmiş cep telefonlarının fiyatı 1 milyar lirayı buluyor. 
     
</TEXT>
</DOC>
