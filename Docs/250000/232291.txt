<DOC>
<DOCNO> 232291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko03.html </URL>
<DATE> 2004/04/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Simitçilikten vergi rekortmenliğine... 
</HEADLINE>
<TEXT>

     Ticaret hayatına Adapazarı'nda simit ve su satarak başlayan, daha sonra Avusturya'da 23 yıl çalışan Reşat Balkancıoğlu, dönüşte kurduğu tekstil atölyesiyle Sakarya'nın vergi rekortmeni oldu. 
     Balkancıoğlu, ''Bizim birinci olmamız, vergi ödemeyenin çok olduğunu gösteriyor'' dedi. 
     Dantel ve fisto imalatı yapan Balkancıoğlu Brode Firması'nın sahibi Reşat Balkancıoğlu, AA muhabirine yaptığı açıklamada, rekortmen olduğuna sevinemediğini söyledi. 
     ''Dişimizle, tırnağımızla, kendi öz sermayemizle buralara geldik'' diyen Balkancıoğlu, ''Mahallenin en fakir ailelerindendik. Geçinmek için simit ve su sattım. Daha sonra işçi olarak Avusturya'ya gittim. 23 yıl burada kaldım'' dedi. 
     Avusturya'dan dönüşte, 1995 yılında 3 güpür makinasıyla kurduğu atölyeyi sürekli geliştirdiğini ifade eden Balkancıoğlu, geldiği noktayı şöyle anlattı 
     ''3 makinamız şimdi 13 makina, 350 metrekarelik atölyemiz de 1.500 metrekare oldu. Hem ürettik, hem ticaretini yaptık. Bir dönem fason çalıştık, iç piyasada yer edinmeye çalıştık. Daha sonra da dışarıya açıldık. Şimdi sadece ihraç için çalışıyoruz. İran ve Afrika'daki Müslüman ülkelere yılda yaklaşık 1,5 milyon dolarlık ihracat yapıyoruz.'' 
     
     ''VERGİ KAÇIRMAK HIRSIZLIKTIR'' 

     Sektördeki bazılı firmaların, sigortalı çalışan sayısını az göstererek, haksız rekabete neden olduğunu öne süren Balkancıoğlu, şöyle devam etti 
     ''Biz tüm personelimizin sigortasını yatırırken, aynı kapasitedeki firma daha az sigortalı gösteriyor. Pazarda 1 Euroya satabildiğimiz ürünü, bu firmalar 0.8 Euroya satabiliyor ve haksız rekabet yapıyor. Bizim başarımız, kaliteli ürünün yanında dürüstlük, müşterileri iyi karşılama, onlarla iyi dialog kurma ve gözümüzü ceplerine dikmemekten geliyor. Marmara depreminde bile sigorta primimizi ve vergimizi ödedik. 
     Bizimle aynı miktarda üretim yapan çok firma var. Bizim birinci olmamız vergi vermeyenin çok olduğunu gösteriyor. Vergi kaçırmak ise hırsızlıktır.'' Balkancıoğlu, geçirdiği deprem nedeniyle Sakarya'nın kalkınmada öncelikli yöre kapsamına alınması gerektiğini de savunurken, bu kapsama alınan komşu il Düzce'deki firmalarla haksız rekabet yaşanabileceğini sözlerine ekledi. 
     
</TEXT>
</DOC>
