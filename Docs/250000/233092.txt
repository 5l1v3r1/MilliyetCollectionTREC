<DOC>
<DOCNO> 233092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun29.html </URL>
<DATE> 2004/04/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ecevit Kıbrıs'ta Düzenleme en hafif tabirle akıl dışı 
</HEADLINE>
<TEXT>

     
Senem Yazıcı bildiriyor 
DSP Genel Başkanı Bülent Ecevit, Kıbrıs'ta din, dil ve kültürü farklı iki halkın dış baskılar nedeniyle bir arada tutulmaya çalışıldığını belirterek, uygulanmak istenen düzenin ''en hafif tabiriyle akıl dışı olduğunu'' söyledi. 
     KKTC'de Cumhurbaşkanı Rauf Denktaş ile bir araya gelen Ecevit, görüşmeden sonra yaptığı açıklamada, ''Denktaş'ın ağır baskılara rağmen dayandığını'' kaydederek, ''Türkiye'de ve dünyada onu yenmeye çalışanlar var, Sayın Denktaş yıllar boyunca bu tür baskıların üstesinden geldi, bundan sonra da gelecektir'' diye konuştu. 
     Adada 30 yıldır kesintisiz barış ortamının hakim olduğunu ifade eden Ecevit, bu yıllar içinde tüm altyapının tamamlandığını, 6 üniversitenin kurulduğunu belirtti. 
     Ecevit, ''Eğitim alanında gösterilmiş olan çalışmalar, bazı Türk sanayiciler tarafından da gösterilmiş olsaydı bugün KKTC ekonomisi çok farklı konumda olurdu'' diye konuştu. 
     Kıbrıs'taki iki halkın birbirinden çok farklı olduğunu vurgulayan Ecevit, Rumların ''yayılmacı ve ırkçı'' özelliklere sahip olduklarını belirtti ve ''Rumlar biraz fırsat bulsa, en eski kavgalar yeniden alevlenir'' dedi. 
     Ecevit, Rumların bu özelliklerinin işbirliğini güçleştirdiğini de söyledi. Ecevit, ABD ve AB'nin baskı yapmaması durumunda iki halkın, yan yana iyi komşuluk ilişkileri içinde yaşamalarının olanaklı olacağına işaret ederek, Annan planı ile uygulamaya konmak istenen düzeni ''akıl dışı düzenleme, daha hafif bir tabir bulamıyorum'' şeklinde niteledi. 
     Ecevit, ''Yabancılar Kıbrıs'tan ellerini eteklerini çeksin, daha huzurlu ortam oluşur'' dedi. 
     AB üyeliğinin Türkiye'nin doğal hakkı olduğunu ancak Türkiye'nin henüz buna hazır olmadığını savunan Ecevit, ''İktidar bu konuda kendi kendini aldatırken, dünyayı da aldatıyor'' diye konuştu. 
     
     21 yıllık devlet sona erecek 

     KKTC Cumhurbaşkanı Rauf Denktaş, Annan planına ilişkin çok sayıda belirsizlik olduğunu ancak ''21 yaşına basan devletlerinin sona ereceğini iyi bildiklerini'' söyledi. 
     DSP Genel Başkanı Bülent Ecevit ve Yurt Partisi Genel Başkanı Saadettin Tantan ile Cumhurbaşkanlığı Sarayı'nda bir araya gelen Denktaş, görüşmeden sonra yaptığı açıklamada, Kıbrıs halkının kendi geleceğini tayin edeceği referandumda, kendilerini nelerin beklediğine ilişkin yeterince bilgilenmediğini kaydetti. 
     ''Halkın akıl almaz propagandalarla kandırıldığını'' ifade eden Denktaş, dünyanın hiçbir yerinde iki tarafça da kabul edilmeyen ve oylanmayan bir anlaşmanın referanduma götürülmesinin söz konusu olmadığını belirtti. 
     Annan planının olumlu yönlerinin sıralandığını, bu maddelerin metne girmesi için müzakere edenin kendisi olduğunu hatırlatan Denktaş, ''Sadece bu maddelerin planda olmasının kendilerini kurtarmadığını, olmazsa olmazların plana dahil edilmediğini'' bildirdi. 
     Denktaş, ''Bu acı planı bize tatlı göstermek için dünyanın her yerinden yalan propagandalar geliyor'' diye konuştu. 
     Denktaş, şunları kaydetti 
     ''Halkıma güveniyorum. Bu halk mücahit bir halktır. Eğer evet derlerse bunun sorumlusu kendileri olacaktır. Ne denirse densin, bundan sonra da Türkiye'yi yanlarında bulamayacaklardır.'' 
     
</TEXT>
</DOC>
