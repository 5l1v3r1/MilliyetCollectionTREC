<DOC>
<DOCNO> 205147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko37.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım ve tam biletler satılamayınca, promosyon devreye girdi 
</HEADLINE>
<TEXT>

     Erzincan'da, milli piyango bilet satışı da yapan bir büfenin sahibi, yarım ve tam biletlerin satılması için, milli piyango bileti alana bedava şans oyunu oynama imkanı sunmaya başladı. 
     Milli piyango bileti satan Fevzi Paşa Caddesi'nde Uluşan Büfe'nin sahibi Hüseyin Uluşan, yarım ve tam biletler satılamayınca ilginç bir kapmanya başlattı. 
     Uluşan, işyerine astığı ilanla, yarım ve tam milli piyango bileti alana bedava sayısal loto ya da şans topu oyunlarını oynatacağını duyurdu. 
     Herkesin özellikle çeyrek biletlere rağbet gösterdiğini anlatan Uluşan, elindeki yarım ve tam biletlerin kaldığını belirterek, ''pahalı olduğu için kimse almak istemiyordu. Ancak böyle bir kampanya başlattıktan sonra, artık biletler de satılmaya başladı'' dedi. 
     Büfeden, tam bilet alana bedava şans topu oyunu ya da sayısal lotodan 3 kolon, yarım bilet alana ise yine sayısal lotodan 2 kolon oyun oynayabiliyor. 
     
</TEXT>
</DOC>
