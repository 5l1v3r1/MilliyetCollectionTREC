<DOC>
<DOCNO> 240794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur27.html </URL>
<DATE> 2004/05/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Mahkemeden kocaya alkol yasağı... 
</HEADLINE>
<TEXT>

     Alkolün etkisiyle karısını dövdüğü iddia edilen kocanın, 6 ay süresince ''eve alkollü gelmesi ve evde alkol alması'' İzmir Aile Mahkemesi tarafından yasaklandı. 
     Mahkemeye başvuran N.A, alkol aldığı zaman kendisini ''tekme tokat dövdüğünü'' öne sürdüğü kocası R.A'dan şikayetçi oldu. N.A'nın şikayetini değerlendiren İzmir 3. Aile Mahkemesi Hakimi Mehmet Kasım Çetin, R.A'nın alkollü olarak eve gelmesini ve birlikte yaşadıkları konutta alkol kullanmasını 6 ay süre ile yasakladı. 
     R.A'nın buna aykırı davranması halinde tutuklanacağı belirtildi. 
     R.A'nın avukatı, verilen karara itiraz ederek, mahkemeye sunduğu dilekçede, tarafların boşanmak için mahkemeye başvurduğunu, tedbir kararı alınması için yapılan başvurunun, delil oluşturması açısından kötü niyetli olarak gerçekleştirildiğini, kararın kaldırılmasını talep etti. 
     
</TEXT>
</DOC>
