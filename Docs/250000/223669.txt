<DOC>
<DOCNO> 223669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayvan Devlet Başkanı'na silahlı saldırı... 
</HEADLINE>
<TEXT>

     Tayvan Devlet Başkanı Chen Shui-bian, seçim gezisi sırasında karnından vuruldu. Saldırının ardından hastaneye kaldırılan Devlet Başkanı'nın karnından tek kurşun çıkarıldı. 
     Devlet Başkanı'nın partisinden bir milletvekili, seçim kampanyası kapsamında ülkenin güneyini ziyaret eden Devlet Başkanı'nın karnından vurulduğunu söyledi. 
     Daha önce, parti sözcüsü, Devlet Başkanı'nın havai fişek patlaması yüzünden yaralanmış olabileceğini açıklamıştı. 
     
     YARDIMCISI DA VURULDU 

     Tayvan Devlet Başkanı Yardımcısı Annette Lu'nun da silahlı saldırıda ayağından yaralandığı bildirildi. 
     Devlet Başkanlığı sözcüsü James Huang, Reuters ajansına yaptığı açıklamada, Chen'in kurşunla vurulduğunu doğruladı, ancak durumunun kritik olmadığını söyledi. 
     TVBS televizyonu, Chen ile Lu'nun Tainan'da hastaneye kaldırıldığını duyurdu. 
     Televizyona açıklama yapan Demokratik İlerleme Partisi milletvekili Wang Hsin-nan, kurşunun önce Annette Lu'nun dizine, daha sonra Chen'e isabet ettiğini söyledi. Chen'in kortejinde bulunan Wang, Chen'in karnında derin bir yara olduğunu kaydetti. 
     Olayın suikast girişimi olup olmadığına ilişkin henüz açıklama yapılmadı. 
     
     KURŞUN KARNINDAN ÇIKTI 

     Tayvan Devlet Başkanı Chen Shui-bian'ın karnından tek kurşun çıkarıldığı bildirildi. 
     Devlet Başkanlığı Genel Sekreteri Chiou I-jen, doktorların Chen'in karnında bir kurşun bulduklarını açıkladı. 
     Chiou, yarın yapılacak devlet başkanlığı seçimleri öncesinde, ülkenin güneyindeki Tainan kentinde, üstü açık aracıyla ilerleyen Chen'in konvoyuna yerel saatle 13 45'te TSİ 07 45 tek el ateş edildiğini söyledi. 
     Chen'in lideri olduğu Demokratik İlerleme Partisi milletvekili Wang Hsin-nan da, kurşunun önce Devlet Başkan Yardımcısı Annette Lu'nun dizine, daha sonra Chen'e isabet ettiğini belirtmişti. 
     54 yaşındaki Chen'in kurşun geçirmez yelek giymediği, saldırının ardından hemen hastaneye kaldırıldığı belirtildi. Saldırıda, 59 yaşındaki Annette Lu da sağ dizinden yaralanmıştı. 
     Chen ile Annette Lu'nun hayati tehlikesi olmadığı, seçimlerin planlandığı gibi yarın yapılacağı açıklanmıştı. 
     Tayvan televizyonuna konuşan bir görgü tanığı, Chen'in acil serviste yürüyebildiğini anlattı. 
     Saldırıdan sonra Chen'in seçim kampanyası faaliyetlerinin durdurulduğu açıklandı. 
     
     TABURCU EDİLDİ 

     Uğradığı silahlı saldırıda yaralanan Tayvan Devlet Başkanı Chen Shui-bian, taburcu edildi. 
     Chi Mei hastanesi sözcüsü, yaptığı açıklamada, ''Hem Devlet Başkanı, hem de Devlet Başkan Yardımcısı taburcu edildi'' dedi. 
     Televizyon haberlerinde, pencereleri karartılmış ve etrafı korumalarla çevrilmiş gri bir aracın hastaneden ayrılışı sırasındaki görüntüleri yayınlandı. 
     Ülkede yarın yapılacak devlet başkanlığı seçimleri öncesinde, güneydeki Tainan kentinde, üstü açık aracıyla ilerleyen Chen'in konvoyuna tek el ateş edilmiş, Chen ve yardımcısı Annette Lu yaralanmıştı. 
     Tayvanlı yetkililer, olayla ilgili tutuklanan olmadığını, saldırının nedeninin henüz belli olmadığını kaydetti 
     
</TEXT>
</DOC>
