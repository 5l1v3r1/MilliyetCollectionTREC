<DOC>
<DOCNO> 207668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yasam/yas01.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UZAYA ÇIKARMA 
</HEADLINE>
<TEXT>

   Başkan Bush, Ay'da bir üs kurmak ve Mars'a insan göndermek için düğmeye bastı. Sadece Mars projesi, tam 1 trilyon dolara mal olacak 
      Sema Emiroğlu New York 
   
   ABD Başkanı George W. Bush'un basın danışmanı Scott McClellan, başkanın önceki akşam, 'uzay politikasının kapsamlı şekilde gözden geçirilmesi' talimatı verdiğini ve bu konuda daha fazla açıklamayı gelecek hafta yapacağını söyledi. 
   Gözlemcilere göre Bush, gelecek hafta Ay'da üs kurmayı ve Mars'a insan göndermeyi hedefleyen büyük bir uzay projesini açıklayacak. Bush, iddialı uzay programı açıklamasıyla, 1961'de uzaya insan göndermeyi öneren eski başkan John F. Kennedy ile 1989'da Ay'da daimi üs kurma önerisinde bulunan babası eski başkan George Bush'u takip etmiş olacak. Kennedy önerisini sekiz yılda gerçekleştirse de, Ay'da üs konusunda tek adım atılamadı. 
   Bilim adamları ise Bush'un yeni uzay hedefleri için çalışmalara sıfırdan başlanması gerektiğini belirtiyor. Amerikan Uzay ve Havacılık Dairesi NASA , 1969 - 1972 arasında Ay'a gönderilen insanlı yedi uzay aracı için bir kerelik inişlere ve kısa süreli kalışlara göre projeler geliştirdi. 
   
   Ay'a nükleer reaktör 
   Ancak NASA, bütçe darlığı nedeniyle uzay araçlarının ihtiyacı olan enerji ve fırlatma teknolojilerine fazla bütçe ayıramadı. Apollo projesinin fırlatma roketi Satürn 5'in ekipman, araç ve planları yok olmuş durumda. Ay'da üs için bir nükleer reaktörün, üç yıl sürecek Mars yolculuğunun kısaltılması için ise 'iyon roket sistemi'nin geliştirilmesinin şart olduğunu belirten bilim adamlarına göre, sadece Mars projesi, ABD hükümetine yaklaşık 1 trilyon dolara yani 1.4 kentilyon liraya 1.400.000.000.000.000.000 mal olacak. 
   
   
</TEXT>
</DOC>
