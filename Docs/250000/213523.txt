<DOC>
<DOCNO> 213523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/soneko07.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda kredi kartları çalıştı... 345 trilyon lira harcandı... 
</HEADLINE>
<TEXT>

     Kurban Bayramı tatili boyunca, toplam 345.4 trilyon lira tutarında kartlı harcama yapıldı. 
     Bankalararası Kart Merkezi BKM verilerine göre, 31 Ocak-4 Şubat tarihleri arasındaki 5 günlük bayram tatili boyunca, kredi kartlarıyla 8 milyon 523 bin 275 adet işlem yapıldı. 
     31 Ocak Arefe günü switch sisteminden 3 milyon 144 bin 332 adet işlem geçerken, geçtiğimiz Kurban Bayramı arefesine göre yüzde 17.5 artış kaydedildi. 
     Bayram tatili süresince en çok harcama, market ve alışveriş merkezlerinde yapıldı. Kredi kartı işlemlerinin yüzde 27.80'i market ve alışveriş merkezlerinde, yüzde 19.49'u benzin istasyonlarında, yüzde 9.19'u giyim ve aksesuar sektöründe, yüzde 4.45'i yiyecek sektöründe, yüzde 3.27'si ise telekomünikasyon sektöründe gerçekleşti. 
     Harcama tutarları ise market ve alışveriş merkezlerinde 96.3 trilyon lira, benzin istasyonlarında 67.5 trilyon lira, giyim ve aksesuar mağazalarında 31.8 trilyon lira, yiyecek sektöründe 15.4 trilyon lira, telekomünikasyon sektöründe 11.3 trilyon lira olarak gerçekleşti. 
     
</TEXT>
</DOC>
