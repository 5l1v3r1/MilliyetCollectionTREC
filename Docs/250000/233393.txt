<DOC>
<DOCNO> 233393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun03.html </URL>
<DATE> 2004/04/21/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Çantasında silah bulunan ABD Kongre üyesi gözaltına alındı 
</HEADLINE>
<TEXT>

     Terör tehdidi ve artan güvenlik endişeleri yüzünden önlemlerin artırıldığı ABD'de, bir Kongre üyesinin dün havaalanında gözaltına alındığı bildirildi. Cumhuriyetçi Parti'den İndiana temsilcisi olan John Hostettler'in, Kentucky havaalanındaki kontrol noktasında yapılan kontroller sırasında çantasında dolu durumda bir silah bulunması üzerine, güvenlik görevlileri tarafından gözaltına alındığı kaydedildi. 
     Kongre üyesinin ofisinden yapılan açıklamada, Hostettler'in US Airlines uçağıyla Washington'a gitmek için havaalanında olduğu ve temsilcinin çantasında dolu bir silah bulunduğunu ''tamamen unuttuğu'' ifade edildi. 
     İç Güvenlik Bakanlığı'nın bir yetkilisi ise yaptığı açıklamada, Louisville Uluslararası Havaalanı'nda yapılan kontrol sırasında, Hostettler'in çantasında dolu vaziyette 9 mm'lik Glock marka bir silah bulunduğunu söyledi. 
     Hostettler'in silahın çantasında olduğunu bilmediğini söyleyerek özür dilediği kaydedilirken, sözcüsü Michael Jahr, Ulaşım Güvenlik İdaresi yetkililerinin Kongre üyesini gözaltına aldıklarını ama tutuklamadıklarını açıkladı. ''Hostettler bir kenara çekildi, sorgulandı ve daha sonra da başka bir uçakla yolculuk etmesine müsaade edildi'' diyen Jahr, Hostettler'in silahına el konulup konulmadığını ise bilmediğini ifade etti. 
     Hostettler'in, İndiana'nın güneybatı bölgesini altıncı dönem için de temsil edebilmek amacıyla kampanya yürüttüğü kaydedildi. 
     
</TEXT>
</DOC>
