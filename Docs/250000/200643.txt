<DOC>
<DOCNO> 200643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo22.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Trabzonspor'a sıkıntılar çektirdim 
</HEADLINE>
<TEXT>

     Trabzonspor Kulübü eski Başkanı Özkan Sümer, istifasının ardından, hiç hesaplamadığı nedenlerden ötürü Trabzonspor'a bir kısım sıkıntılar çektirdiğini söyledi. 
     Sümer, Trabzon Gazeteciler Cemiyeti'nde düzenlediği basın toplantısında, Tahkim Kurulu'nun, Fenerbahçe'nin bir maçlık cezasını kaldırmasının ardından verdiği istifası sonrasında, Trabzonspor'un, hiç düşünemediği ve hesapta olmayan hadiseler yaşadığını belirtti. 
     Bu hadiselerin Trabzonspor bünyesindeki yansımalarının rahatsız edici boyutlara vardığını ifade eden Sümer, ''Ancak ne benim, ne de başka bir kişinin, Trabzonspor'un böyle şeylere maruz kalacağını hesap etme gibi bir şansı olamazdı. Şayet, Trabzonspor'un bu denli büyük rahatsızlıklar yaşayacağına ihtimal vermiş olsaydım, kendimce çok haklı olan gerekçelerimi veya ayrılmaya sebep teşkil eden nedenleri ikinci plana atar, görevimi sürdürebilirdim'' diye konuştu. 
     Trabzonspor'da suçlu kim arayışı olduğu müddetçe bir çözüm üretilemeyeceğini de dile getiren Sümer, şunları söyledi 
     ''Eğer suçlu aranıyorsa, beni suçlu gösterebilirsiniz. Ancak, ona da gerek yok. Ben, sebep olduğum olaylardan dolayı üzüntümü ve yanlışlığımı dile getirdim. Hiç hesap etmediğim sebeplerden dolayı, bir kısım sıkıntılar çektirdiğimi kabul ettim. Ama geçmişi değerlendirerek bir yere varamayız. Bunları örtüp yeni sayfalar açmalıyız.'' Kendisinin zor şartlarda görev yaptığını da kaydeden Sümer, şöyle devam etti 
     ''Her türlü haksızlığa, saldırıya, imkansızlığa, sonuçsuzluğa ve desteksizliğe rağmen göreve kararlı biçimde devam ettik. Olayları yorumlarken, hiçbir zaman kendimize yönelik bir hesabımız olmadı. Günahkar arzuların peşinden koşarak, Trabzonspor'un içinde yer almayı düşünmedik. Şiddetin, nefretin, hiddetin içinden geçerek bu görevi sürdürdük. Ancak spor anarşisine destek verildi. Trabzonspor'un onuru kırıldı. Bu nedenle bunu istifamla dile getirip, tepkiye dönüştürmek istedim.'' Sümer, genel kurul çalışmalarının düzeyli bir biçimde gittiğini de ifade ederek, ''Benim hiçbir yönlendirmem olmayacak. Hiçbir seçim çalışmasının içinde yer almayacağım'' dedi. 
     Samet Aybaba'nın istifası ile ilgili olarak da Sümer, ''Bu olayda şahsi tatminlerin olduğu kaygısını taşıyorum. Teknik sorumlunun davranışı da o boyutta, öyle olmalıydı. Sayfayı kapamak ve yeni sayfa açmak lazım. Yeni teknik heyete de kötü gününde destek verilmelidir'' diye konuştu. 
     
</TEXT>
</DOC>
