<DOC>
<DOCNO> 236349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/guncel/gun04.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid'in izi Fatih'te 
</HEADLINE>
<TEXT>


İspanya'yı kana bulayan bombalı saldırılara adı karışan üç Faslı'nın dört yıl önce İstanbul Fatih'te yakalandıktan sonra sınır dışı edildiği ortaya çıktı 

ANKARA Milliyet ERDAL KILINÇ İstanbul 

İspanya'nın başkenti Madrid'de 11 Mart'ta yaklaşık 200 kişinin öldüğü bombalı saldırılara adı karışan üç Faslı eylemcinin Türkiye bağlantısını daha önce kabul etmeyen Emniyet Genel Müdürlüğü, dün iddiaların kısmen doğru olduğunu açıkladı. Vize süreleri dolduğu için dört yıl önce İstanbul'da gözaltına alınarak sınır dışı edilen zanlıların o dönem herhangi bir ülke tarafından aranmadığı kaydedildi. 
Emniyet Genel Müdürlüğü Sözcüsü Ramazan Er, İspanyol savcı Baltazor Garzon'un iddianamesindeki "eylemcilerin Türkiye'de kaldığı" iddialarına dün konuya açıklık getirdi. Er, "Said Berraj, Amer El Azizi ile Salahaddin Benyaiş'in 2000'de gözaltına alınmasıyla ilgili şunları söyledi "O bilgiler kısmen doğru. Yabancılar Şubesi'ne 10 Ekim 2000'de gelen ihbarda, Fatih Molla Selim Mahallesi Tomrukçu Sokak Özge Apartmanı'ndaki yabancıların, yasadışı yollardan yurtdışına çıkacağı bildirildi. Berraj, El Azizi ve Mohammed Hassat isimli üç Faslı yakalandı. Uluslararası boyutta aranmadıkları belirlendi. Vize ihlalinden 21 Aralık 2000'de sınır dışı edildiler." Er, Faslıların Türkiye'ye Madrid'den geldiğini, kendi pasaportlarıyla yasal yollardan girdiğini belirtti. 

İki isim daha vardı 
EL KAİDE'nin İspanya'daki saldırısına karışan üç Faslının yanı sıra, İstanbul Fatih'te Faslı Selman Bien Abdulmecit ve İngiliz pasaportlu Charles Burgiese'in de yakalandığı belirlendi. Sahte pasaport kullandığı belirlenince Fatih Adliyesi'ne sevk edilen Hassat bir yıl hapis cezasına çarptırıldı. Türkiye'de sabıkasının olmadığı için Hassat'ın cezası ertelendi. 

Cezayirli gözaltında 
İSPANYOL polisi, Türkiye'den geldiği belirtilen bir Cezayirliyi Barcelona Havaalanı'nda gözaltına aldı. Zanlının, geçen yıl Fas'ın Kazablanka kentinde 44 kişinin ölümüyle sonuçlanan saldırılarla ilgili olarak arandığı bildirildi. 

"Ajanlar kullandı" 
İSTANBUL'da 2000'de gözaltına alındıktan sonra serbest bırakılan Faslı Amer Azizi'nin, İspanyol Gizli İstihbarat Teşkilatı CESID ajanlarınca kullanıldığı iddia edildi. 10 yıl İspanya'da kalan Azizi'nin iki kez polisin elinden kaçtığı, bu kaçışlardan fbirinde CESID'ın yardımcı olduğu fiddia edildi. 



</TEXT>
</DOC>
