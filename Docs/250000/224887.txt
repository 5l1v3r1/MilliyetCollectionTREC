<DOC>
<DOCNO> 224887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo25.html </URL>
<DATE> 2004/03/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hagi, antrenmanda yaptığı uyarılarla ortalığı inletti... 
</HEADLINE>
<TEXT>

     Galatasaray'ın bugünkü antrenmanında dün sözleşme imzalayan Rumen teknik adam Hagi rüzgarı esti. 
     Çiçeği burnunda teknik adam, Florya Metin Oktay Tesisleri'nde futbolcularına yaptığı uyarılarla adeta tesisleri inletti. Hagi, antrenmana bir hayli neşeli başlarken, tek pas çalışmasında kendisi de yer aldı. 
     Neşeli hareketleri ile dikkat çeken Hagi, 3 gruba ayrılan futbolcuların yaptıkları çift kale maç sırasında ise ciddileşti. Yapılan hatalara sinirlendiği gözlenen Georghe Hagi, sık sık oyunu durdurarak futbolcularını sert bir şekilde uyardı. 
     Hagi, futbolcularından oyunu sıkıştırmamalarını, riske girip özellikle savunmada top kaptırmamalarını ve rakip atağa geçtiğinde markaja alacakları futbolcuları kaçırmamalarını, uygun buldukları pozisyonlarda şut atmalarını söyledi. 
     
     HASAN'A ''KALK'' 
     Antrenmanda girdiği ikili mücadelede dizinden darbe alan Hasan, bir anda yerde kıvranmaya başlarken, Hagi bu futbolcuya Türkçe olarak ''Kalk'' dedi. 
     Takım arkadaşlarının yardımı ile kalenin arkasına alınan futbolcu ise yapılan tedavinin ardından maça devam etti. 
     Çift kale maçta kaptan Bülent ve Arif'in takımı olan yeşil ekip, en fazla golü atarken Hagi, bu futbolculara ödül vererek kenarda sadece açma-germe hareketleri yaptırdı. 
     Antrenmana sakatlıkları süren Orhan, Ergün ve Ümit Karan ile izinli olan Petre katılmadı. 
     
     BAKLAVA ZİYAFETİ 
     1905 Galatasaraylı Yönetici ve İşadamları Derneği GSYİAD üyeleri, antrenmandan sonra futbolculara ve Hagi'ye baklava ziyafeti çektiler. 
     Futbolcular neşe içinde birbirlerine baklava yedirirken, son olarak baklaya yemeye gelen Hagi, ''Bana değil, futbolculara lazım. Ben yersem şişmanlarım'' diye espri yaptı. 
     
     İDMANLAR BASINA KAPANDI 
     Teknik Direktör Hagi, Fatih Terim'in de yaptığı maçtan iki gün önce antrenmanları basına ve taraftarlara kapatma uygulamasını sürdürdü. 
     Çalışmalar yarından itibaren basına kapatılırken, sarı-kırmızılılar perşembe günü Samsun'a gidecekler. Bu arada, taraftarların alınmadığı bugünkü antrenmanda, genç bir taraftarın tesislerin kapısında çalışmayı izleyemediği için sürekli ağlaması ve güvenlik görevlileri ile tartışması dikkat çekti. 
     
     HAGİ'YE TARAFTARDAN GÜVENOYU 
     Galatasaraylı taraftarların çoğunluğu, yeni teknik direktör Georghe Hagi'nin sarı-kırmızılı takımın başında başarılı olacağına inanıyor. 
     İnternette Galatasaray ile ilgili haberler yayınlayan ''www.gshaber.net'' adlı web sitesinde halen süren ''Sizce Hagi Galatasaray'da başarılı olacak mı '' konulu ankete katılan 2 bin 957 kişiden yüzde 80.83'ü 2 bin 390 kişi ''evet'' oyu verdi. Ankete katılanların yüzde 19.17'si ise ''hayır'' oyu kullandı. 
     
     MAZBATA TÖRENİ PERŞEMBE GÜNÜ 
     Galatasaray'da, Özhan Canaydın başkanlığındaki yeni yönetim kurulu, mazbatalarını 25 Mart Perşembe günü düzenlenecek törenle alacak. 
     Sarı-kırmızılı kulüpten yapılan açıklamada, 20 Mart'ta gerçekleştirilen olağan seçim genel kurulu sonucunda belirlenen yeni yönetim kurulunun, mazbata ve devir teslim töreninin perşembe günü saat 16.00'da Mecidiyeköy'deki binada gerçekleştirileceği duyuruldu. 
     
     TERİM BODRUM'A GİTTİ 
     Galatasaray'da Çaykur Rizespor maçında son kez takımın başında sahaya çıkan Teknik Direktör Fatih Terim, dinlenmek üzere Bodrum'a gitti. 
     Yardımcıları ve Dr. Bülent Bayraktar da Terim'in tatil programına katılıyor. 

     
</TEXT>
</DOC>
