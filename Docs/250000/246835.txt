<DOC>
<DOCNO> 246835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko36.html </URL>
<DATE> 2004/06/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Meyve bahçelerine "tuvalet" zorunluluğu getirildi... 
</HEADLINE>
<TEXT>

     Avrupa merkezli marketlerin, tüketiciye en iyi tarımsal ürünü ulaştırmayı amaçlayan ''Euregap Protokolü''yle, ''meyve bahçelerine tuvalet uygulaması'' getirildi. 
     İhracata yönelik faaliyet gösteren firmaların yöneticileri, Euregap'ın ''standartlara uygun ve sertifikalı ürünler yetiştirme uygulaması'' olduğunu, AB ülkeleri tarafından önemle üzerinde durulduğunu belirtti. 
     Firma yetkilileri, Türkiye'den yaş meyve ve sebze alımı yapan AB ülkelerinin, iyi ürün elde etme ve Euregap disiplinine uygun meyve sebze üretimi için Türkiye'ye verdiği uyum tarihinin 2005 olarak belirlendiğine de işaret etti. 
     Avrupa'da 11 ülkede oluşturulan Ulusal ve Bölgesel Teknik Çalışma Grupları'nın 210 ayrı kriter üzerinde durduğuna dikkati çeken ihracatçı firmaların yetkilileri, AB'nin yaş sebze ve meyve bahçeleri için ortaya koyduğu kriterlerin başında ise tuvalet zorunluluğunun geldiğini bildirdi. 
     
     HONAZ'DA TUVALET YAPIMI BAŞLADI 
     Kirazıyla ünlü olan ve 8 bin dolayındaki üretimin büyük bir bölümünü ihraç eden Denizli'nin Honaz İlçesi'nde, bahçe sahipleri tuvalet yapımına başladı. 
     Kiraz bahçesi sahibi Musa Ateş, AB'ye uyum çerçevesinde kendilerinden istenilenleri yerine getirmeye çalıştıklarını kaydederek, ''Bahçelerimizin uygun bir yerine tuvalet yapıyoruz, lavabolar koyuyoruz. Çünkü en önemli gelir kaynağımız kiraz. Bunu satabilmek için de bizden istenilen şartları bir an önce yerine getirmenin çabası içindeyiz'' dedi. 
     
     FİRMALAR DESTEK VERİYOR 
     Bu arada, ihracata dönük çalışan firmalar, üreticilerin AB kriterlerine uyum sağlamalarını hızlandırmak için destekte bulunuyor. 
     Alara Şirketi Temsilcisi Hüseyin Özkan, Andiç Şirketi Temsilcisi Kenan Gürel, komisyoncu Hüseyin Honuz ve Necdet Erşan, Avrupa ülkelerinde faaliyet gösteren büyük market ve mağaza zincirlerinin istediği ''disiplin, sertifika ve standartlara uygun üretim'' için üreticilere yardımcı olduklarını ifade ederek, şunları söylediler 
     ''Sağlıklı ürün yetiştirmek, işçilerin ve bahçe sahiplerinin sağlığını kontrol etmek, çevreye zarar verilmesini önlemek gibi kurallar, Euregap standartları arasında yer alıyor. Biz de ürünü yetiştirmeden toplamaya, paketlemeden göndermeye kadar her tür detayı standartlara uygun yapmaya çalışıyoruz.'' AB ülkelerinin insan sağlığını, kaliteli ve sağlıklı ürün tüketimini ön plana çıkardığını vurgulayan Barış Tarım Koordinatörü Egemen Kamalıoğlu da, Avrupalı market işletmecilerinin sattıkları ürünlerin müşterisine zarar vermeyeceği konusunda garanti istediğini kaydetti. 
     Euregap disiplininde tarımsal üretimin yaygınlaşmasının yaş sebze ve meyve ihracatını artırmaya katkıda bulunacağını dile getiren Kamalıoğlu, ''Türkiye, bu standartlara uygun üretim yapan dünyanın 41 ülkesi arasında 31. sırada yer alıyor. Sertifikalı ve Euregap disiplinine uygun ürünler için istenilen yüzlerce kriterden biri de meyve bahçesinde tuvalet zorunluluğudur'' diye konuştu. 
     
</TEXT>
</DOC>
