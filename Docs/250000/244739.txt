<DOC>
<DOCNO> 244739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy05.html </URL>
<DATE> 2004/06/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanlığı'na Bumin yeniden seçildi 
</HEADLINE>
<TEXT>

     Anayasa Mahkemesi Başkanlığı'na, Mustafa Bumin yeniden seçildi. 
     Anayasa Mahkemesi Başkanvekili Haşim Kılıç, heyetin başkanlık seçimi amacıyla yaptığı toplantının ardından gazetecilere açıklamalarda bulundu. 
     Kılıç, seçimlerde Anayasa Mahkemesi Başkanlığı'na Mustafa Bumin'in yeniden oy birliğiyle seçildiğini bildirdi. 
     Seçimlerde asıl üyeler Mustafa Bumin, Haşim Kılıç, Fulya Kantarcıoğlu, Tülay Tuğcu, Sacit Adalı, Necmi Özler, Mehmet Erken, Ahmet Akyalçın, Ertuğrul Ersoy ile yedek üyeler Mustafa Yıldırım ve Cafer Şat oy kullandı. 
     Mustafa Bumin, 26 Haziran 2005 tarihinde yaş haddinden emekliye ayrılacağı için yaklaşık 1 yıl görev yapabilecek. 
     Bumin, Ahmet Necdet Sezer'in Cumhurbaşkanı seçilmesinin ardından 31 Mayıs 2000'de Anayasa Mahkemesi Başkanı seçilmişti. 
     Haşim Kılıç, Uyuşmazlık Mahkemesi Başkanvekilliği'ne de Cafer Şat'ın oy çokluğuyla getirildiğini kaydetti. 
     
     BUMİN'İN ÖZGEÇMİŞİ 

     Mustafa Bumin 26 Haziran 1940'da Mucur'da doğdu. İlk ve orta öğrenimini Mucur'da, lise öğrenimini Ankara Atatürk Lisesi'nde tamamlayan Bumin, 1963'de Ankara Hukuk Fakültesi'nden mezun oldu. 
     Ankara Belediyesi Encümen ve TRT Genel Müdürlüğü Disiplin Komisyonu Raportörlükleri görevlerinde bulunan Bumin, 1967'de Danıştay'da raportör Tetkik Hakimi olarak göreve başladı. Bumin, 1982'de Danıştay Savcısı oldu, 1985'de Danıştay Üyeliği'ne seçildi. 
     1989-1992 yılları arasında da Hakimler ve Savcılar Yüksek Kurulu Asıl üyesi olarak görev yapan Bumin, 1992'de Anayasa Mahkemesi Asıl Üyeliğine seçildi. 
     1993'de Uyuşmazlık Mahkemesi Başkanvekilliği, 1998'de Uyuşmazlık Mahkemesi Başkanlığı da yapan Bumin, 31 Mayıs 2000'de Anayasa Mahkemesi Başkanlığı'na seçildi. 
     Bumin, 1971-1972 öğretim yılında Türkiye ve Ortadoğu Kamu Yönetimi Enstitüsü'nün genel programını, 1977-1978 arasında Paris Milletlerarası Kamu Yönetimi Enstitüsü'nün 15 aylık kamu yönetimi ve Fransız Danıştayı'nın 3 aylık staj programını tamamladı. 
     Mustafa Bumin evli ve iki çocuk babası. 
     
</TEXT>
</DOC>
