<DOC>
<DOCNO> 217534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur30.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Tesislerin cenaze merasimine hazırlanmak istemiyoruz' 
</HEADLINE>
<TEXT>

     İSDEMİR Kütük Döküm Tesisi'nin açılışını yapan Başbakan Recep Tayyip Erdoğan, ''Bu tür eserler, batırmak veya batmak için değil, ülkeye hizmet vermek, ayakta dimdik durmak için kurulur'' dedi. 
     ''İSDEMİR Kütük Döküm Tesisi''nin açılışı dolayısıyla İSDEMİR A.Ş. Konferans Salonu'nda düzenlenen törende konuşan Başbakan Erdoğan, kendisinden önceki konuşmacıların sözlerinden sonra Türkiye'nin ekonomide olumlu yönde nereden nereye geldiğini düşünmeye başladığını söyledi. 
     15 yıldır zarar eden bir şirketin akıl ile yoğrulduğu zaman nereye gelebileceğinin bu şirket ile görüldüğünü ifade eden Erdoğan, ''Bu tür eserler, batırmak veya batmak için kurulmaz. Bu tür eserler, ülkeye hizmet vermek, ayakta dimdik durmak ve geleceğe de sürekli umut aşılayan yatırımlar olarak kurulur'' diye konuştu. 
     Başbakan Erdoğan, İSDEMİR'de yüzde 56'lara varan işgücü kullanımı olduğunu ifade ederek, bunu bir ''çöküş'' olarak nitelendirdi. Bu uygulamanın belediyelerde de olduğunu ve bazı belediyelerde yüzde 110'lara varan işgücü maliyetleri bulunduğunu belirten Erdoğan, şunları kaydetti 
     ''Yüzde 110 olur mu Olur. Nasıl olur Sürekli borçlana borçlana olur. Sonra da batarsınız. Belediye batar mı Tabelası kalır, ondan sonra 18 ay personele maaş ödeyemezsiniz. Şu anda Türkiye'de 18-24 ay personeline maaş ödeyemeyen belediyeler var. Suçu nereye atıyorlar, Ankara'ya. Ankara'nın suçu ne Hakkın ne ise belediye olarak o parayı alacaksın. Daha fazlasını da Ankara'nın verme yetkisi yok. Çünkü Ankara'ya da zimmet çıkarıyorlar. Peki Ankara'ya zimmeti kim çıkarıyor Millet çıkarıyor. Milletin sana verdiği bu hükümeti yönetemezsen, milletin huzuruna çıktığında, sana verdiği bu görevi çeker alır. Öyleyse bizler, birilerini memnun etmek için gerçekleri bir kenara atamayız.'' Başbakan Erdoğan, şu anda İSDEMİR, ERDEMİR, KARDEMİR'in ayakta olduğunu belirterek, ''Şimdi bu mu güzel, yoksa bu güzel tesislerin batışını seyretmek mi güzel Bunların batışını seyretmek pek hüzün verici... İşte bu mutluluğu Türkiye olarak hep birlikte yaşayalım'' diye konuştu. 
     
     ''DEVLETİ EKONOMİK FAALİYETLERDEN ÇEKECEĞİZ'' 
     ''Yeni tesislerin açılışını konuşmak, bunu düşünmek, bunun heyecanını yaşamak, işte bu güzel... Ama bir de cenaze merasimine hazırlanmak, bu da çok kötü. Biz cenaze merasimine hazırlanmak istemiyoruz. Biz hep kutlu doğumlar yaşamak istiyoruz'' diyen Erdoğan, devlet olarak hep reel ekonomiden yana olacaklarını söyledi. 
     Devleti yavaş yavaş ekonomik faaliyetlerin içerisinden çekeceklerini dile getiren Erdoğan, bu işi ''bu ülkenin evlatlarının'' yürüteceğini kaydetti. 
     Başbakan Erdoğan, Türkiye'nin büyük bir genç nüfusa sahip olduğunu ve bunu değerlendirmesi gerektiğini dile getirerek, ekonomide tek temel esas bulunduğunu ve bunun da insan olduğunu ifade etti. 
     ''İnsan varsa sermaye var'' diyen Erdoğan, insanın da yetenekleri olan, dürüst, heyecan dolu, bilgili, tecrübeli ve inandığı yolda yılmadan yürüyen bir insan olması gerektiğini belirtti. Şu andaki yönetici kadrosunda bu havayı gördüğünü bildiren Erdoğan, sözlerini şöyle tamamladı 
     ''Bizim meslek okullarımızın temelinde de bu yatıyor. Oralarda yetişip buralarda onlar istihdam edilecek. Ama şimdi meslek liseleri denildiği zaman bir yerlere kaydırılıyor. Buralarda başka şeylerle uğraşılıyor, onun için. Bu tesislerde çalışanların en az bir meslek lisesi mezunu olması lazım.'' 
     
     ERDEMİR YÖNETİM KURULU BAŞKANI BERBER 
     ERDEMİR Yönetim Kurulu Başkanı Recai Berber de, İSDEMİR'i bir yılda 33 milyon dolar kara geçirdiklerini bildirdi. 
     ERDEMİR'e 2002 yılında devredilen İSDEMİR'in modernizasyon ve yassı çelik üretimine geçiş programı çerçevesinde kütük döküm tesisinin açılışı ile 6 hava ayrıştırma tesisinin temelinin Başbakan Erdoğan tarafından atıldığını hatırlatan Berber, İSDEMİR'de modernizasyon ve dönüşüm yolculuğuna başlandığını belirtti. 
     Berber, uzun mamul üretiminin tüketimin iki katı, yassı mamul üretiminin de talebin yarısı kadar olduğuna dikkati çekti. Kapasite artırımı, kalite ve verim yükseltme amaçlı önlemler çerçevesinde gerçekleştirilen kütük döküm tesisisin kendisini 8 ayda amorti edeceğini belirten Berber, oksijen fabrikasının da önemli bir tasarruf sağlayacağını anlattı. 
     2.2 milyon ton olan üretim miktarını 3 milyon tona çıkaracaklarını kaydeden Berber, 500 milyon dolar olan cironun da 1 milyar dolara yükseleceğini ve karlılığın artacağını söyledi. 2009 yılında 5.2 milyon ton çelik üretimine ulaşmayı hedeflediklerini açıklayan Berber, bu süreçte 1.4 milyar dolarlık yatırım yapılacağını ve 1.5 milyar dolarlık ciroya ulaşacaklarını kaydetti. 
     Berber, 2015 yılında tamamlanacak yatırımlarla üretimin 12 milyon tona ulaşacağını belirtti. 
     
     DİĞER KONUŞMALAR 
     İSDEMİR Yönetim Kurulu Üyesi ve Genel Müdür Atamer Giyici de, kurumu kendi kendine yeterli ve karlı bir şirket haline getirdiklerini söyledi. Kütük döküm tesislerinin 2 milyon ton kapasiteli olduğunu ve 33 milyon dolara mal olacağını ifade eden Giyici, tesis ile yılda 50 milyon dolarlık tasarruf sağlanacağını ve 8 ayda kendini geri ödeyeceğini anlattı. 
     Giyici, çevre konusunda kısa sürede AB standartlarına ulaşacaklarını söyledi. 
     Hak-İş Genel Başkanı Salim Uslu da, İSDEMİR çalışanlarının aynı zamanda kurumun ortağı olduklarını belirterek, İSDEMİR'in kurulduğundan bu yana bakım onarım dışında ilk defa yatırım gördüğünü kaydetti. Şirketteki gelişmeleri ''endüstriyel demokrasi meyvelerini vermeye başlamıştır'' şeklinde değerlendiren Uslu, bu modelin hem istihdamı koruduğunu hem de üretimde verimliliği sağladığını ifade etti. 
     İSDEMİR'in özelleştirilmesi ile işsizlik yaşanmadığını, tersine ek istihdam sağlandığını kaydeden Uslu, ''Ekonomik ve siyasi istikrar ile reformları desteklemeye devam edeceğiz'' dedi. 
     Kütük döküm tesisleri 33 milyon dolara mal oldu. 6. Hava Ayrıştırma Tesisi ise 26 milyon 150 bin euroya mal olacak. Tesis, 2005'te tamamlanacak. 
     Erdoğan, daha sonra, beraberindeki bakanlar ve İSDEMİR yöneticileriyle birlikte butona basarak tesisin açılışını yaptı. Tesisin açılışı, konferans salonundaki ekrandan salondakilere canlı olarak izletildi. 
     Törene, Devlet Bakanı Ali Babacan, Maliye Bakanı Kemal Unakıtan, İçişleri Bakanı Abdülkadir Aksu, Enerji ve Tabii Kaynaklar Bakanı Hilmi Güler, bazı milletvekilleri ve İSDEMİR çalışanları katıldı. 
     Erdoğan, açılışın ardından tesisi gezerek yetkililerden bilgi aldı. 
     
</TEXT>
</DOC>
