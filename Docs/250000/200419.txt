<DOC>
<DOCNO> 200419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur04.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası kayıtları ile Adabank'ın ilgisi yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İmar Bankası'nın bilgisayar ve muhasebe kayıtlarının Adabank'a aktarıldığına dair ellerinde bir bilgi bulunmadığını bildirdi. 
     Şener, LDP İstanbul Milletvekili Emin Şirin'in BDDK tarafından el konulan İmarbank ve Adabank'ın hesap ve işlemleri hakkındaki yazılı soru önergesine verdiği yanıtta, yapılan incelemelerde, İmar Bankası'nın bilgisayar ve muhasebe kayıtlarının mahsuben Adabank'a aktarıldığına dair ellerinde bilgi bulunmadığını bildirdi. 
     Adabank'ın 25 Temmuz 2003 itibarıyla herhangi bir off-shore bankada tevdiatı bulunmadığını ve bu tarih itibarıyla 73 trilyon 745 milyarı Türk lirası, 39 milyon 730 bin ABD doları olmak üzere toplam 129 trilyon 19 milyar mevduatı bulunduğunu kaydedilen yanıtta, bankanın işlemlerinin sürdürüldüğünü ve tasarruf sahiplerinin istedikleri zaman mevduatlarını çekme hakkına sahip oldukları belirtildi. 
     Şener, İmar Bankası'nın 3 Temmuz 2003 tarihinde Tasarruf Mevduatı Sigorta Fonu'na intikali ile birlikte banka ortağı olmak için aranan şartları kaybeden İmar Bankası eski ortakları Kemal Uzan ve Melahat Uzan'ın, Adabank'daki hisselerine ait temettü hariç ortaklık haklarının da aynı tarihte Fon'a intikal ettiğini bildirdi. 
     Şener'in diğer sorulara verdiği yanıtlar şöyle 
     ''İmar Bankası'nın Fon'a intikalinden sonra banka nezdinde yapılan incelemeler sonucunda, şubelerce gerçekleştirilen muhasebe kayıtlarının manipüle edilerek Genel Müdürlük tarafından hesap bakiyelerine etki edecek muhasebe kayıtları tesis edildiği, bankanın gerçek varlık ve yükümlülüklerini olduğundan farklı göstermek amacıyla, özellikle bilgi-işlem teknolojilerinin kullanıldığı ve bilgi işlem sisteminde, gerçeğe aykırı fakat birbirleri ile tutarlı raporlamalar yapacak bir düzenek geliştirildiği, gerçekleştirilecek işlemlerin ortaya çıkmasını önlemek amacıyla da organizasyonel düzenlemeler yapıldığı tespit edilmiştir. 
     Öte yandan, 31.12.2002 tarihi itibarıyla denetimden geçmiş mali tablolara göre Adabank A.Ş ve T.İmar Bankası T.A.Ş'nin sermaye yeterliliği standart rasyoları sırasıyla yüzde 109,5 ve yüzde 10.18'dir. 
     Adabank'ta Bankalar Yeminli Murakıplarınca başlatılan incelemeler halihazırda da devam etmekte olup, bankanın mali bünyesi hakkındaki tespit ve değerlendirmeler Bankacılık Düzenleme ve Denetleme Kurumu'na bildirilmektedir. 
     Hazine Müsteşarlığı'nın İmar Bankası ile ilgili olarak BDDK'yı uyardığı ve ikaz raporları gönderdiği iddiaları gerçeği yansıtmamaktadır. Nitekim, BDDK'nın kuruluşu ile birlikte anılan Müsteşarlığın bankacılık ile ilgili bütün görev ve yetkileri BDDK'ya devredilmiştir. 
     Kuruma gönderilen en son dönem bilgiler itibarıyla, İmar Bankası Şubat 2003 itibarıyla grup firmalarına 608 trilyon nakdi, 61 trilyon gayrinakdi kredi kullandırmıştır. 
     Bankalar Kanunu'nun amir hükmü gereği Adabank'ın müşteri bazındaki kredi bilgilerinin açıklanması mümkün bulunmamaktadır.'' 
     
</TEXT>
</DOC>
