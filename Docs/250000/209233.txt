<DOC>
<DOCNO> 209233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/spo05.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz'dan gözdağı 
</HEADLINE>
<TEXT>

   MHK Başkanı, hakemlerin medyadan etkilendiğini belirtti, "Böyle devam ederlerse, bırakın maç almayı, bu kadroda bir daha bulunamazlar" dedi 
      CEMAL ERSEN 

   
   'Yaptıkları ihanettir' 
   KUŞADASI'NDA başlayan devre arası hakem seminerinin ilk gününde MHK Başkanı Bülent Yavuz çarpıcı açıklamalar yaptı. Yavuz, "Hakemlerimiz artık bazı medya yazarlarından etkilenmeye başladı gibi bir his var içimde. Eğer böyle devam ederse, o hakemler bırakın maç almayı, bu kadroda bir daha bulunamazlar. Çünkü yaptıkları aldıkları eğitime ihanettir" diye konuştu. 
   
   'Menfaat odakları var' 
   BAŞARILARINI çekemeyenlerin olduğunu savunan Yavuz, "Maalesef hakemlerimizin iyi olmasını istemeyen bazı menfaat odakları var" yorumunda bulundu. MHK Başkanı, şöyle devam etti "Oyuncunun alın teri, ailesi, çocuğu var. Benim hakemimin yok mu Hakemlerimize bu kadar tukaka demenin ve aşağılamanın mantığı nedir Hiç kimsenin hakemimi aşağılama hakkı yoktur." 
   
   'Allah da istemiyor' 
   BÜLENT Yavuz, yabancı hakem hayranlığının artmasına da anlam veremediğini söyledi. MHK Başkanı Yavuz, "Medyamız pazartesi başlıyor hakem bulmacasına, şu maçın hakemi kim olacak diye günlerce adeta fal bakıyor. Bu paranoyalardan kurtulalım. Hakemlerimizin üzerinde şanssızlık var. İşte son hafta. Dört maçta top çizgiden çevriliyor, sanki Allah da istemiyor" dedi. 
   
   Aybaba'dan taşlama    TRABZONSPOR'UN eski hocası Samet Aybaba, MHK'nin cooper testi uygulamasını mizahi bir dille eleştirdi. Aybaba, "Cooper testi tedavülden kalktı. Testi geçemeyen arkadaşların burada bulunmamasını anlamıyorum" sözleri hakemlerden alkış aldı. Bu sırada MHK Başkanı Yavuz'un yüzünün asıldığı dikkati çekti. 
   
   Tuncay'a dikkat    FENERBAHÇELİ Tuncay, "sarı kart müptelası" olarak hakemlere örnek gösterildi. Seminerde genç oyuncunun tam 8 pozisyonu görüntüye getirildi ve bunlar yaklaşık 15 dakika tartışıldı. Bülent Yavuz, "Dereyi geçiyor, çayda boğuluyoruz. Kural ne diyorsa kartınızı öyle gösterin. Küçük hataların sonucu vahim oluyor" dedi. 
   
   Saka'dan bombardıman    'Cıvatalar gevşemiş' 
   FUTBOL Federasyonu Başkanı Haluk Ulusoy'un rahatsızlığı nedeniyle katılamadığı seminerde konuşan Federasyon Başkan Vekili Orhan Saka, hakemleri sert bir dille eleştirdi. Ligin ilk yarısındaki hataları değerlendiren Saka, "Bir eksiklik, arıza var. Cıvatalardan bazıları gevşemiş. Bu aksaklığı çözeceksiniz. İlk yarıdaki hatalar kabul edilebilir gibi değil. Bunların ikinci yarıda tekrarlanmayacağını umuyorum" dedi. 
   
   
</TEXT>
</DOC>
