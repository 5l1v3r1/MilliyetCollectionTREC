<DOC>
<DOCNO> 245115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur34.html </URL>
<DATE> 2004/06/03/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
İmarbankası davasında 25 sanığın yargılanmasıda sdevam edildi. 
</HEADLINE>
<TEXT>

     El konulan İmar Bankası'na ilişkin Kemal, Yavuz ve Hakan Uzan'ın da aralarında bulunduğu 25 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuklu sanıklardan Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Mustafa Akar, Sadık Karagöz, Nurettin Sivlim, Yeşim Öztürk ve Tacettin Pak ile tutuksuz sanıklar Sami Bulut, Gül Handan Ertargın ve Çiğdem Özel katıldı. 
     Duruşmada, yapılan keşfe ilişkin diyecekleri sorulan sanıklardan Sadık Karagöz, GM04 ekranının hazırlanmasını kendisinin istediği yönündeki tanık beyanının doğru olmadığını savundu. 
     Karagöz, söz konusu programın hazırlanmasını dönemin muhasebe müdürünün istediğini, yasal amaçlarla kullanılmak üzere planlanan bu ekranı son 4-5 yıldır kullanmadığını ifade etti. 
     Mahkeme Heyeti Başkanı Mustafa Akın'ın ''Bu ekranı kim kullanıyordu'' şeklindeki sorusuna Karagöz, ''Bilmiyorum, aslında keşif tutanaklarındaki tanık ifadelerinde saklı'' yanıtını verdi. 
     Mahkemenin emrinde, bilirkişilerle çalışabileceğini ve böyle bir çalışmanın çok önemli olduğunu belirten Karagöz, murakıpların uzun zamandır çalışmalarına rağmen birçok şeye ulaşamadıklarını söyledi. 
     Böyle bir çalışmaya katılmasına izin verilmesi durumunda maddi gerçekleri her yönüyle ortaya koymaya hazır olduğunu belirten Karagöz, Mahkeme Heyeti Başkanı Akın'ın ''GM04 ekranını kimin kullandığını bilmiyorsun'' demesi üzerine, ''Hepsini ortaya çıkarırım'' dedi. 
     Yaşar Avni Güral da diğer banka davalarında bankaların büyük hissedarlarının bile tutuksuz yargılandığını, haklarındaki suçlamaların aynı olduğunu ve tutuksuz yargılanmak istediğini söyledi. 
     Diğer davalardan farklı olarak Kemal ve Yavuz Uzan'ın adalet karşısına çıkmadığını belirten Güral, ''Çıkmıyorlar veya çıkarılmıyorlar ya da çıkarılmak istenmiyorlar. Bilemiyorum... Ben de çıksınlar diye dua ediyorum ama bunda benim suçum yok'' diye konuştu. 
     Diğer sanıklar da genel itibariyle keşif tutanaklarının savunmalarını doğrular nitelikte olduğunu, ancak aleyhlerine olan hususları kabul etmediklerini söyledi. 
     Tutuklu sanıkların avukatları da ayrı ayrı söz alarak, müvekkillerinin tahliyesine karar verilmesini istedi. 
     Duruşmaya katılan Erol Köse'nin avukatı Şebnem Eriş de müvekkili hakkında alınan tedbir kararının kaldırılması talebinde bulundu. 
     Avukat Süer Kalkan da kendisinin, çocuklarının ve kardeşlerinin bankada mevduatları bulunduğunu, 60 yıllık birikiminin bir anda yok olduğunu, davaya müdahil olarak kabul edilmelerine karar verilmesini istedi. 
     Verilen aranın ardından tutuklu sanıkların tahliye taleplerinin reddini, tutuksuz sanıklardan Sami Bulut'un duruşmalardan vareste tutulmasını kararlaştıran mahkeme heyeti, Erol Köse hakkındaki tedbirin kaldırılması istemini de reddetti. 
     Uzan Grubu'na ait 118 şirketin şirket faaliyetlerinin devamı için zorunlu olan ödemelerin yapılması amacıyla üzerlerindeki tedbir kararının kısmen değiştirilmesine karar veren mahkeme heyeti, Cem Uzan'ın mahkeme üyelerine gönderdiği kitapçığın bir örneğinin dosyada muhafaza edilerek gereğinin takdiri ve ifası için İstanbul Cumhuriyet Başsavcılığı'na gönderilmesine hükmetti. 
     Duruşma, eksikliklerin giderilmesi için ertelendi. 
     
     İDDİANAMEDE 
     İstanbul Cumhuriyet Başsavcılığı'nca hazırlanan iddianamede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması talep edilen iddianamede, Murat Hakan Uzan, Bahattin Uzan, Azmi Yılmaz, Suat Gusinali, Mustafa Akar, Nuray Özel ve Nurettin Sivlim'in ise ''zimmet'' ve ''cürüm işlemek için teşekkül oluşturmak'' suçundan 7 ile 14 yıl arasında ağır hapis cezasına çarptırılması talebinde bulunuluyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması talep ediliyor. 
     Bu arada, iddianamede sanıklar için rekor düzeyde hapis cezası istemi olmasına rağmen, Türk Ceza Kanunu'nun TCK 77. maddesi ''aynı neviden hürriyeti bağlayıcı hapis cezalarının birleştirilmesi halinde uygulanacak cezanın 36 yılı geçemeyeceğini'' hükme bağlıyor. 
     
</TEXT>
</DOC>
