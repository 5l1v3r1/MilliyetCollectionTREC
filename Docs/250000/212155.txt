<DOC>
<DOCNO> 212155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun21.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hintli anneanne torunlarını doğurdu 
</HEADLINE>
<TEXT>

     Hintli bir kadın, İngiltere'de yaşayan kızının çocuk sahibi olması için taşıyıcı oldu ve kızının ikiz bebeklerini dünyaya getirdi. 
     İngiltere'de yayımlanan The Daily Telegraph gazetesi, 43 yaşındaki kadının bebekleri Hindistan'ın Gujarat eyaletindeki bir hastanede dünyaya getirdiğini yazdı. 
     Bebeklerin anne-babasının İngiltere'nin Essex bölgesindeki Ilford'da yaşadıklarını kaydeden gazeteye konuşan Dr. Nayna Patel, genç çiftin uzun süre taşıyıcı annelik yapabilecek birini aradığını belirterek, ''Sonunda genç anne adayının annesinin bu iş için biçilmiş kaftan olduğuna karar verdik. Ben çok yakın akrabaların taşıyıcı annelik yapmasında hiçbir ahlaki engel görmüyorum. Bu nedenle de laboratuvar koşullarında döllendirdiğimiz yumurtayı iç rahatlığıyla anneannenin rahmine yerleştirdik'' dedi. Torunlarını karnında taşıyan ve sağlıklı bir doğum yapan anneannenin de çok mutlu olduğunu belirten Dr. Patel, genç annenin sağlıklı yumurtalıkları olmasına rağmen, rahim sorunu nedeniyle doğum yapamadığını anlattı. 
     Hindistan'ın Anand kentindeki Ahankska Kısırlık Tedavi merkezinde yapılan işlemde taşıyıcı anne rolünü üstlenen anneannenin üç çocuk sahibi olduğu belirtildi. Anneanneleri tarafından dünyaya getirilen biri kız diğeri erkek ikiz bebeklerin ise sağlıklı oldukları ve gelecek aylarda genç anne-babalarıyla birlikte Ilford'daki evlerine dönecekleri kaydedildi. 
     
</TEXT>
</DOC>
