<DOC>
<DOCNO> 243731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/axspo02.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'e baskı 
</HEADLINE>
<TEXT>


Fenerbahçe yönetimi, Trabzon'un katı tavrını yumuşatmak için milli oyuncuya "konuş" çağrısı yaptı. Sarı - Lacivertliler, Gökdeniz'in kesin fikrini açıklaması halinde transferin kolaylaşacağına inanıyor 

YUSUF KOBAL 


Son kozları 
FENERBAHÇE, Trabzonspor'un yıldız oyuncusu Gökdeniz'i renklerine bağlamak için tüm kozlarını oynuyor. Sarı - Lacivertli yönetim, kulübüyle sözleşme imzalamamakta kararlı gözüken milli oyuncuya "konuş" baskısı yapmaya başladı. Bu transferin gerçekleşmesi için Gökdeniz'in de kamuoyuna fikrini söylemesi ve Trabzonspor Kulübü ile görüşmesi gerektiğini belirten Fenerbahçeli yöneticiler, genç yıldızdan yardım istediler. 

Alternatifi hazır 
TRABZONSPOR'A yüklü bir bonservis ücreti öneren ve cevap bekleyen Fenerbahçe, Başkan Atay Aktuğ'un ısrarla bu transfere karşı çıkmasına rağmen, Gökdeniz'in gitmeyi istemesi halinde fazla direnemeyeceğini düşünüyor. Transferdeki son hamlesini bu yolla yapmayı planlayan Sarı - Lacivertli yönetimin, milli futbolcunun gelmemesi halinde alternatiflerini hazır tuttuğu da ifade edildi. 

Boğaz'da kutlama 

ŞAMPİYONLUK kutlamalarını sürdürmeye devam eden Fenerbahçe dün de Boğaz'da eğlendi. Sarı - Lacivert Derneği'nin orgazisyonunda Harem'den arabalı vapura binen Fenerbahçeliler, Teoman konseriyle coştular. Geceye yönetim kurulu üyeleri Murat Özaydınlı, Mahmut Uslu, İlhan Ekşioğlu, Işık Eyigüngör, Ünal Uzun, Rahmi Eyüpoğlu ve Ercan Karasu ile taraftarlar da katıldı. 

Cavenaghi el yaktı 
ARJANTİN'İN River Plate Kulübü'nün Ariel Ortega takasında Fenerbahçe'ye önerdiği Cavenaghi yıllık iki milyon dolar istedi. Golcü oyuncuya İtalya ve İspanya'dan da teklifler geldiği, Cavenaghi'nin tercihinin ise bu iki ülkeden biri olduğu öğrenildi. Fenerbahçeli yöneticilerin Standart Liege'de oynayan gurbetçi Önder Turacı için de dün Belçika kulübü ile masaya oturdu. 

Rakipler belli oldu 
SARI - Lacivertli takımın kamp programı netleşti. Almanya'nın Bitburg ve Köln kentlerinde 15 gün kalacak olan Fenerbahçe'nin burada dört hazırlık maçı oynayacağı belirtildi. Sarı - Lacivertliler, Teknik Direktör Daum'un isteğiyle sırasıyla Berlin Türkiyemspor, E.Frankfurt, Köln ve Mainz 05 takımları ile karşılaşacak. 28 Haziran'da Samandıra'da toplanacak olan Fenerbahçe, 12 Temmuz'da Almanya'ya gidecek. 



</TEXT>
</DOC>
