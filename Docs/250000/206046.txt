<DOC>
<DOCNO> 206046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo10.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Filip Türkiye benim için ikinci vatanım 
</HEADLINE>
<TEXT>

     Gençlerbirliği'nin Belçikalı futbolcusu Filip Deams, ülkesinin basınına yaptığı açıklamalarda Türkiye'ye övgüler yağdırdı. 
     Türkiye'nin çok güzel bir ülke olduğunu ve Avrupa'yı aratmadığını belirten Filip Deams, "Türkiye benim için ikinci bir vatan durumuna geldi. Çok güvenceli bir ülke. Herkes benim hakımda İstanbul'da meydana gelen bombalı saldırılardan sonra 'geri döner', 'Anderlecht'e gidecek' ve 'Belçika Milli Takımı'nda yer alacak' sözlerini söyledi. Türkiye'de olan bombalı saldırılar hepimizi çok etkiledi. Ancak bu benim Türkiye de futbolu sürdürmemi engellemez" diye konuştu. 
     Gençlerbirliği'nin çok iyi bir kulüp, altyapısının da çok sağlam olduğunu vurgulayan Belçikalı oyuncu, şunları söyledi 
     "Ben burada hem moral buluyorum, hem de futbolumu geliştiriyorum. Gençlerbirliği'ne çok borcum var. 1.5 yıllık sözleşmemi bitirmeden kesinlikle ayrılmam. Avrupa kupalarında başarılı bir performans gösterdik. Türkiye Ligi'nde istediğimizi henüz elde edemedik. Ama ligin ikinci yarısında başarılı bir performans göstermeye kararlıyız." 
     
</TEXT>
</DOC>
