<DOC>
<DOCNO> 221737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun22.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Film rolleri de açık arttırmayla satılıyor .. 
</HEADLINE>
<TEXT>

     Antikalar ve sanat eserlerinden sonra, artık film rolleri de internet üzerinden açık artırma yoluyla satılmaya başlandı. 
     ''Wer ist eigentlich... Paul '' Paul da kim filmi için internetteki ''ebay'' isimli açık artırma sitesinde satılığa çıkarılan 24 rolden 5'i satıldı. 
     Başrollerden birini Stuttgard kentinde yaşayan bir üniversite öğrencisi 2730 euroya satın aldı. Peyderpey satılan rollerden iki yardımcı rol, birer euro'dan başlatıldı ve satış salı günü sona erecek. Yardımcı rollerden birisi için şimdiden 3500 euro'dan fazla teklif edildi. 
     Rolleri, kendisini filmin senaristi, yapımcısı ve rejisörü olarak tanıtan Ralf List satıyor. 
     Başrollerden birini satın alan üniversite öğrencisi 27 yaşındaki Daniel, ''Biri Bizi Gözetliyor'' programına da başvurduğunu, fakat yüzlerce kişi arasında şansının olmadığını belirterek, bir filmde rol alma fırsatının her zaman ele geçmediğini kaydetti. 
     Çekimlerin yaz aylarında başlayacağını belirten List, filmin sponsorlarıyla sorun çıkması halinde, rolleri satın alan kişilerin kariyer yapma hayallerinin suya düşeceğini ve paralarını geri alamayacaklarını söyledi. List, rolleri alan kişilerin şimdiden ünlü olduklarını, televizyonlar için röportajlar verdiklerini ve sokakta tanındıklarını kaydetti. 
     
</TEXT>
</DOC>
