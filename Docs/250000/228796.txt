<DOC>
<DOCNO> 228796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yükseliş sürecek 
</HEADLINE>
<TEXT>

   Turizm Gazetecileri ve Yazarları Derneği'nin hazırladığı rapora göre 2004 yılında turizm sektörünün yüzde 15 - 40 arasında bir büyüme rakamı yakalaması bekleniyor 
   EKONOMİ SERVİSİ 
   
   Türkiye'ye, belli başlı pazar ülkelerden gelecek turist sayısında bu yıl yüzde 15 ile 40 arasında artış bekleniyor. 
   Turizm Gazetecileri ve Yazarları Derneği'nin TUYED üye ve yöneticilerinin, katıldıkları turizm fuarları ile toplantılardan edindikleri gözlemler ve çeşitli uluslararası araştırma sonuçlarına dayanarak hazırladığı rapora göre özellikle Almanya ve Rusya'dan gelecek turist sayısında büyük artış bekleniyor. 
   Turizmin geleceğinin değerlendirildiği raporda, özellikle Alman tatilcilerin iki yıldır erteledikleri tatillerini bu yıl ertelemeyi düşünmediklerine dikkat çekiliyor. 
   
   Avrupa canlanacak 
   FUR adlı Alman kuruluşun yaptığı araştırmada ise Avrupa pazarının canlanacağına dikkat çekilerek, 'en çok talep gören varış noktaları' kategorisinde Türkiye bir basamak yükselerek dördüncü sıraya çıktı. 
   Araştırmaya göre tatilini Türkiye'de geçirmek isteyen Almanlar'ın oranı toplam tatilciler içinde yüzde 6.1'e yükseldi. 
   
   Fiyat endişesi 
   Raporda tur opertörlerinin 2004 turizm sezonundan umutlu olduklarına dikkat çekilirken TUI - Tantur, Rewe - Mastur, Öger, Odeon, Bastıyalı, Pamfiyla ve Birce Tour gibi büyük tur operatörlerinin kapasitelerini yüzde 10 ile 20 arasında artırma kararı aldıkları vurgulandı. 
   Raporda dikkat çeken bir diğer nokta Türkiye'ye gelen turist sayısındaki artışa rağmen kişi başı harcamaların düşmesi. 
   Tesislerin çoğunun 'birbirinin kötü bir kopyası' olduğuna dikkat çekilen raporda, bu durumun fiyatları aşağı çektiği belirtildi. 
   Benzer tesisler nedeniyle kişi başı harcamaların 600 - 700 dolarda kalacağı tahmin ediliyor. Raporda farklılık yaratmadan fiyat artırımının mümkün olmayacağına dikkat çekilerek kişi başı harcamaları gelen turist sayısına paralel olarak artıracak yöntemlere yönelmek gerektiğinin altı çizildi. 
   
   En çok Rus tusitte artış bekleniyor    2004'te Türkiye'nin ana pazarlarından beklenen turist artışları. 
   Ülke Artış Almanya 15 - 18 Rusya 35 - 40 Avusturya 13 - 15 Belçika 10 - 12 Fransa 8 - 10 Hollanda 20 - 25 İngiltere 12 - 15 İran 20 - 25 İskandinav ülk. 18 - 20 İsrail 5 - 8 Polonya 10 - 15 
   
</TEXT>
</DOC>
