<DOC>
<DOCNO> 225834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko41.html </URL>
<DATE> 2004/03/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Enerji Bakanı Nükleer enerji konusunda çalışmalar var 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Afşin-Elbistan Termik Santrali'nin B Bölümü hizmete girdiğinde, Türkiye'nin yüzde 15'lik enerjisi buradan karşılanacak'' dedi. 
     Seçim çalışmaları için geldiği Ordu'da çeşitli ziyaretlerde bulunan Güler, bir giyim mağazasının açılışına katıldı. 
     Burada gazetecilerin sorularını yanıtlayan Bakan Güler, enerji konusunda özelleştirme çalışmalarının sürdüğünü belirterek, ''öncelikle önümüzde özelleştirme var. Özelleştirme, hızlı ve yoğun bir şekilde sürecek. Bu, daha çok verimi esas alan bir çalışma olacak. Önce dağıtım, sonra üretim özelleştirmeye tabi olacak'' diye konuştu. 
     Yeni yatırımlar konusunda da bilgi veren Güler, Ilısu ve Yusufeli Barajlarının çalışmalarına başlanılacağını söyledi. 
     ''Yusufeli Barajı'nın kararı Başbakanlıkta'' diyen Güler, daha sonra şöyle konuştu 
     ''Yapımıyla ilgili pazarlıklar yapılıyor. Bunlar dünyanın sayılı barajları. Ayrıca çevre ve kültürel açıdan Hasankeyf'in korunması da var. Yusufeli Barajı'nda bu da gerçekleştirilecek. Bu barajlarımız devletimizin imkanları ve dış kredi alınarak gerçekleştirilecek.'' 
     
     SANTRALİN B BÖLÜMÜ 15 NİSAN'DA HİZMETE GİRECEK 
     Güler, Afşin Elbistan Termik Santrali'nin B Bölümü'nün 15 Nisan'da hizmete girmesinin planlandığını vurgularken, ''ilk ateşlemesini 15 Nisan'da Sayın Başbakanımız Recep Tayyip Erdoğan ile yapacağız. Bölgenin kömür kaynaklarını kullanarak enerjiye dönüştüreceğiz. Santralin B Bölümü hizmete girdiğinde, Türkiye'nin yüzde 15'lik enerjisi buradan karşılanacak'' diye konuştu. 
     Güler, nükleer enerji konusundaki çalışmalarla ilgili ise ''Nükleer enerji konusunda önemli çalışmalarımız var. Bunun üzerine yoğunlaştık. Ama şu aşamada net bir açıklama yapmam söz konusu olamaz'' dedi. 
     
</TEXT>
</DOC>
