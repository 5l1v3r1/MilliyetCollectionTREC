<DOC>
<DOCNO> 207142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/dunya/dun01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Irak bütün kalmalı 
</HEADLINE>
<TEXT>

   ABD Dışişleri Bakanı Colin Powell, Irak'ta bağımsız bir Kürt devleti kurulmasına onay verilmeyeceğini ve Washington'un Türkiye'yi rahatsız etmek gibi bir niyeti olmadığını açıkladı 
      YASEMİN ÇONGAR Washington 

   
   ABD Dışişleri Bakanı Colin Powell, Iraklı Kürtlerin kimliğinin tarihi çerçevede tanınması gerektiğini, ancak bunun bağımsız bir Kürt devleti kurulmasına onay verileceği anlamına gelmediğini söyledi. Irak'ın tek ve bütün bir ülke olarak kalmasını istediklerini belirten Powell, Türkiye'yi rahatsız etmek gibi bir niyetlerinin olmadığını da vurguladı. 
   ABD Dışişleri Bakanı Powell, önceki gün Washington'da Tunus Dışişleri Bakanı Habib Bin Yahya ile görüşmesinin ardından gazetecilerin sorularını yanıtladı. 
   Kürtlerin statüsüne ilişkin olarak, "Kürtlerin kimliğinin tarihi çerçevede tanınması gerekir. Bu kimliğin tanınmasının bir coğrafi boyutu da elbette olacaktır. Ancak bu bir bağımsız devlet oluşumunun destek göreceği anlamında anlaşılmamalıdır" diye konuşan Powell, Irak'ın Kürt nüfusun yoğun olarak yaşadığı kuzey bölgesi konusunda ise, "Irak'ın o bölümü, Irak'ın içinde kalmalı. Bu son derece açık" dedi. 
   
   Türkiye'yle görüşüyoruz 
   Iraklı Kürtlerin çabalarının Türkiye'yi rahatsız ettiğine işaret edilmesi ve ABD'nin nasıl bir tutum izleyeceğinin sorulması üzerine ABD Dışişleri Bakanı, "Biz kimseyi rahatsız etmek, karşımıza almak arayışında değiliz. Iraklıları da değil" diye konuştu. Powell, bir gazetecinin, "Türkiye'ye rağmen Kürt kimliğini nasıl tanıyacaksınız " sorusunu da, yönetimin Iraklılara devri sürecinde, Türkiye'yle ve bölgede çıkarı olan bütün komşularla yakın görüşmelerde bulunduklarını söyleyerek yanıtladı. 
   Powell, geçtiğimiz günlerde New York Times gazetesinde çıkan ve ABD'nin Kuzey Irak'taki fiili Kürt özerk yönetimini olduğu gibi benimsediğini öne süren haberle ilgili olarak ise, "Gazetelerde bizim bu konudaki görüşlerimizi abartılı biçimde yansıtan bazı haberler okudum. Biz, bu konunun Iraklılara bırakılmasını savunuyoruz" diye konuştu. 
   
   
   
</TEXT>
</DOC>
