<DOC>
<DOCNO> 235508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun21.html </URL>
<DATE> 2004/04/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Serdar Denktaş İyi sinyaller geliyor... 
</HEADLINE>
<TEXT>

     KKTC Bakanlar Kurulu, Başbakan Vekili ve Dışişleri Bakanı Serdar Denktaş'ın başkanlığında toplandı. 
     Serdar Denktaş, toplantıdan önce yaptığı açıklamada, Kıbrıs Türklerinin referandumda irade ve isteklerini açıkça ortaya koyduklarını belirterek, ''Böylesi bir durumda herhalde cezalandırılacak taraf Kıbrıs Türk tarafı olmayacaktır'' dedi. Denktaş, ''Bu yönde sinyallerinin net olarak kendilerine geldiğini'' kaydetti ve temasların çok yönlü sürdüğünü vurguladı. 
     Denktaş, ambargoların, izolasyonun her şeye rağmen sürmesinin ''Kıbrıs Türklerine büyük haksızlık ve insan hakları ayıbı'' olacağını ifade etti. 
     Denktaş, bir soru üzerine, KKTC Cumhurbaşkanı Rauf Denktaş'ın yeni dönemde sürecin dışında kalmayacağını, onunla da her şeyi paylaşacaklarını, yönlendirme ve yol göstericiliğinin devam edeceğini söyledi. 
     Serdar Denktaş, ''Fakat birçok ülke tarafından hükümetin muhatap alınması siyaseten de işimize gelen bir olaydır. Bu anlamda hükümet ve Cumhurbaşkanı arasında bir mutabakatımız var. Başbakan'ın dönüşünden sonra da görüşmeleri daha da derinleştireceğiz ve yolumuza devam edeceğiz'' dedi. 
     Toplantı için başbakanlığa gelen Kıbrıs Türk Amme Memurları Sendikası KTAMS yetkilileri, yaz mesaisinin mayıs ve eylül aylarını da kapsayacak şekilde genişletilmesi taleplerini ilettiler. 
     
</TEXT>
</DOC>
