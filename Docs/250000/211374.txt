<DOC>
<DOCNO> 211374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo03.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit'in suyu ısındı 
</HEADLINE>
<TEXT>

   2. Başkan Ali Dürüst, masaya oturduğu golcü oyuncunun menajeri Harun Arslan'a toplam 750 bin Euro önerdi. Ancak Ümit cephesi bu parayı kabul etmedi. Terim'in bu futbolcuyu da oynatmayacağı öğrenildi 
      ERHAN TELLİ 

   
   Sezon sonuna kaldı 
   GÜNLERDİR süren Galatasaray - Ümit Karan görüşmesi dün noktalandı. Yönetimden düşünmek için süre isteyen golcünün menajeri Harun Arslan dün, 2. Başkan Ali Dürüst ile son kez biraraya geldi. Dürüst, bu futbolcuya garanti ve maç başı para olmak üzere toplam 750 bin Euro önerdi. Ancak Ümit cephesi bu parayı kabul etmedi. Sarı - Kırmızılı futbolcuyla artık sezon sonunda görüşme kararı alındı. 
   
   Kadro dışı kalabilir 
   ÜMİT'İN, sözleşmenin bitiminin ardından yurtdışından gelen teklifleri değerlendirmeyi düşündüğü öğrenildi. Terim'in, "Önümü görebilmem için imza atmalılar. Yoksa yeni takımda onları düşünemem" diyerek gözdağı verdiği futbolcuyu kadro dışı bırakacağı öğrenildi. Takımda imza sorunu yaşayan Berkant ile menajerinin de perşembe günü Sarı - Kırmızılı yönetimle görüşeceği öğrenildi. 
   
   Frank De Boer'in yerine Daniel    FRANK de Boer ile yollarını ayıran Galatasaray, altyapıda bulunan Macar futbolcusu Daniel Tözser'i A takıma alıyor. Yabancı statüsünde görev yapacak olan 19 yaşındaki futbolcuyla profesyonel sözleşme yapılacağı vurgulandı. De Boer ile sözleşmesini karşılıklı olarak feshettiklerini belirten Galatasaray Futbol AŞ. Genel Müdürü Ahmet Demet, gelecek yıl için yapılan opsiyonun da ortadan kaldırıldığını belirtti. 
   
   Hakan Şükür yine zor    ANTALYA kampının sonrasında ilk kez takımla çalışmalara katılan Hakan Şükür'den yine iyi haber çıkmadı. Sağ ayak baş parmağındaki ağrıları artan golcü dün Bakırköy Acıbadem Hastanesi'nde muayeneden geçti. Kulüp doktoru Serhan Kurtulmuş, kaptanın yarınki Çaykur Rizespor maçında oynamasının zor olduğunu açıkladı, hafta sonu yapılacak Gaziantep maçına yetiştirilmesine çalışıldığını söyledi. Hasan Şaş'ın ise bir hafta sonra takıma katılacağı vurgulandı. 
   
   Olimpiyat'ın yolu açık    RAŞİT ALTUN 

   ÇAYKUR Rizespor ile yarın Türkiye Kupası'nda karşılaşacak olan Galatasaray, Olimpiyat Stadı'nı hazır hale getirmeye çalışıyor. Stadın yollarının tamamen açıldığı ifade edilirken, yoğun bir yağış olmaması durumunda araçların stada rahatça ulaşabilecekleri belirtildi. Zemininde yaklaşık 20 cm. kar bulunan stadın temizleme çalışmalarına da dün öğleden sonra başlandı. Yetkililer, maç saatinde zeminin futbol oynamaya müsait olacağını açıkladı. 
   
   Bedavadan biraz fazla    HAVA koşulları nedeniyle Çaykur Rizesyor maçına taraftarın ilgi göstermeyeceğini düşünen Galatasaray Yönetimi, bilet fiyatlarını düşürdü. Buna göre, iki açık tribünün de biletlerinin 1.5 milyon lira olacağı belirtildi. Kapalı tribünün üst ve alt katları için de 5 milyon lira fiyat biçildi. Numaralı tribün biletleri 8 - 10 milyon lira, VIP tribünü ise 12 - 22.5 milyon lira arasında değişen fiyatlarla satılacak. 
   
   Kar altında çalıştılar    ERHAN TELLİ 

   CİM - BOM, Çaykur Rizespor maçının hazırlıklarına, dün kar yağışı altında sürdürdü. Basına kapalı olarak yapılan antrenmana, ayak bileğinden sakatlığı bulunan Ümit Karan ile ateşi yükselen Emrah'ın katılmadığı açıklandı. Ümit'in Bakırköy Acıbadem Hastanesi'nde MR'ı çekilirken, golcünün maç saatine kadar kampta kalacağı ve tedavisinin süreceği bildirildi. 
   
   
</TEXT>
</DOC>
