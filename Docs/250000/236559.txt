<DOC>
<DOCNO> 236559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/dunya/axdun00.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceci askere ihraç 
</HEADLINE>
<TEXT>


Iraklılara işkence fotoğrafları basına yansıyan İngiliz askerlere ordudan ihraç yolu göründü. 6 Amerikan askeri hakkında da dava açıldı 

DIŞ HABERLER SERVİSİ 


ABD'li ve İngiliz askerlerin, Iraklı esirlere işkence yaptığını gösteren fotoğrafların basına sızdırılması üzerine dünya bu uygulamalara büyük tepki gösterirken suçlu askerlerin ordudan ihraç edilebileceği belirtildi. 
İngiltere Savunma Bakanlığı, basında çıkan fotoğraflarda kafasına çuval geçirilmiş, yarı çıplak Iraklı bir esirin üzerine idrarını yaparken görülen İngiliz asker hakkında soruşturma başlattı. İngiltere Genelkurmay Başkanı Sir Mike Jackson da, iddiaların kanıtlanması halinde, kötü muamele ettikleri öne sürülen Lancashire taburundaki bazı askerlerin ordudan ihraç edileceklerini söyledi. Irak'taki ABD'li Tuğgeneral Mark Kimmit de, esirlere kötü muamelede bulundukları gerekçesiyle altı asker hakkında dava açıldığını açıkladı. 
Basra'daki İngiliz askerlerinin sivillere de eziyet ettiği, hırsızlık şüphesiyle yakalanan ve 8 saat işkence gören Iraklının, dişlerinin sökülerek tüm kemiklerinin kırılmakla tehdit edildiği ancak daha sonra kanıt bulunmadığı için hareket halindeki askeri araçtan yola atılarak serbest bırakıldığı bildirildi. 

Savaş biteli 600 ABD askeri öldü 
ABD Başkanı Bush'un 1 Mayıs 2003'te "Irak'ta savaş bitti" açıklamasından bu yana ABD'nin Irak'taki kayıpları 600'e ulaştı. Nisanda 1361 Iraklı ölürken, 136 ABD askeri hayatını kaybetti. 




</TEXT>
</DOC>
