<DOC>
<DOCNO> 211811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/ekonomi/eko07.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvik yasa tasarısı, 'ucu ucuna' geçti 
</HEADLINE>
<TEXT>

   ANKARA Milliyet 
   
   Kişi başına milli gelirin 1.500 doların altında olduğu illerde yatırımların ve istihdamın teşvikini sağlayacak yasa tasarısı, CHP milletvekillerinin yanı sıra AKP'lilerinin de itirazları nedeniyle toplantı yeter sayısı olan 184 oyla ucu ucuna kabul edildi. 
   Gece yarısına kadar süren görüşmelerde milletvekilleri, Tunceli ve Elazığ gibi illerin kapsam dışında tutulmasına karşı çıkarak, "1.500 dolar kriteri dışında başka kriterlerin de esas alınmasını" istedi. Milli Eğitim Bakanı Hüseyin Çelik, "Seçim hesabı yapsaydık, bizim grubumuzdan da milletvekillerinin rahatsız olduğu iller kapsama alınırdı" derken, kapsamdışı kalan iller için birşeyler yapacaklarını söyledi. Maliye Bakanı Kemal Unakıtan ise, "Ekonomi istikrara kavuştu, en büyük teşvik bu" dedi. 
   
   36 il yararlanacak 
   Yasaya göre, kişi başına milli geliri 1.500 dolar ve altındaki illerde 2008 sonuna kadar vergi ve sigorta primi teşvikleri ile enerji desteği sağlanacak. Teşviklerden, Giresun, Ordu, Gümüşhane, Kırşehir, Sinop, Amasya, Erzincan, Uşak, Malatya, Sivas, Tokat, Diyarbakır, Afyon, Bartın, Osmaniye, Düzce, Çankırı, Siirt, Erzurum, Batman, Mardin, Bayburt, Şanlıurfa, Aksaray, Adıyaman, Kars, Van, Iğdır, Yozgat, Ardahan, Hakkari, Bingöl, Bitlis, Şırnak, Muş ve Ağrı yararlanacak. 
   
   
</TEXT>
</DOC>
