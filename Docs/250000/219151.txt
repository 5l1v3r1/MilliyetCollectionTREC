<DOC>
<DOCNO> 219151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun04.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavuğun da gen haritası yayınlandı 
</HEADLINE>
<TEXT>

     İnsan, şempanze, fare ve yuvarlak kurttan sonra tavuğun da tüm gen haritası çizildi ve yayınlandı. 
     ABD Ulusal İnsan Gen Araştırmaları Enstitüsü'nden yapılan açıklamada tavuğun gen haritasının ilk taslağının çizilerek yayınlandığı belirtildi. Tavuk gen haritası, çıkarılan ilk kuş gen haritası oldu. 
     Tavuk gen haritasının, son kuş gribi salgını ile mücadelede yararlı olabileceği belirtiliyor. St. Louis'deki Washington Üniversitesi Tıp Fakültesi'nden Richard Wilson ve arkadaşlarının kümes hayvanı evcil tavukların atası olarak bilinen kırmızı orman tavuğunun gen haritasını çıkardıkları açıklandı. Kırmızı orman tavuğu, bilimsel adıyla ''Gallus gallus'' olarak biliniyor. 
     Çin'deki Pekin Gen Enstitüsü'nde uluslararası bir ekip daha önce kümes hayvanı olan tavukların üç değişik soyunun genetik değişkenlerinin haritasını çıkarmıştı. 
     
</TEXT>
</DOC>
