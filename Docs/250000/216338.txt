<DOC>
<DOCNO> 216338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur22.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Altındağ'da çıkan yangında baba ile oğul hayatını kaybetti... 
</HEADLINE>
<TEXT>

     Altındağ'da bir gecekonduda çıkan yangın sonucu 2 kişi yaşamını yitirdi. 
     AA muhabirinin aldığı bilgiye göre, Sinanpaşa Mahallesi 218 numaralı gecekonduda dün gece bilinmeyen bir nedenle yangın çıktı. Olayın itfaiyeye bildirilmesi üzerine yangın bölgesine gelen ekipler, kısa sürede yangını kontrol altına alarak söndürdüler. 
     Yangının söndürülmesinin ardından gecekonduda inceleme yapan Altındağ Merkez Karakol Amirliği ekipleri, Mustafa Avcı 46 ile oğlu Muhammet Avcı'nın 6 cesetlerini buldular. Baba ile oğulun duman zehirlenmesinden öldükleri belirlendi. Yangının çıkış sebebiyle ilgili çalışmaların sürdürüldüğü kaydedildi. 
     Öte yandan Kızılcahamam'da sobadan zehirlenen İbrahim Efe 50 adlı kişi yaşamını yitirdi. Yenice Mahallesi Semerkant Sokak'ta oturan İbrahim Efe'nin eşi Fatma Efe, polise verdiği ifadesinde, sobayı yakarak komşusuna gittiğini, bir süre sonra döndüğünde eşini ölü bulduğunu söyledi. 
     
</TEXT>
</DOC>
