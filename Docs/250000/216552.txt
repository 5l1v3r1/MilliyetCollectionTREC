<DOC>
<DOCNO> 216552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo18.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Türklerin kurduğu futbol takımı liglerden men edildi 
</HEADLINE>
<TEXT>

     Belçika'nın Limburg iline bağlı Heusden-Zolder köyünde yaşayan Türklerin kulübü olan ve amatör kümede mücadele eden FC Anadol'un A ve B takımları, maçlarında sürekli olay çıkması yüzünden sezon sonuna kadar ligden men edildi. 
     Belçika Futbol Federasyonu Limburg İl Müdürü Henri Reynders, bu bölgede başka Türk takımlarının da bulunduğunu, fakat tüm sorunların FC Anadol takımının maçlarında yaşandığını söyledi. 
     FC Anadol Kulübü'ne verilen cezanın en önemli nedeninin, ocak ayında yapılan lig maçında Türk taraftarların, Flandria Paal takımının oyuncularını dövmesi olduğunu anlatan Reynders, ''Ayrıca FC Anadol A takımında oynayan futbolcuların bazı hakemleri tehdit ettiğini öğrendik. Bir maçta da siyah kuşak sahibi karateci olan FC Anadol oyuncusu, rakip futbolcuyu hastanelik etti. Son 6 ayda FC Anadol'un 5 maçı, çıkan olaylar yüzünden yarıda kaldı'' dedi. 
     Henri Reynders, FC Anadol'a karşı herhangi bir kötü niyetlerinin bulunmadığını ve ırkçı düşünceler taşımadıklarını da belirterek, ''Bu ceza uygulamasını, kulübün biraz kendine gelmesine ve önümüzdeki sezona iyi bir zihniyetle başlamasına fırsat vermek için yapıyoruz'' diye konuştu. 
     Bu arada FC Anadol Kulübü yöneticilerinin karara itiraz ettikleri öğrenildi. 

     
</TEXT>
</DOC>
