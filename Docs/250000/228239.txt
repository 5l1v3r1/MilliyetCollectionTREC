<DOC>
<DOCNO> 228239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy04.html </URL>
<DATE> 2004/04/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AKP'li Mercan'dan Eskişehir Büyükşehir Belediye Başkanı'na sitem... 
</HEADLINE>
<TEXT>

     AK Parti Genel Başkan Yardımcısı ve Eskişehir Milletvekili Murat Mercan, ''Büyükşehir Belediye Başkanı Yılmaz Büyükerşen, Tepebaşı Belediye Başkanı daha görevi devralmadan 3.5 trilyon liralık haciz gönderdi. Uyum içinde çalışmak istiyorsa bu tür uygulamalardan vazgeçmelidir'' dedi. 
     Mercan, düzenlediği basın toplantısında, seçilen belediye başkanı ve meclis üyelerinin halka en iyi hizmeti vermeye hazır olduklarını belirterek, kimseyle kavga etmeden, vakit kaybetmeden kentin sorunlarına çözüm getirmek istediklerini söyledi. 
     Yoğun bir seçim kampanyasının geride kaldığını, seçim döneminde ''partisine ve şahsına karşı sarfedilen sözleri'' stresli seçim atmosferine bağladıklarını ifade eden Mercan, şöyle konuştu 
     ''Seçim dönemi bitmesine rağmen Büyükşehir Belediye Başkanı Yılmaz Büyükerşen, şahsıma ve partime haksız ithamlarda bulunmaya devam ediyor. AK Parti Eskişehir teşkilatı olarak seçimin güvenli bir ortamda geçmesi için elimizden geleni yaptık. Seçimden sonra da belediye başkanları verdikleri mesajlarla uyum içinde çalışacaklarını dile getirdiler. Büyükerşen, Tepebaşı Belediye Başkanı daha görevi devralmadan 3.5 trilyon liralık haciz gönderdi. Uyum içinde çalışmak istiyorsa bu tür uygulamalardan vazgeçmelidir.'' Mercan, ''yerel bir televizyonda yaptığı konuşma'' nedeniyle Büyükerşen'i mahkemeye vereceklerini belirtti. 
     Murat Mercan, seçim gecesi İl Emniyet Müdürü Savaş Yücel ile aralarında geçen konuşmanın kamuoyuna yanlış aksettirildiği de söyledi. 
     
</TEXT>
</DOC>
