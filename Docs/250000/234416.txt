<DOC>
<DOCNO> 234416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko15.html </URL>
<DATE> 2004/04/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Almanlar borç batağında... 
</HEADLINE>
<TEXT>

     Almanya'da yapılan araştırmalar ailelerin gittikçe daha yoğun şekilde borçlandıklarını ortaya koydu. 
     Alman tüketicileri koruma dernekleri tarafından yapılan araştırmalara göre, 2003 yılında yaklaşık 1 milyon 670 bin Alman icraya verildi. 
     Köln kentinde yaklaşık 42 bin ailenin fazla borçlu olduğu ve her gün ortalama 5 kişinin borçlular için danışmanlık hizmeti alabilmek amacıyla başvuruda bulundukları belirtildi. 
     Hamburg Tüketicileri Koruma Derneği tarafından yapılan bir araştırma da bazı bankaların, dar gelirli vatandaşlardan daha fazla kredi faizi ve banka masrafı aldıklarını ortaya koydu. 
     Düsseldorf kentinde borçlular için danışmanlık yapan Uli Wagner, borçlanmanın önemli sebeplerinin başında işsizlik, boşanma ve hastalıkların geldiğini ifade ederek, vatandaşların çoğunun fazla borçlanarak geri ödemelerinde zorluklar çektiklerini söyledi. 
     Büyük borç yükü altına girenlere danışmanlık hizmetlerinden faydalanmaları çağrısında bulunan Wagner, kendilerinin alacaklılarla görüşme imkanı bulunduğunu kaydetti. 
     
</TEXT>
</DOC>
