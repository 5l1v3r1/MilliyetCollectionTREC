<DOC>
<DOCNO> 226176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur16.html </URL>
<DATE> 2004/03/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erzurum Aşkale'de çadırkentler kurulmaya başlandı 
</HEADLINE>
<TEXT>

     Erzurum'un Aşkale İlçesi'nde meydana gelen depremde hasar gören köylerde çadırkentler kuruluyor. Depremde en fazla hasar gören Küçükgeçit Köyü'nde kurulan 45 çadıra afetzedeler yerleştirildi. 
     Küçükgeçit Köyü'nde afetzedelere nakdi yardım dağıtımını gerçekleştiren Aşkale Kaymakamı Mustafa Özsoy, depremde yakınlarını kaybedenlere birer milyar, diğer afetzedelere ise 250 milyon lira yardım yapılacağını belirtti. 
     Afetzedelere ilk aşamada 100 milyar lira nakdi yardım yapılacağını ifade eden Özsoy, gelecek günlerde de 200 milyar lira daha dağıtılacağını kaydetti. 
     Depremde, Aşkale İlçesi'ne bağlı 15 köyde ağır hasar meydana geldiğini, 22 köyün de etkilendiğini belirten Özsoy, depremde 1700 ila 2000 arasında konutun hasar gördüğünü söyledi. 
     Deprem bölgesinde 22 çadır kentin kurulma çalışmalarının sürdürüldüğünü anlatan Özsoy, şunları kaydetti 
     ''Depremin hemen ardından ilçemize bin çadır ile üç bin battaniye gönderildi. Şimdiye kadar 543 çadır kuruldu 292 çadır daha kurulacak. Kızılay 3 bölgemizde afetzedeler için mutfak kurdu. Dağıtılmak üzere gönderilen 3000 battaniyeden 2000'nin afetzedelere ulaştırıldı.'' 
     
     ''VATANDAŞ DEPREMİN ŞOKUNU ATLATTI'' 

     Depremzedelerin yaralarının kısa sürede sarılacağını ifade eden Özsoy, ''Depremi yaşayan vatandaşlarımız kısa sürede yaşadıkları şoku üzerlerinde attılar'' dedi. 
     Geceleri hava sıcaklıklarında yaşanan düşüşlere dikkati çeken Özsoy, çadırlarda kullanılmak üzere soba talep ettiklerini ve en kısa zamanda bölgeye ulaşacak sobaların dağıtımının yapılacağını belirtti. Özsoy, ayrıca 100 konteynır istediklerini söyledi. 
     
</TEXT>
</DOC>
