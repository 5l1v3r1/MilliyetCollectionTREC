<DOC>
<DOCNO> 220837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/ekonomi/eko01.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri ilanda büyük atak 
</HEADLINE>
<TEXT>

   Milliyet, yedi gün yayınlanacak seri ilanlar sayfalarının yanı sıra her cumartesi günü de seri ilan gazetesi çıkartıyor. Posta da ilk kez seri ilan pazarına girdi 
      EKONOMİ SERVİSİ 
   
   Milliyet ve Posta seri ilanlar sayfalarını başlatıyor. Haftanın yedi günü İstanbul, Ankara, İzmir, Adana ve Antalya'da yayımlanacak olan Milliyet Vitrin Seri İlanlar sayfalarının ilki 13 Mart Cumartesi günü okurlarıyla buluşuyor. 
   Ayrıca, her cumartesi günü Milliyet Vitrin Haftalık Seri İlanlar Gazetesi İstanbul, Ankara, Antalya bölgelerinde yayımlanacak. Haftalık Seri İlanlar gazetesi sayfalar dolusu seri ilan, sektörel bazda uzmanlık haberleri ve çeşitli meslek gruplarına özel hazırlanacak sayfalarla okurlara farklı ve geniş içerikli bir mecra sunacak. Posta'da da 10 Mart'tan itibaren seri alanlar sayfaları yayımlanmaya başlıyor. 
   Milliyet ve Posta gazetelerinin seri ilan atağı Doğan Gazetecilik A.Ş İcra Kurulu Başkanı Hanzade Doğan'ın açılış konuşmasını yaptığı İstanbul The Marmara Oteli'nde gerçekleştirilen toplantıyla seri ilan ajanslarına tanıtıldı. 
   Bünyesinde Radikal, Posta, Fanatik ve Finansal Forumu bulunduran Simge Grubu ile Milliyet Gazetecilik'in birleşmesi sonucu ortaya çıkan Doğan Gazetecilik'in Türk yazılı basının yüzde 40'ını elinde bulundurduğunu kaydeden Hanzade Doğan, "Markalarımızın her biri kendi kulvarlarında lider konumundalar" dedi. 
   
   'Pazarı büyüteceğiz' 
   Doğan, "Milliyet ana gazetesi ile reklamverenlerin direkt hedeflemek istedikleri sahiplik oranları yüksek A-B grubunu yakalarken, otomobil, turizm, seyehat gibi ekleri ile reklamvereni direkt kendi ürünleri ile ilgilenen okur ile buluşturuyor. Milliyet değerli tiraj kavramının en güzel örneği" diye konuştu. Posta'nın da farklı gazeteciliği ile en çok satan gazete olarak Türkiye'nin gazetesi olduğunu belirten Doğan, "Posta, perakende, ticari otomobil gibi alanlarda büyük gazeteleri dahi geride bırakmıştır" dedi. 
   Bu sene yüzde 30 büyümesi beklenen genel reklam pastasında seri ilanlar payının büyüme oranının yüzde 50'lere çıkabileceğinin tahmin edildiğini kaydeden Doğan "Piyasayı olması gereken boyutlara çıkarıp büyüyen pazardan pay almak öncelikli hedefimiz" dedi. Doğan Gazetecilik İş Geliştirme Direktörü Tijen Mergen de Posta ve Milliyet'e aynı anda seri ilan verenlere özel fiyatlar uygulanacağını belirterek, "Bu iki gazeteye ilan verenler, günde 3 milyon okura erişecek" diye konuştu. 
   Doğan Gazetecilik Milliyet Vitrin ve Posta Seri İlanlar Reklam Koordinatörü Hülya Yürür de, "Seri ilanlar piyasasında yeni bir dönemin başlangıcındayız" dedi. 
   
   Davete büyük ilgi 
   Milliyet ve Posta gazetelerinin seri ilan atağı İstanbul The Marmara Oteli'nde gerçekleştirilen bir toplantıyla seri ilan ajanslarına tanıtıldı. Toplantıya pek çok ajansın sahibi ve üst düzey yöneticisi katıldı. 
   
   
</TEXT>
</DOC>
