<DOC>
<DOCNO> 209089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko31.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergisi tahsilinde yetkili vergi daireleri yarın da açık... 
</HEADLINE>
<TEXT>

     Maliye Bakanlığı, motorlu taşıtlar vergisi tahsiline yetkili vergi dairelerinin yarın saat 17.30'a kadar açık olacağını bildirdi. 
     Bakanlıktan yapılan yazılı açıklamada, mükellefler tarafından ödenmiş ek motorlu taşıtlar vergisi ile taşıt vergisinin 2004 yılı motorlu taşıtlar vergisine mahsup işleminin zaman alması ve verginin birinci taksitinin ödenmesi nedeniyle meydana gelen sıkışıklığın giderilmesi için, vergi dairelerinin yarın da vatandaşa hizmet vermesi kararlaştırıldı. 
     Bu çerçevede, motorlu taşıtlar vergisini tahsile yetkili vergi daireleri, yarın 17.30'a kadar açık olacak. 
     Maliye Bakanlığı açıklamasında, yapılan görüşmeler sonrasında Garanti Bankası, Vakıflar Bankası, Finansbank, Alternatifbank ve Turkish Bank'ın, motorlu taşıtlar vergisini tahsil ettiğinin belirlendiği belirtildi. 
     Diğer banka ve özel finans kurumlarının ise önümüzdeki hafta başından itibaren vergi tahsilatına başlayacakları ifade edildi. 
     
</TEXT>
</DOC>
