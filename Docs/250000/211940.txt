<DOC>
<DOCNO> 211940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko25.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanın her tarafı ekonomiye katkı İşte bilinmeyenler... 
</HEADLINE>
<TEXT>

     Kurban Bayramı'nda kesilen büyük ve küçükbaş hayvanların genellikle et ve derisinden yararlanılırken, atık olarak görülen kemik, kan ve boynuz gibi yan ürünlerin endüstrinin çeşitli kollarına kaynak oluşturduğu bildirildi. 
     Uludağ Üniversitesi Veteriner Fakültesi Besin Hijyeni ve Teknolojisi öğretim görevlisi Figen Çetinkaya, AA muhabirine yaptığı açıklamada, insanların kurban bayramlarında kestikleri hayvanların etine ağırlık verdiklerini, sakatatlar ve diğer yan ürünleri ise atmayı tercih ettiklerini söyledi. 
     Kesim sonrası gıda maddesi olarak tüketilmeyen ve genellikle atılan kısımların, endüstrinin çeşitli alanlarında kullanılabildiğini vurgulayan Çetinkaya, bu ürünlerin çöpe gitmesinin, aynı zamanda ülke ekonomisine sağlanacak katkıların da boşa harcanması anlamına geldiğini bildirdi. 
     Çetinkaya, hiçbir değerinin olmadığı sanılan hayvan kanlarının başta yem olmak üzere gıda, boya, tutkal ve kağıt sanayisinde değerlendirildiğini anlatarak, kemiklerin ise yem ve tutkal sanayisine önemli bir kaynak oluşturmasının dışında jelatin, filtre, fotoğraf ve röntgen filmlerinin yapımında kullanıldığını kaydetti. 
     Kurban bayramlarında çöpe giden ürünlerin başında gelen tırnak ve boynuzların da un haline getirilip, yem sanayisi ve yangın söndürücü cihazların yapımında kullanıldığını ifade eden Çetinkaya, boynuzların ayrıca, düğme ve birçok süs eşyasının yapımında değerlendirildiğini belirttti. Çetinkaya, işkembe ve bağırsak içeriklerinden yem, gübre ve doğal gaz sanayiinde, pankreas, tiroit bezi, adrenal bezler ve safradan ilaç sanayiinde yararlanıldığına dikkati çekti. 
     Figen Çetinkaya, deri sektörü için kurban bayramlarının önemli bir kaynak oluşturduğuna değinerek, şöyle konuştu 
     ''Her sene kurban bayramlarında yaklaşık 5 milyon büyük ve küçükbaş hayvan kesiliyor. Bu hayvanların derilerinin yüzde 20'si, hatalı yüzüm nedeniyle kullanılamıyor. Kesim ve yüzüm esnasında oluşturulan kesici kusurları, derilerde önemli kalite kaybına ve deri kullanım alanının daralmasına neden olmaktadır. Bu kayıpları engellemek için, kurban kesimlerinin eğitimli personelin görev yaptığı et kombinaları ve mezbahalarda gerçekleştirilmeli.'' 
     
</TEXT>
</DOC>
