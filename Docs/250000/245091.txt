<DOC>
<DOCNO> 245091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur09.html </URL>
<DATE> 2004/06/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ankara - İstanbul treni yarın ''hızlanacak''... 
</HEADLINE>
<TEXT>

     Türkiye Cumhuriyeti Devlet Demiryolları'nın TCDD , bakım çalışmaları sonrasında Ankara-İstanbul arası ulaşımı 5 saate indirecek hızlandırılmış trenleri yarın sefere başlıyor. 
     TCDD'den yapılan açıklamaya göre, Haydarpaşa'dan Yakup Kadri Karaosmanoğlu ve Ankara'dan Yahya Kemal Beyatlı adlarıyla hareket edecek hızlandırılmış ekspresler, yarın saat 18.00'de karşılıklı seferlerine başlayacak. 
     Yakup Kadri Karaosmanoğlu Ekspresi, Haydarpaşa'da Başbakan Recep Tayyip Erdoğan'ın da katılacağı törenin ardından ilk seferine başlayacak. Başbakan Erdoğan, bir süre bu trenle seyahat edecek. 
     Ankara Garı'nda da, bu trenin karşılığı olarak hareket edecek Yahya Kemal Beyatlı Ekspresi için bir tören düzenlenecek. Ankara ve İstanbul'daki törenler, konferans sistemiyle aynı anda gerçekleştirilecek. 
     Yakup Kadri Karaosmanoğlu ve Yahya Kemal Beyatlı ekspresleri, saat 18.00'de İstanbul ve Ankara'dan hareket edecekler. Bu trenler, Eskişehir ve Bostancı'da duracak. Gazi Ekspresi adı verilen hızlandırılmış tren ise pazartesi gününden itibaren 06.00'da Ankara ve İstanbul'dan hareket edecek. Bu tren ise Eskişehir ve Pendik'te duracak. Biletleri 24 milyon lira olarak belirlenen trenler, Ankara-Eskişehir arasını 2 saatte, Ankara-Pendik arasını 4.5 saatte, Ankara-Haydarpaşa arasını ise 5 saatte kat edecek. 
     TCDD, trenleri hızlandırma projesi kapsamında ilk etapta Ankara-İstanbul güzergahında yol yenileme çalışmaları yaparak, bu hattı trenlerin hız yapabileceği duruma getirdi. Elektrikli çeken araçların azami hızlarının artırılması için lokomotiflere teknik müdahaleler yapıldı ve lüks vagonlar hatlara çıkarıldı. Bu şekilde, trenlerin maksimum hızı 150 kilometreye çıkarıldı. Hızlandırılmış seferler nedeniyle hemzemin geçitlerde de gerekli emniyet tedbirleri alındı. 
     
</TEXT>
</DOC>
