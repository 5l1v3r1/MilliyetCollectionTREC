<DOC>
<DOCNO> 207492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun28.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, Türkiye'nin idam kararından memnun... 
</HEADLINE>
<TEXT>

     AB Komisyonu, Türkiye'nin, idam cezasının savaş halinde de kaldırılmasını öngören Avrupa İnsan hakları Sözleşmesi'nin AİHS 13. protokolüne bugün imza atmasından memnuniyet duyduğunu bildirdi. 
     AB Komisyonu sözcülerinden Jean-Christophe Filori, Brüksel'de yaptığı açıklamada, Komisyonun, Türkiye'deki insan hakları açısından çok iyi bir haber olan bu girişimi memnuniyetle karşıladığını belirtti. 
     Filori'ye göre, AB Komisyonu, Türkiye'nin AİHS 13. protokolüne imza attığı yönündeki haberlerin doğrulanmasını bekliyor. 
     Filori, Türkiye'nin girişimini ''Avrupa'nın insan hakları alanındaki kriterlerine tamamen saygı gösteren, gelişmiş bir demokrasi yolunda atılmış belirgin bir adım'' olarak nitelendirdi. 
     Türkiye, idam cezasının barış zamanı dışında, savaş ve savaş tehlikesi halinde de kaldırılmasını öngören Avrupa İnsan Hakları Sözleşmesi'nin AİHS 13. protokolünü bugün imzaladı. 
     Avrupa Konseyi nezdindeki daimi temsilci Büyükelçi Numan Hazar, Strasbourg'da düzenlenen törenle, protokole Türkiye adına imza attı. 
     
</TEXT>
</DOC>
