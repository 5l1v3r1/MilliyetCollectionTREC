<DOC>
<DOCNO> 221903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/guncel/gun05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetçi polislere ihraç 
</HEADLINE>
<TEXT>

   Bursa'da biri başkomiser 17 polis meslekten ihraç edildi. Başkomiserin 18 ayrı banka hesabı olduğu ortaya çıktı 
   TOLGA ŞARDAN Ankara 
   
   Bursa'nın Karacabey Bölge Trafik İstasyon Amirliği'nde Temmuz 2003'te ortaya çıkarılan, bir başkomiserle yedi polis memurunun suçüstü yapıldığı rüşvet soruşturması sonunda 17 trafik polisi Emniyet Genel Müdürlüğü Yüksek Disiplin Kurulu kararıyla meslekten ihraç edildi. 
   Dönemin Bursa Emniyet Müdürü Reşat Altay'a gelen ihbarla başlatılan soruşturmanın ilk aşamasında, Bölge Trafik İstasyon Amiri Başkomiser Yılmaz Keskin ve yedi polis suçüstü yakalandı. Müfettiş soruşturması sonucunda, Keskin ile görev sırasında sürücülerden rüşvet aldıkları kesinleşen 16 polise "meslekten ihraç", 11 personele de "uzun süreli kıdem durdurma" cezaları verildi. Dönemin Bölge Trafik Şube Müdürü Zeki Aktaş'a da "görevi ihmal"den 16 ay kıdem durdurma cezası verildiği öğrenildi. Rüşvet organizasyonunun lideri olduğu gerekçesiyle tutuklanan Keskin'in para trafiğini gerçekleştirmek için yakınlarının üzerine 18 ayrı banka hesabı açtığı, hesaplarında 128 bin dolar, 70 milyar lira bulunduğu, ayrıca 368 metrekare arsa, dört katlı apartman ve minibüsü olduğu anlaşıldı. 
   
   
</TEXT>
</DOC>
