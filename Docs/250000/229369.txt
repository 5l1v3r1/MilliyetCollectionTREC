<DOC>
<DOCNO> 229369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo28.html </URL>
<DATE> 2004/04/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Atalay Ali Aydın biraz dinlendikten sonra keşke görevine devam etseydi 
</HEADLINE>
<TEXT>

     Gençlik ve Spor Genel Müdürü Mehmet Atalay, Futbol Federasyonu ile Merkez Hakem Kurulu arasındaki ilişkiyi yeniden gözden geçirdiklerini söyledi. 
     Mehmet Atalay, son haftalarda futbolda yaşanan bir takım olumsuzluklar neticesinde kendilerine bir çok kesimden gelen talepler olduğunu belirterek, ''Taleplerin tamamı Merkez Hakem Kurulu Başkanı'nın atamayla değil, seçimle göreve gelmesi yönünde oldu'' dedi. 
     Atalay, konu hakkında Gençlik ve Spor Genel Müdürlüğü olarak kendilerinin de bir çalışma başlattıklarını ifade ederek, şöyle konuştu 
     ''Son haftalarda artan hakem hataları yüzünden hem Futbol Federasyonu, hem de Merkez Hakem Kurulu yıpranıyor. Amacımız, hakem camiasını kararlarında ve atamalarında federasyondan bağımsız hale getirmek. Bunun için de Merkez Hakem Kurulu Başkanının yapılacak bir genel kurulda seçimle işbaşına gelmesi gerekiyor. Yani organize açısından Futbol Federasyonu'na bağımlı, kararlarında ise bağımsız olacak. Merkez Hakem Kurulu Başkanı, Futbol Federasyonu'nun atamasıyla değil, kendi genel kurulunu yaparak seçimle gelecek.'' 
     
     ''ALİ AYDIN'A YAZIK OLDU'' 
     Gençlik ve Spor Genel Müdürü Atalay, hakem Ali Aydın'ın görevi bırakmasına çok üzüldüğünü söyledi. 
     Atalay, şöyle dedi 
     ''Ali Aydın'ın Türk Futboluna çok kıymetli ve çok büyük hizmetleri oldu. Ancak bu sezon bir kaç tane talihsiz maç yönetti. Özellikle son Beşiktaş-Galatasaray maçında büyük hatalar yaptı. Ancak her şeye rağmen bence Ali Aydın biraz dinlendikten sonra keşke görevine devam etseydi. Ali Aydın'a yazık oldu.'' 
     
</TEXT>
</DOC>
