<DOC>
<DOCNO> 249914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun39.html </URL>
<DATE> 2004/06/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Oylar Kerry'ye, paralar Bush'a... 
</HEADLINE>
<TEXT>

     ABD'de, son anketlere göre, başta Irak savaşı olmak üzere, izlediği politikalar yüzünden Demokrat rakibi John F. Kerry'ye karşı halkın desteğini kazanmakta güçlük çeken Başkan George Bush'un, aynı güçlüğü seçim kampanyasında kullanmak için para toplamakta çekmediği belirtildi. 
     Seçimler için yürütülen kampanyanın, ABD tarihinin en pahalı başkanlık yarışı haline gelmekte olduğuna dikkat çekilirken, Bush'un seçim kampanyalarında kullanılmak üzere bankada, Kerry'nin kampanyası için toplanan paradan iki kat daha fazla parası bulunduğu bildirildi. 
     2000 yılındaki rekorunu kırarak, bugüne kadar 218 milyon dolar toplayan Bush'un halen bankada kullanılmak üzere 63 milyon doları bulunduğu kaydedilirken, Demokratlar için bir rekor sayılan 148,5 milyon dolar toplayan Kerry'nin ise bankadaki hesabında 28 milyon dolar kaldığı ifade ediliyor. 
     Son aylarda kampanya için para toplama konusunda Bush'a nazaran daha atak olduğu söylenen Kerry'nin, geçen ay akşam yemekleri, partiler, internet üzerinden ya da mektuplarla gönderilen bağışlar sayesinde 31 milyon dolar topladığı kaydediliyor. Bush'un geçen ayki para toplama performansı ise 13 milyon dolarda kaldı. 
     Kampanya için muazzam paralar harcadıkları belirtilen her iki adayın da özellikle yarışın kritik olduğu Ohio, Pennsylvania ve Missouri gibi eyaletlerde kesenin ağzını açtıkları ifade ediliyor. 
     
</TEXT>
</DOC>
