<DOC>
<DOCNO> 202646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yasam/yas01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, 'kar'ı karşılamaya hazır 
</HEADLINE>
<TEXT>

   Yağmurun, bugünden itibaren kara dönüşeceği tahmin ediliyor. Belediye ve valilik alarmda. İlçelere 4 bin ton tuz gönderildi. Ekipler hazır kıta bekliyor... 
      TAHSİN AKSU İstanbul 
   
   İstanbul, şiddetli sağanak ve kar yağışının etkisi altına giriyor. İstanbul Büyükşehir Belediyesi Afet Koordinasyon Merkezi'nden AKOM yapılan açıklamada, yağışın dün gece yarısından itibaren etkisini artırdığı ve bugün kara çevirmesinin beklendiği kaydedildi. Yağışla birlikte rüzg rın hızının da saatte 80 kilometreye ulaşacağı tahmin ediliyor. Kötü hava koşulları nedeniyle, "Düşük Yoğunluk Alarmı" düzeyi olan "A" planı da uygulamaya sokuldu. 
   "A Planı" kapsamında 1100 kişilik personel ellerinde süpürge ve küreklerle hazır bekliyor. Depolardaki 28 bin ton tuzun 4 bin tonluk kısmı ilçe belediyelerine dağıtıldı. 
   Ulaşım Daire Başkanı Rafet Bozdağ, "Olağanüstü kış koşullarının geçerli olduğu durumlarda Yüksek Yoğunluk Alarmı B Planı'nı devreye sokacağız. B Planı'nda bir kriz masası oluşturulacak. Personel sayısı 5 bin olacak" dedi. 
   
   'Aşırı yağışa hazırız' 
   Aşırı kar yağışı halinde, "Çok Yüksek Yoğunluklu Alarm" olan C Planı'nın devreye gireceğini kaydeden Bozdağ, "Belediye personeli ile müteahhitlik hizmeti veren kuruluşlar, personel, araç ve donanımlarıyla AKOM'a çalışacaklar" diye konuştu. Valililikten yapılan açıklamada da, kış şartlarına karşı alınacak tedbirlerin gözden geçirildiği belirtildi. 
   
   Soğuk havada nasıl giyinelim    Uludağ Üniversitesi UÜ Tıp Fakültesi Halk Sağlığı Anabilim Dalı Başkanı Prof. Dr. Hamdi Aytekin, soğuk havalarda kalın kıyafetler yerine ince ama üst üste birkaç kat giysinin tercih edilmesi gerektiğini belirtti. Pamuklu ve yünlü giysileri sentetik kıyafetlere tercih etmek gerektiğini vurgulayan Aytekin, mümkün olduğunca az alkol alınması konusunda uyardı. Aytekin, kalp hastalarının soğuk havalarda kriz geçirme riskinin de arttığını vurguladı. 
   
   
</TEXT>
</DOC>
