<DOC>
<DOCNO> 209269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun12.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer 1 Temmuz'da özel yaşamıma dönmeyi bekliyorum 
</HEADLINE>
<TEXT>

     ABD'nin Irak'taki sivil yöneticisi Paul Bremer, Irak'ın kendi kendini yönetmesi planını ABD'nin yeniden gözden geçireceğini, ancak 1 Temmuz'da yetkinin Irak'a devredilmesi planından vazgeçilmediğini bildirdi. 
     Bremer, Irak'ta nüfusun yüzde 60'ını oluşturan Şiiler'in lideri Ayetullah Ali Sistani'nin genel seçim ısrarı ve Iraklı Kürtlerin federal yapı için bastırmasına yönelik sıkıntılara çözüm getirmek amacıyla Washington'da ABD Başkanı George Bush ve diğer üst düzey yetkililerle biraraya geldi. 
     Paul Bremer, Pazartesi günü de Irak Geçici Hükümet Konseyi'nin bazı üyeleriyle birlikte, BM Genel Sekreteri Kofi Annan ile görüşerek, BM'den, Irak'ta geçiş sürecinde rol almasını isteyecek. 
     Bremer, gazetecilere açıklamasında, ''Irak halkı, bir an önce egemenliğini geri almak istiyor'' dedi ve ABD'nin, gerekirse işgal süresini uzatabileceğini ve bundan bir sıkıntı duymadığını söyledi. 
     ABD'nin Irak'taki Geçici Hükümet Konseyi ile Kasım ortasında imzaladığı belge çerçevesinde Irak'taki 18 ilde belirlenecek bir geçici yasama kurulunun, bir kabine seçmesi ve Haziran sonuna kadar yetkilerin, bu yeni hükümete devri öngörülüyor. Ancak Sistani ve destekçileri, bu yöntemi reddederek, doğrudan genel seçimde ısrar ediyor. ABD ise bu talebi, yetki devri için 15 Kasım'da imzalanan anlaşma gereği Haziran sonuna kadar zaman olmadığı, seçim kanunu ve seçmen kaydının bulunmadığı gerekçesiyle reddediyor. 
     Doğrudan seçime karşı çıkmasıysa Irak'a demokrasi getirme amacını taşıdığını söyleyen ABD'yi zor duruma sokuyor. Bremer ise Irak'ın Şii lideri Sistani ile aralarında ''temel bir anlaşmazlık'' bulunmadığında ısrar etti. Bremer, gelecek yıl üç seçimin planlandığını, şeffaf ve temsili yüksek bir yapıyla ilerlenmesi için bir yol bulunmasının gerektiğini kaydetti. 
     Paul Bremer, 15 Kasım anlaşmasının gereği olarak 1 Temmuz'da Irak'ta yeni hükümete yetki devrini yaptıktan sonra bu tarihte kendisinin de özel yaşamına geri dönmeyi beklediğini söyledi. 
     Şii lider Sistani ise genel seçim talebinin geri çevrilmesi halinde, ABD'nin yaptıracağı seçimin meşruluğunu reddeden bir fetva yayınlamakla tehdit ediyor. Basra'da Sistani yanlısı 30 bin kişi, ABD planına karşı gösteri düzenlemişti. 
     Bremer ile aynı gün üç kez görüşen ABD Dışişleri Bakanı Colin Powell ise Hollanda televizyonuna verdiği bir demeçte, ''BM, 15 Kasım planını desteklemek için bütün tarafların biraraya gelmesinde yardımcı olabilir'' dedi. Powell, Şiiler'in ABD planına karşı olmadığını savunarak, ''Şii liderlikle iyi ilişkilerimiz var'' dedi. 
     Beyaz Saray sözcüsü Scott McClellan, yetki devri planının geçerliliğini koruduğunu, ancak bazı değişikliklerin yapılmasının mümkün olduğunu söylemişti. 
     
</TEXT>
</DOC>
