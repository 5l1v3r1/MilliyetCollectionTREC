<DOC>
<DOCNO> 205105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun37.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, İran için seferber oldu... 
</HEADLINE>
<TEXT>

     Deprem felaketi yaşayan İran'a yardım için çeşitli ülkelerin BM emrine şimdiye kadar 6 milyon dolar verdikleri bildirildi. 
     BM İnsanı İşler Koordinasyon Bürosu'nda İran'a yardımı organize eden Raşid Halikov, şimdiye kadar 6 milyon dolarlık yardım topladıklarını belirterek, Bem kentindeki depremle ilgili ilk tespit çalışmalarının tamamlanmasından sonra BM'nin geniş çaplı bir yardım çağrısı yapacağını açıkladı. 
     6 milyon dolarlık yardımı, AB'nin 2,7 milyon, Avustralya'nın 1,4 milyon, Japonya'nın 770 bin dolarlık nakit yardımı, geri kalanını ise ABD, Kanada, Fransa ve Almanya'nın gönderdiği acil yardım malzemesi oluşturuyor. 
     Bu arada, Uluslararası Kızılhaç Komitesi, gelecekteki 6 aylık dönemde 200 bin kişiye yardım sağlamak için 12,3 milyon dolarlık yardım çağrısında bulundu. 
     Öte yandan, Bem yakınlarındaki Baravat kasabasında 512 kişinin enkaz altından sağ kurtarıldığı bildirildi. 
     İran resmi haber ajansı İRNA, ordu birliklerinin Baravat kasabında dün 512 kişiyi enkaz altından sağ çıkarmayı başardıklarını belirtti. 
     
</TEXT>
</DOC>
