<DOC>
<DOCNO> 233977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas13.html </URL>
<DATE> 2004/04/22/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Muhammed El Fayed, CBS'yi onursuzlukla suçladı 
</HEADLINE>
<TEXT>

     
     Dilek Kocabaş bildiriyor 


     
Oğlu Dodi El Fayed, Galler Prensesi Diana ile Paris'te trafik kazasında ölen, İngiltere'deki Harrods mağazalarının sahibi Muhammed El Fayed, kaza görüntülerini yayınlayan CBS televizyonunu onursuzlukla suçladı. 
     Oğlu ve Diana'nın cinayete kurban gittiklerini savunan Mısırlı işadamı Muhammed El Fayed, bu iddiasını yineledi ve CBS televizyonunun ''cinayet kurbanlarının cesetleri üzerinden para kazanmaya çalıştığını'' savundu. 
     CBS'in yaptığının suç olduğunu ifade eden baba Fayed, ''İki cinayet kurbanının içler acısı görüntülerini yayınlamak CBS'i hiç rahatsız etmiyor, çünkü onlar sadece bu işten para kazanmaya çalışıyor'' dedi. 
     El Fayed, görüntülerin kendisini ve Diana'nın oğulları Prens William ile Prens Harry'yi çok üzdüğünü belirtti. 
     Bu arada, kaza görüntülerinin yayınlanmasıyla ilgili Prens Charles'ın resmi ikametgahı olan Clarence House'dan, bu konuda yorum yapılmayacağı bildirildi. 
     Prenses Diana ve sevgilisi Dodi El Fayed, 31 Ağustos 1997'de Paris'te geçirdikleri trafik kazasında ölmüştü. 
     
</TEXT>
</DOC>
