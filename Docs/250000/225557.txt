<DOC>
<DOCNO> 225557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo15.html </URL>
<DATE> 2004/03/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Adana Demirspor-Karşıyaka maçı Konya'ya alındı 
</HEADLINE>
<TEXT>

     Futbol Federasyonu'nun İkinci Futbol Ligi A Kategorisi'nde bu hafta yapılacak Adana Demirspor-Karşıyaka maçını Konya'ya aldığı bildirildi. 
     Adana Demirspor'un cezası nedeniyle daha önce Ankara'da yapılması kararlaştırılan maç, her iki kulübün isteği doğrultusunda federasyon tarafından Konya'ya alındı. 
     Adana Demirspor Teknik Direktörü İbrahim Uzunca, Karşıyaka maçının kendileri için büyük önem taşıdığını ve maçın Konya'ya alınmasından dolayı mutlu olduklarını söyledi. 
     Adana dışında sporcuların daha rahat oynadıklarını belirten Uzunca, şunları kaydetti 
     ''Bizim için artık güçlü ve zayıf takım ayırımı kalmadı. Tüm maçlarımızı kazanmak zorundayız. Karşıyaka maçının kolay geçmeyeceğini biliyoruz. Geçen hafta İzmirspor deplasmanından altın değerinde 1 puan alan sporcularımızın moralleri çok iyi. Aynı başarıyı Karşıyaka maçında da göstereceğiz. Rakibimizin oyun sistemini biliyoruz. Etkili futbolcularına gereken önlemi alacağız. Bu maçı kazanırsak önemli bir engeli aşacağımız gibi, gelecek haftalar için de rahatlayacağız.'' Uzunca, Mehmet Balcı, Ercan ve Birol'un sakat, Özgür'ün de cezalı olduğunu belirterek, ''Eksikleri mazeret gösterecek durumumuz yok. Onların yerine oynayacak futbolcuların da tüm güçlerini ve kapasitelerini sahaya yansıtacaklarına inanıyorum'' diye konuştu. 
     
</TEXT>
</DOC>
