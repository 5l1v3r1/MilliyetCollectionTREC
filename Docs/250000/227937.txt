<DOC>
<DOCNO> 227937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko30.html </URL>
<DATE> 2004/04/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Unakıtan Yatırımcılardan AB üyeliği konusunda iyimserlik gördüm 
</HEADLINE>
<TEXT>

     İngiltere'nin başkenti Londra'da yabancı yatırımcılarla görüşmeler gerçekleştiren Maliye Bakanı Kemal Unakıtan, Türkiye'nin Avrupa Birliği AB üyeliği konusunda yatırımcılarda büyük bir iyimserlik gördüğünü bildirdi. 
     Sabah kahvaltısında bir grup yatırımcıyla biraraya gelen Bakan Unakıtan, iki toplantı arasında AA muhabirinin sorularını yanıtladı. Morgan Stanley'nin düzenlediği toplantılara katılmak üzere Londra'ya geldiğini anlatan Bakan Unakıtan, bu kez yatırımcılarda, geçen gelişlerindekine kıyasla çok daha olumlu bir hava gördüğünü ifade etti. 
     Türkiye'nin son aylarda gösterdiği düzgün performansın yatırımcıları çok etkilediğini tespit etme fırsatı bulduğunu belirten Bakan Unakıtan, olumlu uygulamaların olumlu sonuçlarını yatırımcılardan gördüğü ilginin de kanıtladığını bildirdi. Yatırımcılarda Türkiye'nin Avrupa Birliği'ne üyeliği konusunda iyimserlik gördüğünü, aynı şekilde Kıbrıs'taki gelişmelerin de yatırımcılar üzerinde olumlu rol oynadığını belirten Bakan Unakıtan, ''Kıbrıs'ta çözüme yaklaşılması yatırımcılar üzerinde çok müspet bir rol oynamış'' diye konuştu. 
     Bütün bu faktörlerin Türkiye'ye olan ilginin artmasına yol açtığını ifade eden Maliye Bakanı Kemal Unakıtan, bunun özelleştirmeye olumlu etki ve katkıları bulunacağını ifade etti. 
     
     KUŞKULAR SİLİNMİŞ 
     Yatırımcıların özelleştirmeyle ilgili eskiye oranla çok farklı sorular sorduklarını da belirten Unakıtan, şunları söyledi 
     ''Eskiden buraya geldiğimizde yatırımcılar bize, Türkiye gerçekten özelleştirme yapacak mı , hükümetin söylediği şeyler, ekonomik hedefler gerçekleşebilecek mi gibi kuşkulu sorular soruyordu. Kafaların gerisinde hep bu sorular vardı. Şimdi bu soruların tümü ortadan kalkmış, yerini de Türkiye'deki özelleştirmeyle direk ilgili sorular almış. Bunu da büyük bir memnuniyetle karşılıyorum.'' Bakan Unakıtan, Türkiye'nin 2004 yılı için belirlediği ekonomik hedefleri tutturup tutturamayacağı yolundaki bir soru üzerine de, ''2003 yılı için ortaya konulan bütün hedefleri fazlasıyla tutturduk. Son olarak açıklanan büyüme rakamları da beklenenin üzerinde çıktı. Bunun neticesinde de Türkiye'ye olan bakış değişti'' dedi. 
     2004 yılı için konulan hedefler için çalışmalara çoktan başladıklarını, yılın ilk çeyreği ile ilgili sonuçları da almaya başladıklarını belirten bakan Unakıtan, ''Türkiye çalışmalarını aynen sürdürüyor. Rehavete kapılmak yok. Hedeflerimizi tutturacağız'' diye konuştu. 
     Bakan Unakıtan, öğlen de Londra'nın ünlü finans merkezi City'de ünlü finans kuruluşu Morgan and Stanley'nin düzenlediği bir toplantıda yatıdrımcılarla biraraya gelecek. 
     
</TEXT>
</DOC>
