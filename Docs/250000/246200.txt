<DOC>
<DOCNO> 246200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun35.html </URL>
<DATE> 2004/06/08/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Talat En yakın hükümet formülü CTP-DP-BDH 
</HEADLINE>
<TEXT>

     KKTC Başbakanı Mehmet Ali Talat, Cumhuriyetçi Türk Partisi CTP -Demokrat Parti DP koalisyon hükümetinin mecliste azınlık durumuna düştüğüne işaret ederek, kedisine en yakın hükümet formülünün CTP-DP-Barış ve Demokrasi Hareketi BDH üçlü koalisyonu olduğunu söyledi. 
     Talat, düzenlediği basın toplantısında, hükümet sorununun giderilmesine yönelik çalışmaların sürdüğünü belirterek, gelecek günlerde hükümet sorununun halledileceğini kaydetti. 
     Kendisine göre mecliste bulunacak hükümet formülünün CTP-DP-BDH formülü olduğunu ifade eden Talat, yarın Brüksel'e gideceğini anımsatarak, kendisinin ülkede olmamasının çalışmalarda boşluk yaratmayacağını söyledi. 
     Mehmet Ali Talat, BDH Genel Başkanı Mustafa Akıncı'nın ''Dışişleri Bakanlığı'nı istediği'' yönünde basında çıkan yorumlarla ilgili bir soru üzerine, bu konuda bilgisi bulunmadığını ve kendisinden böyle bir şey istenmediğini açıkladı. 
     Talat, bir başka soru üzerine, yarın Brüksel ve Strasbourg'a yapacağı ziyaretten KKTC Cumhurbaşkanı Rauf Denktaş'ın bilgisi olduğunu ifade ederek, hafta sonunda Başbakan Recep Tayyip Erdoğan ile görüşmesinin son anda planlandığını ve bu nedenle bilgi verilmediğini söyledi. ''Türkiye Başbakanı ile görüşmesinden önce bilgi vermesi gerektiğinin bir gelenek olduğunu bilmediğini'' belirten Talat, Cumhurbaşkanı'nın da her ziyareti hakkında kendisine bilgi vermediğini söyledi. 
     Talat, ''bazı gazeteciler hakkında açılan davaların geri çekilmesinin söz konusu olup olmadığı'' sorusuna karşılık, hükümetin şikayetiyle açılan dava bulunmadığını, davayı açan kurumun davayı geri çekebileceğini ifade ederek, kendisi için önemli olanın, davanın sivil mahkemede görülmesi olduğunu bildirdi. 
     ''Gazetecilere resmen açılmış bir dava yoktur'' diyen Talat, gazeteciler hakkında fiilen dava açılmadığını, polisin soruşturma açtığını, yeterli bulgu olursa davayı savcılığın açacağını kaydetti. 
     
</TEXT>
</DOC>
