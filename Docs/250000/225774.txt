<DOC>
<DOCNO> 225774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun31.html </URL>
<DATE> 2004/03/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İspanya tarihinde ilk kez kadın başbakan yardımcısı... 
</HEADLINE>
<TEXT>

     İspanya'da 14 Mart genel seçimlerinin galibi İspanyol Sosyalist İşçi Partisi PSOE yeni hükümeti kurma çalışmalarını sürdürürken, ülke tarihinde ilk kez kadın başbakan yardımcısı bu hükümette görev yapacak. 
     İspanya'da 350 sandalyeli mecliste 164 milletvekiline sahip olan PSOE, tek başına iktidar olmak için gerekli olan 176 sandalyeyi alamasa da dışarıdan partilerin destekleriyle tek başına hükümet kuracak. İspanya'nın müstakbel Başbakanı ve PSOE Genel Sekreteri Jose Luis Rodriguez Zapatero, 15 bakanlıktan oluşacak kabinesinde bir ilki gerçekleştirerek, 2 başbakan yardımcılığından birini Maria Teresa Fernandez de la Vega'ya verdi. 
     PSOE'nin hükümette olduğu 1994-96 yıllarında adaletten sorumlu Devlet Sekreteri olan De la Vega, İspanya'nın ilk kadın başbakan yardımcısı olacak. 
     Sosyalist hükümette ikinci başbakan yardımcısı ise ekonomi bakanı olmayı kabul eden AB Mali İşler Komiseri Pedro Solbes. 
     PSOE henüz resmi olarak tüm bakanları açıklamasa da, AB'nin eski Ortadoğu özel temsilcisi Miguel Angel Moratinos'un Dışişleri Bakanı, PSOE'nin eski liderlerinden Jose Bono'nun Savunma Bakanı, Jose Antonio Alonso'nun İçişleri Bakanı, Juan Fernando Lopez Aguilar'ın Adalet Bakanı, Jesus Caldera'nın gençlik, kadın ve göçmenlerden de sorumlu Sosyal Güvenlik ve Çalışma Bakanı olacağı kaydediliyor. 
     Yeni hükümette 6 kadının bakan olması bekleniyor. 
     Bu arada genel seçimlerin ardından 2 nisan cuma günü açılacak mecliste, meclis başkanı ile grup başkanlarının seçimleri yapılacak. Hükümetin kurulması ve yemin edip göreve başlamasının nisan sonunu bulacağı belirtiliyor. 
     
</TEXT>
</DOC>
