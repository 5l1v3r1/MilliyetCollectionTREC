<DOC>
<DOCNO> 214445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun04.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş ''Müzakereler iyi gittiği için yarına ertelendi'' 
</HEADLINE>
<TEXT>

     KKTC Dışişleri Bakanı Serdar Denktaş, Kıbrıs müzakerelerinin ilk günkü oturumundan sonra, ''Müzakereler başladı denebilir. Herhangi bir dayatma yok'' açıklaması yaptı. 
     ''Görüşmelerin gidişatından Türk tarafı olarak memnun olduklarını'' ifade eden bakan Denktaş, ''görüşmelerin bir gün ertelenmesinin, çıkmaza girildiği için değil, aksine müzakereler iyi gittiği için yapıldığını'' söyledi. 
     
     GÖRÜŞMELERİN NEREDE YAPILACAĞINA ÇARŞAMBA KARAR VERİLECEK 

     ''Müzakerelere adada mı, yoksa Cenevre ya da New York'ta mı devam edileceği konusunun Çarşamba günü karara bağlanacağını'' kaydeden Serdar Denktaş, ''şu anda görüşmelerin Kıbrıs'ta devam etmesi fikrinin ağır bastığını'' belirtti. 
     ''Müzakerelerin Annan planı esas alınarak yürütüldüğünü'' vurgulayan bakan Denktaş, ''bu gece ve Çarşamba sabahı kendi aralarında çalışmalar yapacaklarını ve çarşamba saat 16.00'da TSİ 23.00 Genel Sekreterle yeniden bir araya geleceklerini'' kaydetti. 
     
     KARTLAR AÇILDI 

     Serdar Denktaş daha sonra şunları söyledi 
     ''Bugün Genel Sekreter ile ayrı ayrı, sonra da müşterek toplantı yaptık. Bu, Annan planı çerçevesinde yapılacak görüşmeler için ilk toplantıydı. Toplantıda taraflar kendi görüşlerini ortaya koydular. Herkes birbirinin tavrını biliyor. Yarın yeniden Annan ve taraflar bir araya gelecekler. Toplantı bizim açımızdan son derece olumlu geçti. Memnunuz. Görünüm, gelecek hafta görüşmelerin yapılabileceği şeklinde.'' Serdar Denktaş, ''bugünkü toplantıda her iki tarafın da değişiklik taleplerini yazılı olarak sunduklarını ve belgelerin karşılıklı olarak alındığını'' sözlerine ekledi. 
     
     GENEL SEKRETERDEN AÇIKLAMA BEKLENİYOR 

     Serdar Denktaş daha sonra çeşitli TV kanallarına yaptığı açıklamalarda da ''Genel Sekreterin görüşmelerin geleceğiyle ilgili bugün bir açıklama yapmasının beklendiğini'' ifade etti. 
     ''Umarım bugünkü hava yarın da sürer. Komadaki hastayı belki iyileştirme ümidimiz var diye bakıyoruz'' şeklinde konuşan bakan Denktaş, ''Çözüm için çalışıyoruz. Rum tarafı da olumlu yaklaşımla gelirse bu hava devam eder'' dedi. 
     
     GARANTÖR ÜLKELER TOPLANTISI YAPILMADI 

     Öte yandan, üçlü görüşmeden sonra BM yetkilileriyle garantör ülke temsilcileri arasında yapılması öngörülen toplantı, müzakerelerin bugüne ertelenmesi üzerine yapılmadı. 
     
</TEXT>
</DOC>
