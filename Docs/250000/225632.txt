<DOC>
<DOCNO> 225632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas10.html </URL>
<DATE> 2004/03/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Baharda niye aşık oluyoruz 
</HEADLINE>
<TEXT>

     Havaların ısınmaya başladığı bugünlerde mevsimsel ritmik tekrarlar nedeniyle daha kolay aşık olunduğu bildirildi. 
     Çukurova Üniversitesi Tıp Fakültesi Fizyoloji Anabilim Dalı Öğretim Üyesi Prof. Dr. Tuncay Özgünen, insan dahil tüm canlılarda günlük, gece, gündüz, haftalık, aylık, mevsimlik ve yıllık olmak üzere ritmik periyodisite tekrarlamaların görüldüğünü söyledi. 
     Uykunun gece gündüz, kadınlarda görülen regl dönemlerinin aylık periyodisiteye girdiğini ifade eden Özgünen, aşkın da mevsimsel ve yıllık ritmik tekrarlamalarla ilgili olduğunu belirtti. 
     Prof. Dr. Özgünen, bu nedenle baharda daha kolay aşık olunduğunu dile getirerek, aşkın mevsimsel ritmik tekrarlama ile bağlantısı hakkında şu bilgiyi verdi 
     ''Göze çarpan güneş ışınları normalde arka kısımda yer alan göz çaprazı denilen bölgeye ulaşır. Sonra da beyne gider. Göz çaprazındaki sinir hücreleri bu ışınların gelişine göre iç saat denilen sistemi oluşturur. Vücudun yapmaya alıştığı şeyleri adeta kayıt altına alan bu sistem belli dönemler geldiğinde vücudu uyarır. İç saat böylece mevsimlere göre vücudu kontrol altına alır.'' Bahar döneminde fazlaca ortaya çıkan aşk dürtüsünün, mevsimsel döngünün üreme işlevi ile ilgili olmasından kaynaklandığını ifade eden Özgünen, bu dönemdeki üreme isteğinin hayvanlarda daha net görüldüğünü söyledi. 
     Bu dönemde yıllık döngünün de vücutta bazı değişikliklere yol açtığına işaret eden Özgünen, ritmik tekrarlamaya bağlı olarak salgılanmaya başlayan streoid hormonunun vücutta baştan aşağı değişikliklere neden olduğunu anlattı. 
     Havaların ısınması ile birlikte kışın üşümemek için harcanan enerjinin tamamının bir şekilde kullanılmaya çalışıldığını da belirten, Özgünen, ''Güneş ışınlarının etkili gelmesiyle vücut bir şekilde tetiklenir. İnsanlarda ve hayvanlarda üreme isteği artar. Bu da aşkı getirir ve daha önce aşkı öğrenen kişiler bir arayışa girer'' dedi. 
     Prof. Dr. Tuncay Özgünen, bu durumun bir kişinin önüne gelene aşık olacağı anlamına gelmeyeceğini vurgulayarak, ''Genelde bahar mevsimi aşk mevsimi olarak anlatılır, bilinir. Herkes de böyle düşündüğü için bu dönemlerde aşka karşı daha duyarlı olunur'' diye konuştu. 
     
</TEXT>
</DOC>
