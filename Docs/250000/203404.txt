<DOC>
<DOCNO> 203404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo13.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Çaykur Rizespor 5 - 3 
</HEADLINE>
<TEXT>

     İstanbul - Birinci Süper Futbol Ligi'nde Beşiktaş ile Çaykur Rizespor arasında yapılan karşılaşmadan Beşiktaş 5-3 galip ayrıldı. 
     
     İLK YARI 

     3. dakikada Sergen'in sağ kanattan kullandığı serbest atışta, Tayfur'un kale alanı içinden kafa vuruşunda, top az farkla yandan dışarı gitti. 
     4. dakikada Pancu'nun pasında sağ çaprazdan ceza alanına giren Kaan Dobra'nın sert şutunda, meşin yuvarlak yandan dışarı çıktı. 
     6. dakikada ceza alanı içinde topla buluşan Tümer, Victoria'yı geçtikten sonra sağ çaprazdan yerden vurdu. Meşin yuvarlak az farkla direğin yanından dışarı gitti. 
     12. dakikada Zafer'in ara pasında soldan ceza alanına giren Rafael, kaleci Cordoba'yı da geçtikten sonra topu filelere göndererek, takımını 1-0 öne geçirdi. 
     29. dakikada Pancu'nun soldan kullandığı korner atışında Emre'nin ceza alanı içinden kafa vuruşunda, top dışarı çıktı. 37. dakikada Kaan Dobra'nın ceza alanı dışında düşürülmesinden kaynaklanan serbest atışı kullanan Sergen, mükemmel bir vuruşla topu barajın üstünden filelere göndererek skoru eşitledi 1-1. 
     43. dakikada Ali Eren'in sektirdiği topu iyi takip eden İlhan'ın ceza alanı içinden vuruşunda, top kaleci Murat'tan döndü. Dönen topu ceza alanı içinde yakalayan Sergen, kaleci Murat'ı geçerken, bu oyuncunun müdahalesiyle yerde kaldı. Hakem İsmet Arzuman, bu pozisyonda penaltı noktasını gösterdi. Tümer'in penaltı atışında, kaleci Murat, uzanarak topu köşeden çıkartıp, Beşiktaş'a gol şansı vermedi. 
     Karşılaşmanın ilk yarısı 1-1 sona erdi. 
     
     İkinci yarı 

     51. dakikada ani gelişen Çaykur Rizespor atağında Gürol'un sağdan ortasında Ahmet'in ceza alanı içinden kafa şutunda, top üstten dışarı gitti. 
     58. dakikada Kaan Dobra'nın yerden sert şutunda, topla savunmanın arkasında ceza alanı içinde buluşan İlhan Mansız, meşin yuvarlağı müsait pozisyondaki Ahmed Hassan'ın önüne bıraktı. Mısırlı futbolcu da topu boş kaleye göndererek, Beşiktaş'ı 2-1 öne geçirdi. Gol sonrasında hakeme itiraz eden ve itirazlarını sürdürüp, üst üste 2 sarı kart gören Ali Eren, kırmızı kartla oyun dışında kaldı. 
     64. dakikada Beşiktaş atağında, ceza alanına hareketlenen İlhan'dan önce yatarak topu uzaklaştırmak isteyen Gürol, meşin yuvarlağı ters bir vuruşla kendi kalesine gönderdi. Bu golle Beşiktaş, 3-1 öne geçti. 
     73. dakikada soldan şık çalımlarla ceza alanına giren Ahmet Hassan, topu İlhan'ın önüne bıraktı. Bu futbolcunun kale alanı çizgisi üzerinden yaptığı vuruşta, top üstten dışarı gitti. 77. dakikada orta sahadan topu alan Sergen, şık çalımlarla ceza alanı önüne kadar geldi. Yıldız futbolcu, İlhan ile duvar pası yapıp, bir anda kaleci Kerem ile karşı karşıya kaldı. Sergen, yerden bir vuruşla meşin yuvarlağı Kerem'in solundan filelere gönderdi 4-1. 
     79. dakikada Ahmed Hassan, ceza alanı çizgisi önünden yerden bir vuruşla topu kaleci Kerem'in sağından filelere göndererek, kendisinin ikinci, takımının 5. golünü attı 5-1. 
     81. dakikada Koray'ın sağdan ortasında Okan, ceza alanı içinden yatarak topu kafayla ağlara göndererek, farkı 3'e indiren golü attı 5-2. 
     84. dakikada kaleci Cordoba'nın öne çıktığını gören Okan, sol çaprazdan aşırtma bir vuruşla topu Beşiktaş ağlarına göndererek, kendisinin ikinci, takımının 3. golünü attı 5-3. 
     Karşılaşmayı Beşiktaş 5-3 kazandı. 
     
</TEXT>
</DOC>
