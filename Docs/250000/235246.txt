<DOC>
<DOCNO> 235246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko47.html </URL>
<DATE> 2004/04/27/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Doğan Holding, yabancı bir ortakla Milli Piyango'ya talip... 
</HEADLINE>
<TEXT>

     Doğan Holding CEO'su Tufan Darbaz, Milli Piyango'nun özelleştirilmesinde iddialı olduklarını ve önümüzdeki 2 hafta içinde yabancı ortağı açıklayacaklarını bildirdi. 
     Darbaz, şirketin 2003 yılına ait konsolide rakamlarını açıkladığı basın toplantısında, geçen yıl holding cirosunun önceki yıla göre yüzde 29'luk artışla 4.5 milyar dolara çıktığını ve cirodaki yüzde 64'lük payın Petrol Ofisi'nden geldiğini belirtti. 
     Doğan Şirketler Grubu'nun artık yeni bir hamle yapma noktasına geldiğini ifade eden Darbaz, ''Milli Piyango ile ilgili çalışmalarımız son aşamasına geldi. Önümüzdeki 2 hafta içinde yabancı ortağı açıklayacağız. Ayrıca Türk Telekom da kesin oyuncu olmak istediğimiz bir sektör olarak duruyor'' şeklinde konuştu. 
     Toplantıda soruları da yanıtlayan Darbaz, Bir gazetecinin ''Özelleştirme konusunda, başkaları da sizin kadar iddialı. Eğer özelleştirmede beklediğiniz başarıyı sağlayamazsanız, bir B planınız var mı '' sorusuna şu yanıtı verdi 
     ''En az onlar kadar biz de iddialıyız. Biz Milli Piyango'nun bize yakıştığını düşünüyoruz. Dünyanın diğer operatörleri de öyle düşünüyor. Her biri bizimle ortak olma arzusunu taşıyorlar. Biz de onlardan en uygununu seçeceğiz.'' Tufan Darbaz, temettüye ilişkin bir soru üzerine de bu yıl temettü dağıtmayacaklarını bildirerek, ''İnşallah 2005'te'' dedi. 
     ''Özelleştirilecek kamu bankaları veya fondaki bankalarla ilgilenip ilgilenmediklerine'' ilişkin bir soru üzerine de Darbaz, geçen yıl bankacılıkta yakaladıkları performanstan memnun olduklarını söyledi. 
     Darbaz, ''Sektöre ilgimiz organik olabilir. Kamu veya özel farketmez. Önümüze çıkan fırsatları değerlendireceğiz. Bireysel bankacılıkta daha agresif olacağız ve şube ağımızı genişleteceğiz'' dedi. 
     
     BANKA BORÇ VADELERİNİ 5 YILA ÇEKMEYE ÇALIŞIYORUZ 
     Tufan Darbaz, Petrol Ofisi'nin borçlarına ilişkin soru üzerine, Özelleştirme İdaresi'ne 2 taksit halinde ödenecek borçları bulunduğuna dikkat çekerek, ilkinin bu yılın ağustos ayında 116 trilyon liralık bir ödemeyi, ikinci taksidinin ise 2005 yılı ağustos ayında 70-75 trilyon liralık bir ödemeyi kapsadığını bildirdi. 
     Petrol Ofisi'nin banka borçlarının 1.3 milyar dolardan 762 milyon dolara indiğini anlatan Darbaz, bunların vadelerinin 24 ay olduğunu, konjonktürün iyi gitmesi nedeniyle bu vadeleri 5 yıl gibi bir süreye çekmek için çalıştıklarını söyledi. 
     Petrol Ofisi'nin performansının çok iyi olduğunu ve önümüzdeki günlerde buna ilişkin rakamların açıklanacağını ifade eden Darbaz, ''Petrol Ofisi koşmaya hazır hale geldi. Bize göre hep öyleydi, ama böyle düşünmeyen arkadaşlar var'' dedi. 
     Bir gazetecinin ''Lig maçlarının yayını konusunda rekabet kızışıyor. Ne düşünüyorsunuz '' sorusuna Darbaz, ''Nerede, ne kadar çok rekabet varsa, biz o kadar verimli oluyoruz'' yanıtını verdi. 
     
     KIBRIS'TA RAFİNERİ 
     Petrol Ofisi Genel Müdürü Ertuğrul Tuncer de Kıbrıs'ta enerji sektöründe ne gibi girişimleri olacağına yönelik soru üzerine, Kıbrıs'ın güneyinde bir rafineri bulunduğunu ve bu rafinerinin Rum kesiminin AB'ye girmesiyle kapanacağını belirtti. 
     Tuncer, söz konusu rafinerinin özelleştirmesinin gündeme gelebileceğine işaret ederek, bunun küçük ama cazip bir pazar yaratabileceğini söyledi. 
     Kuzey Kıbrıs'ta yüzde 48'i KKTC'ye ait olan KİPET'in yüzde 52'sine sahip olduklarını belirten Tuncer, KKTC'de yüzde 60'lık pazar payları bulunduğunu ve 65 istasyona sahip olduklarını kaydetti. 
     
</TEXT>
</DOC>
