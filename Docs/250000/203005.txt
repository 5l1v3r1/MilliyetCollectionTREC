<DOC>
<DOCNO> 203005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko45.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Çocuk Fuarı açıldı... 
</HEADLINE>
<TEXT>

     Sağlıktan eğitime, tekstilden gıdaya, sigortadan bankacılığa, oyuncaktan kozmetiğe, mobilyadan dekorasyona 0-14 yaş arası çocuklara yönelik sektörlerin ürünlerini sergilediği 1. Çocuk Fuarı 2003, İstanbul'da açıldı. 
     Lütfi Kırdar'daki fuarda, Chicco, Çilek Mobilya, Milupa, Eczacıbaşı Sağlık Hizmetleri, Doğa Koleji, Bilfen Okulları, Polisan, Filli Boya, İş Bankası, Akbank, Garanti Bankası, Philips ve Volkswagen'in de aralarında bulunduğu 150'ye yakın firmanın ürünleri 14 bin 500 metrekarelik alanda sergileniyor. 
     Fuar, bebek bakımında kullanılan teknolojik yenilikler ve çocukların keyifli vakit geçirmesi için dizayn edilen dijital oyuncaklarla ilgi odağı oldu. Philips'in bebek bakım ürünleri serisinde, bebek kamerası ve telsizleri ziyaretçilerin dikkatini çekti. 
     Bebek odasına yerleştirilen bir küçük kameradan alınan görüntülerin salonda bulunan televizyona aktarılmasıyla ebeveynlerin bebeklerini izlemesi ve telsizle sesini duymasını sağlayan sistemin, Avrupa ile birlikte 1 ay önce piyasa sunulduğu ve yaklaşık 400 milyon liradan satıldığı bildirildi. Kamera, hava karardığında otomatik olarak gece görüşüne geçiyor. 
     Bebek gelişimi grubunda ise bebeğin çıkardığı sesleri kaydedip kendisine dinleten ''konuşan ayna'' ve dijital biberon ısıtıcı gibi ürünlerin tanıtıldığı stand özellikle annelerin ilgisini çekti. 
     Fuarda, bebeğin ağlama şekil ya da süresinden o andaki ihtiyaç ya da sorununun ne olduğunu tanımlayan ''WhyCry-Bebekölçer'' ürünü de, 198 dolarlık fiyatıyla ilgiyi topladı. 
     
     PLAYSTATION'LI YOLCULUK 
     Fuarda, bir diğer dikkat çeken stand ise çocuklarıyla seyahate çıkan aileler için çözümler üreten Okçu Ses ve Görüntü Sistemleri'nin ürünlerinin sergilendiği bölüm oldu. 
     Şirketin, otomobillerin baş korumalıklarının arkasına gömme olarak yerleştirdiği ekranlar sayesinde arka koltuklarda oturan çocuk ya da yetişkinlerin müzik dinlemek, film izlemek ya da Playstation ile oynamak mümkün. Sistemin satış fiyatı KDV hariç yaklaşık 1,000 Euro. Volkwagen de Çocuk Fuarı 2003'te, konfor ve güvenliğe dayalı tasarımıyla ailelerin tercih ettiği VW Touran ve küçük araçlar sınıfındaki VW Polo modellerini tanıtıyor. 
     Ebeveynleri bilinçlendirmeye ve sektördeki gelişmeleri yansıtmaya yönelik çeşitli etkinliklerin de düzenleneceği fuarın giriş ücretinden elde edilecek gelir, çocuklarla ilgili sosyal bir kuruma bağışlanacak. 
     Çeşitli aktivite ve etkinliklerle karnaval havasına dönüştürülen fuar, 22 Aralık Pazartesi gününe kadar açık kalacak. 
     Fuarın giriş ücreti 5 milyon lira olarak belirlendi. 
     
</TEXT>
</DOC>
