<DOC>
<DOCNO> 221748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun33.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya seçimlere hazırlanıyor... Halk Partisi önde... 
</HEADLINE>
<TEXT>

     Başkent Madrid'de dün düzenlenen bombalı saldırıların yasını tutan İspanya, pazar günü genel seçimlerde oy kullanmak üzere sandık başına gidecek. 
     Seçim öncesi kamuoyu yoklamaları, ABD'nin Irak politikasını desteklemesi nedeniyle büyük bir tepki görmesine rağmen iktidardaki Halk Partisi'ni önde gösteriyor. 
     Nüfusu 42.7 milyon olan İspanya'da pazar günü yapılacak seçimlerde, 3 partinin parlamentoda sandalye sahibi olmak için yeterli oya ulaşabileceği belirtiliyor. 
     Mariano Rajoy'un, Başbakan Jose Maria Aznar'ın istifa etmesinin ardından genel başkanlığına getirildiği iktidardaki Halk Partisi PP , Jose Luis Rodriguez Zapatero'nun İspanya Sosyalist İşçi Partisi PSOE ve komünistleri de bünyesine alan Gaspar Llamazares'in Birleşik Sol partisi IU , seçimlerde şans tanınan partiler olarak göze çarpıyor. 
     İktidara gelecek partinin yüzleşeceği sorunların başında, Bask bölgesinin bağımsızlığı için 376 yıldır silahlı mücadele veren ETA örgütü geliyor. Bask bölgesinde ve ekonomik açıdan güçlü Katalonya'da milliyetçi partilerin, genel seçimlerin ardından özerklik çabalarına hız kazandıracaklarını açıklamaları, iktidara gelecek partinin başını ağrıtacak sorunlar arasında yer alacak. 
     İktidarı ele geçirecek parti ayrıca, yüzde 11.2'ye ulaşan işsizlik sorununa çözüm getirmeye çalışacak. Uzmanlar, İspanya'da enflasyonun, para birimi olarak euro kullanan ülkelerin ortalaması üzerinde olduğu göz önüne alındığında, ekonominin düzelmesi için acilen reforma gidilmesi görüşünde birleşiyorlar. 
     Irak savaşında ABD'ye destek veren İspanya, nüfusun büyük çoğunluğunun karşı çıkmasına rağmen Irak'a 1300 asker gönderdi. 
     PSOE, iktidara gelmesi halinde Irak'taki askerleri geri çekeceğini açıkladı. Dış politikasını daha çok, Avrupa ağırlıklı oluşturmak isteyen PSOE, hem Avrupa hem de ABD ile iyi ilişkiler geliştirmeyi amaçlıyor. 
     İspanya'daki seçimlere dair en son kamuoyu yoklaması, PP'nin parlamentoda 168 ila 173 arasında sandalyeye sahip olacağını gösteriyor. 2000 yılı seçimlerinde 183 sandalye kazanan PP'nin salt çoğunluğu kazanması için 176 sandalye alması gerekiyor. 
     
</TEXT>
</DOC>
