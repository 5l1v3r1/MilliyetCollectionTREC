<DOC>
<DOCNO> 211535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur08.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes'in kilosu 100 bin lira... 
</HEADLINE>
<TEXT>

     Yeni otomobil alımlarında ÖTV indiriminden faydalanmak için hurdaya ayrılan 20 yaş üstündeki otomobiller, hurdacılara kilo hesabı satılıyor. 
     Hükümetin geçen yıl başlattığı yeni otomobillerin ÖTV değeri üzerinden KDV dahil 5 milyar 310 milyon lira indirim sağlayan uygulama kapsamında, trafikten men edilen 20 yaş üstü otomobiller, Kayseri'de hurdacılar tarafından alınıp demir çelik fabrikalarına gönderiliyor. 
     Yeni Sanayi Sitesi'nde hurda araç alım satımı yapan Abdullah Eldek, AA muhabirine yaptığı açıklamada, trafikten men edilen otomobilleri kilo hesabı veya tahmini ağırlığına göre komple satın aldıklarını belirtti. 
     
     MERCEDES'İN KİLOSU 100 BİN LİRA 

     Hurdaya ayrılarak trafikten men edilen otomobiller arasında bir zamanlar dar gelirli ailelerin tercih ettiği Murat 124 veya Renault 12 gibi modellerin yanı sıra lüks araç sınıfında kullanılan Mercedes marka otomobillerin de olduğunu kaydeden Eldek, hurda araç alırken marka ayrımı yapılmadığını söyledi. 
     Uygulamanın yaygınlaşmasından sonra hurda araç fiyatlarının düştüğünü anlatan Eldek, şu bilgileri verdi 
     ''Yeni otomobil alınırken trafikten men edilen 20 yaş üstü otomobillerin kilosunu 100 bin liradan veya tahmini ağırlıklarına göre 80-100 milyon liraya satın alıyoruz. bu fiyat belirlenmesinde aracın markası önemli olmuyor. Bir zamanlar lüks olan Mercedes marka otomobillerin bile kilosunu 100 bin liradan alıyoruz. Bazen de otomobilin tahmini ağırlığına göre fiyat belirliyoruz. Aldığımız otomobiller çoğu zaman çalışır ve kullanılabilir vaziyette oluyor. Ancak trafikten men edildiği için bu otomobiller kullanılamıyor. Bu otomobillerin bazen sadece şarj dinamosu veya marş motoru gibi parçalarını alıyoruz. Diğer parçaları sağlam olsa bile artık aynı markadaki otomobillerden çok sayıda kalmadığı için işe yaramıyor. Atölyemizde parçaladığımız otomobilleri presleyerek demir çelik fabrikalarına gönderiyoruz.'' 
     
     TALEP ÇOK FAZLA 

     Uygulamanın yaygınlaşmasından sonra taleplere yetişmekte zorlandıklarını, her gün yaklaşık 15 otomobil parçaladıklarını kaydeden Eldek, şöyle devam etti 
     ''Uygulama yaygınlaşınca 20 yaş üstü otomobillere talep arttı. Hurda araç toplayan otomobil yetkili satıcıları veya hurdaya ayrılan otomobillerin sahipleri, hurda araçları bize satıyorlar. Çoğu zaman taleplere yetişemiyoruz. Böyle olunca fiyatlar da düştü. Uygulamanın ilk zamanlarında hurda araçları 500 milyon liraya varan fiyatlarla alıyorduk. Şimdi kilosunu 100 bin liradan alıyoruz. Diğer yandan sayıları azaldığı için, trafikten men edilmemiş 20 yaş üstü otomobillerin fiyatları da artıyor. İlk zamanlarda 500 milyon 1 milyar arası fiyatlarla satılan bu otomobiller, şimdi 1.5-2 milyar arasında değişen fiyatlarla alıcı buluyor.'' 

     
</TEXT>
</DOC>
