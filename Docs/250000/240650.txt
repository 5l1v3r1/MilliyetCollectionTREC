<DOC>
<DOCNO> 240650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun16.html </URL>
<DATE> 2004/05/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Talat'ın partisi CTP'den bir fire daha Çevikel istifa etti 
</HEADLINE>
<TEXT>

     KKTC'deki Cumhuriyetçi Türk Partisi CTP Gazimağusa milletvekili Nuri Çevikel partisinden istifa etti. 
     KKTC'de 14 Aralık 2003'te yapılan seçimlerde CTP'nin bazı sivil toplum örgütleriyle oluşturduğu Birleşik Güçler kanadından aday olarak meclise giren Çevikel, düzenlendiği basın toplantısında, CTP'den desteğini tamamen çektiğini ve görevini bağımsız olarak sürdüreceğini bildirdi. 
     Çevikel, sert üslup kullandığı basın toplantısında, 14 Aralık seçimlerinde ilginç bir sonucun ortaya çıktığını, tek başına iktidar olmaması nedeniyle CTP'de hayal kırıklığı olduğunu belirterek, ''Türkiyelilerden yeterince oy alınamadığı gerekçesiyle faturanın kendilerine kesildiğini'' söyledi. 
     İlk kez Türkiye kökenlilerin CTP'yi bu kadar fazla desteklediğini ve CTP'nin seçimlerden ilk kez birinci parti olarak çıktığını kaydeden Çevikel, ''Bu desteğimiz takdir edilmedi'' dedi. 
     Çevikel'in istifasıyla 50 sandalyeli cumhuriyet meclisindeki milletvekili dağılımı şöyle oldu 
     CTP 18. 
     UBP 18. 
     DP 5. 
     BDH 4. 
     TKP 1. 
     BKP 1. 
     Bağımsızlar 3. 
     Demokrat Parti'den DP 2 milletvekilinin istifasıyla meclisteki çoğunluğu 26'dan 24'e inerek azınlık durumuna düşen CTP-DP koalisyon hükümetinin toplam sayısı, Çevikel'in istifasıyla 23 oldu. 
     
     "AYRIMCILIK YAPILIYOR" DEDİ VE... 

     KKTC'de koalisyon hükümetinin büyük ortağı Cumhuriyetçi Türk Partisi'nden CTP istifa eden Gazimağusa milletvekili Nuri Çevikel, ''kefil olduğu topluluğa karşı sorumluluğunu yerine getiremediğini'' söyledi. 
     Çevikel, Cumhuriyet Meclisi'nde düzenlediği basın toplantısında, 14 Aralık'tan önce tüm kesimlerin bunaldığını, halkın bir çıkış ve köklü değişiklikler aradığını belirterek, CTP'nin 14 Aralık seçimlerinde büyük atılım yaptığını ve Birleşik Güçleri BG oluşturduğunu, KKTC Göçmenler Derneği olarak Birleşik Güçlere katıldıklarını anlattı. 
     CTP'nin ısrarı üzerine milletvekili adayı olduğunu, ancak Türkiye kökenli KKTC vatandaşlarında CTP'ye karşı bir güven sorunu olduğunu dile getiren Çevikel, güven sorununun, CTP ile KKTC Göçmenler Derneği arasında 29 Eylül 2003'te imzalanan protokolle giderilmeye çalışıldığını kaydetti. 
     ''Seçim sürecinde çok güzel şeyler yaşadıklarını'', partizanlığa karşı savaştıklarını, ancak şimdi aynı durumla karşı karşıya kaldıklarını belirten Çevikel, 24 Nisan referandumundan sonra önünü daha iyi görmeye başladığını söyledi. 
     ''Misyonumuzu tamamladık'' diyen Çevikel, ''seçimlerden sonra BG'nin bir kenara itildiğini, BG'nin seçim için kullanılan bir paravan olduğunu ve basamak olarak kullanıldıklarını'' iddia etti. 
     Çevikel, CTP'nin imzalanan protokole, seçimden sonra ''koşulların değiştiği'' gerekçesiyle uymadığını savundu. 
     Hükümet kurma çalışmaları sırasında, Türkiye kökenli bir bakan atanmasını ve böylece güven bunalımının ortadan kalkacağını önerdiğini anlatan Çevikel, bu konuyu CTP Genel Başkanı Mehmet Ali Talat ile görüştükten hemen sonra Türkiye'den bir gazetecinin, ''taleplerinde ısrarlı olmaması konusunda kendisine müdahale ettiği'' görüşünü dile getirdi. 
     
     KİŞİSEL TALEPLERDE BULUNMADIM 

     Kişisel taleplerde bulunmadığını, kefil olduğu topluluğa karşı sorumluluğunu yerine getirmeye çalıştığını, ancak bu sorumluluğu yerine getiremediğini ifade eden Çevikel, CTP ile arasındaki iplerin zamanla koptuğunu, ''her şeye rağmen partiye ve Anavatan'a karşı sorumluluğunu yerine getirerek, referandum sonrasına kadar istifa etmediğini'' kaydetti. 
     ''Çözüme yönelik görevimizi tamamladık'' diyen Çevikel, referandum sonucuyla, Kıbrıs Türk halkı ve Türkiye üzerindeki yükün hafiflediğini belirtti. 
     KKTC'nin tanınması için ''kapının aralandığını'' dile getiren Çevikel, partide bazı kişilerin ''tanınma deyince tüylerinin ürperdiğini'' ifade etti. 
     İstihdam ve atamalarda şeffaf olunmasını istediğini söyleyen Çevikel, Kıbrıs müzakereleri sırasında BM'ye verilen Türkiye kökenli vatandaş listesini hala göremediğini kaydetti. 
     Çevikel, ''göçmen bir milletvekili olarak listede olup olmadığını bilmediğini'' anlattı ve BM'ye sunulan yeni anayasayı da gazetelerden okuduğunu belirtti. 
     CTP'de ''parti içi demokrasinin olmadığını'', parti toplantılarına ''oturacak sandalye yok'' gerekçesiyle katılamadığını savunan Çevikel, CTP'ye üye olmasının istendiğini, kendisinin de üye olmadığını belirtti. Nuri Çevikel, ''Hiç bir zaman CTP'li olmadım, olamam da'' dedi. 
     Gazetecilerin sorularını da yanıtlayan Çevikel, görevine bağımsız olarak devam edeceğini, herhangi bir siyasi partiyle görüşmesinin olmadığını bildirdi. 
     Erken seçime karşı olduğunu da açıklayan Çevikel, erken seçimin maliyetli olacağını, genel seçimlerin, 2005 Mayıs ayında yapılacak cumhurbaşkanlığı seçimiyle birlikte düzenlenebileceğini kaydetti. 
     Çevikel'in, Türkiye kökenlilerin oluşturacağı ve kuruluş çalışmasına başlanılan ''Toplumsal Güven Partisi''nin başına geçeceği yorumları yapılıyor. 
     
</TEXT>
</DOC>
