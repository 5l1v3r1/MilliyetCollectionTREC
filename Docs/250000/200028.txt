<DOC>
<DOCNO> 200028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo13.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya, Denizli'ye umutlu gidiyor... 
</HEADLINE>
<TEXT>

     Konyaspor, hafta sonunda Denizlispor ile yapacağı maçtan puan ya da puanlar alarak ayrılmak istiyor. 
     Konyaspor Teknik Direktörü Hüsnü Özkara, 7 Aralık Pazar günü Denizlispor ile deplasmanda yapılacak maç için Konya'daki hazırlıkları tamamladıklarını ve öğleden sonra karayoluyla Denizli'ye hareket edeceklerini söyledi. 
     Bu akşam ve yarın Denizli'de yapacakları antrenmanlarla zorlu maç için hazır duruma geleceklerini anlatan Özkara, ''Güçlü Denizlispor karşında puan ya da puanlar almak istiyoruz'' dedi. 
     Konyaspor'un zoru başaran bir ekip olduğunu ifade eden Özkara, ''Son haftaların flaş ekibi Denizlispor karşısında bir zoru daha başaracağımıza inanıyorum. Hafta boyunca iyi bir hazırlık dönemi geçirdik. Konyaspor'un sahaya gerçek gücünü yansıtabilmesi için elimizden geleni yapıyoruz'' diye konuştu. 
     Anlaşmaya vardıkları ve halen takımla birlikte antrenmanlara çıkan Denizlisporlu İsmet dışında yeni transferlerin de gündemlerinde olduğunu anlatan Özkara, şunları kaydetti 
     ''Devre arasında kadromuzda bazı değişiklikler yapmayı düşüyoruz. Takımın taze kana ihtiyacı olduğu ortada. Yeni transferler için henüz ön çalışmalar yapıyoruz. Kaç futbolcu transfer edeceğimizi, hangi mevkilerde değişikliğe gidileceğini şimdiden açıklamayı doğru bulmuyorum. Ancak gidenler de olacak gelenler de. Yapılacak transferlerle takımın daha iyi sonuçlar elde edecek gücü kazanacağını düşünüyoruz.'' 
     
</TEXT>
</DOC>
