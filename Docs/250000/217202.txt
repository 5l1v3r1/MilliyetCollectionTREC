<DOC>
<DOCNO> 217202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo21.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu ve Ronaldo Valencia'ya hazır... 
</HEADLINE>
<TEXT>

     Beşiktaş, İspanya'nın Valencia takımıyla 26 Şubat Perşembe günü yapacağı UEFA Kupası 3. tur ilk maçının hazırlıklarını sürdürdü. 
     BJK Nevzat Demir Tesisleri'nde teknik direktör Mircea Lucescu yönetiminde gerçekleştirilen idmana sakatlıkları geçen Ronaldo ve Pancu da katıldı. Hafif sakatlığı bulanan Sergen'in koşu yapmakla yetindiği idmanda tek eksik sakatlığı süren ve İtalya'da bulunan Federico Giunti oldu. 
     Kulüp doktoru Ayhan Optur, Sergen'in de yarın takımla birlikte çalışacağını ve Valencia karşısında forma giyebileceğini kaydetti. 
     Yaklaşık 1.5 saat süren ve ilk yarım saati basına açık olan idmanda, teknik direktör Lucescu zaman zaman futbolcularına sinirlendi. 
     İdmanın başında futbolcularının istediği hareketleri yapamaması üzerine pas çalışmasını kesen Rumen teknik adam, oyuncularına ceza olarak kondisyon çalışması yaptırdı. 
     Siyah-beyazlılar, kondisyon çalışmasının ardından yarı sahada taktik ağırlıklı çift kale maç oynadı. 
     Beşiktaş, yarın yapacağı idmanın ardından akşam saatlerinde Valencia maçı için özel bir uçakla İspanya'ya gidecek. 
     
     PUMA, SERGEN'İN SPONSORU OLDU 

     Beşiktaş'ın resmi sponsoru olan Puma, siyah-beyazlıların yıldız futbolcusu Sergen Yalçın'a da sponsor oldu. 
     Sergen, idman bitiminde tesislerdeki basın odasında düzenlenen törende Puma ile 2 sezonluk anlaşmaya imza attı. 
     Puma ile anlaştığı için mutlu olduğunu kaydeden Sergen, ''İnşallah birlikte büyük başarılara imza atarız'' dedi. 
     
</TEXT>
</DOC>
