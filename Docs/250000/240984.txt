<DOC>
<DOCNO> 240984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy28.html </URL>
<DATE> 2004/05/18/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
İngiliz yetkililer "İngiltere, KKTC'deki tecriti tek başına kaldıramaz" 
</HEADLINE>
<TEXT>

     İngiliz kaynaklar, KKTC'ye yönelik tecridin sona erdirilmesi konusunda İngiltere'nin tek başına bir karar alamayacağını düşünüyor. 
     İngiltere Başbakanı Tony Blair'in Başbakan Recep Tayyip Erdoğan'la yaptığı görüşmeden sonra değerlendirmelerde bulunan İngiliz kaynaklar, İngiltere'nin KKTC ile doğrudan ticari ilişkiler kurulması ve uçuş kısıtlamalarının kaldırılmasını istediğini, ancak tek başına da bir karar alamayacağını, bunun için AB Komisyonu'nun teklifler getirmesi gerektiğini kaydettiler. 
     İngiliz kaynaklar, bununla birlikte İngiliz hükümetinin, tecridin sona erdirilmesi konusunda çalışmalarını sürdürdüğünü, ancak henüz kesin bir sonuca ya da yargıya varılmadığını ifade ettiler. 
     Lefkoşa'daki Ercan Havaalanı'nın uluslararası uçuşlara açılması konusunda da İngiltere'nin tek taraflı bir karar alamayacağını belirten kaynaklar, bunun için Uluslararası Sivil Havacılık Teşkilatı'nın iznine ihtiyaç duyulduğunu söylediler. 
     Rumlara referandumda ''hayır'' demelerinden ötürü ceza verilemeyeceğini, ancak birleşik bir Kıbrıs'ın oluşturulması yönündeki taahhütlerine uymalarının beklendiğini dile getiren kaynaklar, herkesin temennisinin birleşik bir Kıbrıs olduğunu kaydettiler. 
     İngiltere'nin Türkiye'deki reformlara büyük destek verdiğine, ancak bu noktada uygulamanın çok daha büyük önem taşıdığına dikkati çeken kaynaklar, reformların uygulanmasını görmeden ''Kopenhag Kriterleri yerine getiriliyor'' demenin mümkün olmadığını bildirdiler. 
     İngiliz kaynaklar, Blair'in Erdoğan'la görüşmesinde NATO Zirvesi'nin ve bu çerçevede zirvenin en önemli gündem maddelerinden biri olan Afganistan konusunun da gündeme geldiğini, ancak Blair'in Erdoğan'dan bu konuda özel bir talepte bulunmadığını belirttiler. 
     Türkiye'nin Afganistan'da istikrarın sağlanması konusunda geçmişte çok büyük başarılar sağladığına dikkati çeken kaynaklar, Blair'in bunları göz önüne alarak, Türkiye'nin katkılarını beklediklerini ilettiğini, ancak asker gönderilmesi gibi özel bir talebinin olmadığını söylediler. 
     Kaynaklar, Türkiye'nin Afganistan'a imar ekibi göndermesi konusunda iki tarafın da hemfikir olduğunu, ancak hangi bölgeye yerleştirilecekleri konusunun halen görüşüldüğünü belirttiler. 
     
</TEXT>
</DOC>
