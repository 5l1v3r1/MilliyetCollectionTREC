<DOC>
<DOCNO> 245414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur42.html </URL>
<DATE> 2004/06/04/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İstanbul, NATO Zirvesi'ne hazırlanıyor... 
</HEADLINE>
<TEXT>

     İstanbul Büyükşehir Belediyesi'nce NATO Zirvesi'ne hazırlık çerçevesinde sürdürülen asfaltlama çalışmaları kapsamında, Havalimanı-Yenikapı arasındaki Sahil Kennedy Caddesi'nin transit kısmı, 5-6 Haziran tarihlerinde 8 saat süreyle trafiğe kapatılacak. 
     Büyükşehir Belediyesi'nden yapılan yazılı açıklamada, zirve dolayısıyla İstanbul'un çeşitli bölgelerinde asfaltlama ve tretuvar çalışmalarına hız verildiği belirtildi. 
     Bu kapsamda özellikle Havalimanı-Yenikapı güzergahındaki asfaltlama, bordür imalat ve boyama ile yağmur suyu ızgara baca ve kapaklarında düzenleme yapılacağı belirtilen açıklamada, bu nedenle Kennedy Caddesi'nin transit kısmının 5-6 Haziran tarihlerinde 08.00-16.00 saatleri arasında trafiğe kapatılacağı bildirildi. 
     Açıklamada ayrıca, Havalimanı-Yenikapı ile Karaköy-Beşiktaş güzergahlarının, 5-20 Haziran tarihleri arasında, yapılacak hazırlık çalışmaları nedeniyle zaman zaman kısmi olarak trafiğe kapatılacağı belirtilerek, bu güzergahları kullanacak vatandaşların, çalışmaları dikkate alarak trafiğe çıkmaları gerektiği vurgulandı. 
     
</TEXT>
</DOC>
