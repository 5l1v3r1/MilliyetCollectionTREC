<DOC>
<DOCNO> 231705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy16.html </URL>
<DATE> 2004/04/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
CHP'li Erdem'den Derviş'e taş Kimse CHP'den büyük değildir 
</HEADLINE>
<TEXT>

     CHP Genel Başkan Yardımcısı Eşref Erdem, parti vitrininde dağılma olduğu yönündeki değerlendirmelerin doğru olmadığını belirterek, ''Vitrindeki malzeme zaman zaman değişir ama asıl vitrin CHP'nin bizatihi kendisidir. Kimse CHP'den büyük değildir, hiç kimse kendini CHP'nin önüne koymamalıdır'' dedi. 
     Erdem, dün basına kapalı olarak gerçekleşen Merkez Yönetim Kurulu'nda MYK alınan kararları, Genel Merkez'de düzenlediği basın toplantısı ile açıkladı. 
     İstanbul Milletvekili Kemal Derviş'in başkanlığından istifa ettiği Bilim, Yönetim, Kültür Platformu'nun yeniden düzenleneceğini de anlatan Erdem, Derviş'in yerine, MYK üyesi ve İstanbul Milletvekili Bülent Tanla'nın getirildiğini bildirdi. 
     
     DERVİŞ'İN İSTİFASI 
     Erdem, İstanbul Milletvekili Kemal Derviş'in MYK üyeliği ve Genel Başkan Yardımcılığı'ndan görevinden istifasının anımsatılması ve CHP vitrininde bir dağılma olup olmadığının sorulması üzerine, ''CHP'nin, kendisi zaten vitrin. CHP'nin adı bile başlı başına vitrine konulması gereken bir şeydir'' dedi. 
     Sözlerini, ''Kimse CHP'den büyük değildir. Hiç kimse kendini CHP'nin önüne koymaya kalkmamalıdır'' diye sürdüren Erdem, aslında bir dağılmanın söz konusu olmadığını savundu. 
     Derviş'in parti içindeki bütün görevlerinden ayrılmadığını, kurultaydan sonra en yetkili organ konumundaki Parti Meclisi'ndeki üyeliğinin devam ettiğini anımsatan Erdem, şöyle devam etti 
     ''Derviş'in belirli noktalarda kendi düşüncelerini ortaya koymuş olması, CHP ile yollarını ayırdığı anlamına gelmiyor. Kendisi de bunu açıkladı. Bu tür şeyler olabilir. Ben bir ayrışma, dağılma görmüyorum. Vitrin dediğiniz şey geçicidir, bu bir görevdir. Bugün birileri olur, onların görevi sona erer, yeni arkadaşlar gelir, nöbeti devralır. 
     Vitrindeki malzeme zaman zaman değişir ama asıl vitrin CHP'nin bizatihi kendisidir. Asıl öne çıkarılması gereken de o vitrindir.'' 
     
     ARINÇ'A TEPKİ 
     Erdem, daha sonra gazetecilerin sorularını yanıtladı. 
     TBMM Başkanı Bülent Arınç'ın, dün kendisine yöneltilen bir soru üzerine söylediği sözlerin anımsatılması üzerine Erdem, şunları söyledi 
     ''Tepki verirken bile, çok büyük sıkıntı çekiyorum. Türkiye'de iki numaralı protokol koltuğuna oturan, Cumhurbaşkanı'na vekalet eden Meclis Başkanı'nın ağzından çıkan her sözün, halk tabiriyle dokuz boğumdan geçtikten sonra çıkması gerekir. Bu tepkiye baktığımızda, Sayın Meclis Başkanımız'ın çok dolu olduğu anlaşılıyor. Çeşitli yerlerde ifade edemediği görüşlerinin, bu şekilde bir yansıması olduğunu zannediyorum. Ama siyaset adamı, devlet adamı tepkilerinde, konuşmalarında belirli bir düzeyin altına inmemelidir. Şahsen ben de Meclis Başkanımız'dan böyle bir sözü duymak istemezdim.'' Erdem, ''Arınç'ın 'şey' den kastı ne olabilir '' sorusuna, ''Bunu bir şifre çözücüsü bulup, ona yorumlattırmak lazım'' karşılığını verdi. 
     
     SEVGİSİZLİK ELEŞTİRİSİNE YANIT 
     Eşref Erdem, bir gazetecinin, Kemal Derviş ve MYK'dan istifa eden Zeynep Damla Gürel'in açıklamalarını ima ederek, ''MYK'da sevgi olmadığı ifade ediliyor. Sizce bir sevgi eksikliği mi var '' sorusunu, şöyle yanıtladı 
     ''CHP, dostluğun, sevginin en egemen olduğu partilerden biridir. Sevgisizlikten ne kastedildiğini anlamıyorum. Hiç kimse burada başkasına tuzak kurmakla meşgul değil. Herkes kendi görevini yapıyor. Bunu ifade eden arkadaşlarımız da önce kendi görevlerini yapmalılar. Yani 1.5 yıl MYK'da görev yapıp, arkasından 'ben burada ne yaptığımı bilemiyorum' demek, bence hiçbir şey söylememektir. 
     MYK kolektif bir organdır. Kararlarını kolektif alır ve alınan her kararda MYK üyelerinin ortak sorumluluğu vardır. Herkes o sorumluluğu paylaşabilmeli ve üzerine alabilmelidir.'' Erdem, İstanbul Milletvekili Yaşar Nuri Öztürk'ün, bir gazetede yayınlanan, parti yönetimini eleştirilerde bulunurken, bunun bir istifa dilekçesi olduğu yönündeki açıklamasının anımsatılması üzerine de haberi görmediğini ve bir değerlendirme yapamayacağını söyledi. Erdem, CHP Genel Merkezi'ne ulaşan resmi bir istifa dilekçesi bulunmadığını belirtti Öztürk hakkında disiplin işlemi yapılıp yapılmayacağının sorulmasına karşılık Erdem, ''Bilemem. Bunlar partinin organlarında değerlendirilir'' diye konuştu. 
     
</TEXT>
</DOC>
