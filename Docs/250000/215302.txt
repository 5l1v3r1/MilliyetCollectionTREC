<DOC>
<DOCNO> 215302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sonspo01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon halterci Halil Mutlu evlendi... 
</HEADLINE>
<TEXT>

     Avrupa, dünya ve olimpiyat şampiyonu, rekortmen halterci Halil Mutlu, jimnastik antrenörü Seher Haliloğlu ile bu akşam düzenlenen nikah töreniyle evlendi. 
     Gazi Üniversitesi Kültür Merkezi'nde gerçekleştirilen nikah törenine Başbakan Recep Tayyip Erdoğan ve eşi Emine Erdoğan'ın yanı sıra Devlet Bakanı ve Başbakan Yardımcısı Mehmet Ali Şahin, CHP Genel Başkanı Deniz Baykal, DYP Genel Başkan Yardımcısı Saffet Arıkan Bedük, TBMM Başkanvekili Yılmaz Ateş, CHP Genel Sekreter Yardımcısı Mehmet Sevigen, Gençlik ve Spor Genel Müdürü Mehmet Atalay, Ankara Büyükşehir Belediye Başkanı Melih Gökçek, Keçiören Belediye Başkanı Turgut Altınok, Halter Federasyonu Başkanı Kenan Nuhut, çok sayıda milletvekili ve bürokrat ile sporcular katıldı. Başbakan Erdoğan ile CHP Genel Başkanı Baykal aynı masada yanyana oturdular. 
     Çiftin nikah şahitliklerini ise Başbakan Erdoğan, Devlet Bakanı ve Başbakan Yardımcısı Şahin, CHP Genel Başkanı Baykal ile DYP Genel Başkan Yardımcısı Bedük yaptılar. 
     Başbakan Erdoğan, nikahtan sonra yaptığı konuşmada, iki değerli sporcunun nikahlarını kıydıklarını belirterek, şunları söyledi 
     ''Vatan ve millete faydalı nesiller yetiştirmelerini temenni ediyorum. Aile cüzdanı kime verilir Bu hep sorulur. Erkekler bu konuda hassas değildir. Ben de kaybolmasın diye gelinlere veririm. Halil'e de soruyorum ve cüzdanı hanımefendiye veriyorum.'' CHP Genel Başkanı Baykal ise çiftin bu mutluluğuna tanık olmalarının kıvanç verici olduğunu ifade ederek, ''Çifte mutlulukler diliyor ve kutluyorum. Hayırlı evlatlar yetiştirmelerini bekliyoruz. Halil Mutlu, Türkiye'nin medarı iftiharıdır'' diye konuştu. 
     Halter Federasyonu Başkanı Kenan Nuhut ise konuşmasında, halterde Naim Süleymanoğlu ile başlayan başarıların Halil Mutlu ile devam ettiğini ve altyapıdan gelen sporcularla süreceğini söyledi. Atina Olimpiyat Oyunları için Başbakan Erdoğan'a 3 altın madalya sözü verdiklerini ve bu sözlerini yerine getireceklerini iddia eden Nuhut, ''Teşvikleri için sayın başbakanımıza teşekkür ediyorum'' dedi. 
     
</TEXT>
</DOC>
