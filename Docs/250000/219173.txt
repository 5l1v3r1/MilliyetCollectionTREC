<DOC>
<DOCNO> 219173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun26.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da nöbette uyuma ve askerlere uyku hapı tartışması .. 
</HEADLINE>
<TEXT>

     Hollanda'nın, Irak'ta bulunan birliğinden bazı askerlerin görev sırasında uyuyakalmalarıyla başlayan tartışmalar, askerlerin uyku giderici hap alıp almadığı konusunu gündeme getirdi ve Savunma Bakanlığı, doping özelliği olan haplarla ilgili araştırma başlatılmasını kararlaştırdı. 
     Savunma Bakanı Henk Kamp, Hollanda Bilimsel Araştırma Kurumu'na TNO , 'modafinil' adıyla bilinen ve Amerikan askerleri tarafından zaman zaman kullanıldığı belirtilen haplarla ilgili araştırma başlatılması için görev verdiğini bildirdi. 
     Araştırma kurumu, hapların, askerlerin sağlığı açısından risk taşıyıp taşımadığını ortaya çıkarmaya çalışacak. Kurum, uyarıcı etki yapan benzer öteki ilaçlara ilişkin de araştırma yapacak. Verilen bilgiye göre, modafinil hapını alan bir asker, 40 saat uyanık kalabiliyor, 8 saat uykunun ardından asker, tekrar bu hapla 40 saat uyumayabiliyor. 
     Savunma Bakanı Henk Kamp, askerlerin söz konusu hapları alıp almadığı konusundaysa bilgi vermedi. 
     Irak'ın Basra bölgesinde görev yapan Hollandalı askerlerden ikisi, geçen Ağustos ayında nöbette uyuyakalmış ve Arnhem Askeri Mahkemesi'nde dün yapılan duruşmada 60 saat çalışma cezasına çarptırılmıştı. Askeri Savcılık ise savaş koşullarını dikkate alarak güvenliği tehlikeye düşürmeleri nedeniyle askerlerin 5'er ay hapisle cezalandırılmalarını istemişti. 
     Amerikan askerlerinin yanı sıra Fransızlar tarafından da kullanıldığı belirtilen modafinil hapları, ''Dünya Anti Doping Bürosu'' WADA tarafından geçen yıl kullanımı yasak ilaçlar listesine alınmıştı. 
     Hollandalı askerlerin bağlı olduğu sendika da, uyanık kalabilmeyi sağlayan hapların askerler tarafından kullanımına karşı olduğunu bildirdi. 
     Koalisyon partilerinde ''Demokratlar 66'' ve ''Hıristiyan Demokrat Parti'' de, modafinil hapının kullanımına karşı olduklarını açıkladılar. 
     Demokratlar 66 sözcüsü, uyarıcı hapların büyük sağlık riski içerdiğini belirtirken, koalisyonun büyük ortağı Hıristiyan Demokrat Parti sözcüsü, Savunma Bakanı'nı askerlerin bu hapları ya da uyanık kalabilmek için benzer ilaçlar alıp almadıkları konusunda açıklama yapmaya çağırdı. 
     
</TEXT>
</DOC>
