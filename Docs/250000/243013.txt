<DOC>
<DOCNO> 243013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo13.html </URL>
<DATE> 2004/05/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
KKTC, kulüp bazında maç yapabilmek için FIFA'ya başvurdu... 
</HEADLINE>
<TEXT>

     Uluslararası Futbol Federasyonları Birliği'ne FIFA üye olmayan ülkelerin kurduğu birlikte NFB yer alan KKTC, üye ülkelerin takımlarıyla maç yapabilmek için FIFA'ya başvuruda bulundu. 
     KKTC Futbol Federasyonu Başkanı Ömer Adal, 1 Mayıs tarihinde FIFA'ya yaptıkları başvuruda, referandum sonrası oluşan gelişmeleri aktardıklarını ve FIFA'ya üye ülkelerin takımlarıyla maç yapma izninin yeniden verilmesini talep ettiklerini belirterek, aynı başvuruyu Rum Futbol Federasyonu'na da ilettiklerini söyledi. 
     Adal, ekim ayında yapılacak FIFA Yönetim Kurulu toplantısında, bu taleplerinin görüşülmesi için yardım sözü aldıklarını ifade ederek, ''FIFA yetkilileri, sorunlarımıza geçmişten farklı baktıklarını ve çözüme yönelik barışçı yaklaşımla temaslarımıza devam etmemizi arzuladıklarını açıkladılar'' dedi. 
     Uzun vadede FIFA'ya üye olma hedeflerinin bulunduğunu vurgulayan Adal, şöyle konuştu 
     ''Hedefimiz gerçekleşirse NFB'den ayrılacağız. Kuzey Kıbrıs Türk Futbol Federasyonu Yönetim Kurulu olarak, 24 Nisan referandumu sonrası oluşan siyasi ortam ve uluslararası alandaki konjonktür nedeniyle FIFA nezdinde açılım yapmak için çalışma başlattık. İlk olarak, daha önceden de belirlenmiş olan FIFA 100. Yılı Genel Kurulu'na katılmak üzere, Fransa'nın başkenti Paris'e gittik. Giderken de iki amacımız vardı. Bunlardan ilki, NFB'nin 1. Genel Kurul Toplantısı'na katılmak, ikincisi de FIFA'nın yapacağı genel kurul için çalışma yapmaktı. Bizim FIFA'ya üyeliğimizin gerçekleşmesi anında, NFB'den ayrılacağımız kesindir. NFB'de uzun süre mücadele etmek arzusunda değiliz.'' Ömer Adal, FIFA Genel Kurulu'nda, UEFA Asbaşkanı Şenes Erzik, Dünya Spor Yazarları Birliği AIPS ve Türkiye Milli Olimpiyat Komitesi Başkanı Togay Bayatlı ile Türkiye Futbol Federasyonu Başkanı Haluk Ulusoy'un kendilerine büyük yakınlık gösterdiklerini, özellikle Togay Bayatlı'nın, KKTC heyetinin, FIFA yetkilileri ve İngiltere Futbol Federasyonu temsilcileriyle tanışmasında büyük katkısı olduğunu vurguladı. 
     Ömer Adal, FIFA'nın Genel Kurulu'nda yaptıkları temaslar hakkında ise şöyle konuştu 
     ''1 Mayıs 2004 tarihli başvurumuzda, referandum sonrası ortaya çıkan gelişmeleri ve elimizden alınan FIFA'ya üye ülkelerin takımları ile maç yapma izninin geri verilmesini istedik. Aynı başvuruyu Rum Futbol Federasyonu'na da ilettik. Bu yazımızın FIFA yetkililerinin ilgisini çektiğini gördük. FIFA yetkilileri, bunca zamandır yapılan konuşmalardan, yazışmalardan farklı olarak bizlere ilk kez bu sorunu çözeceklerini ifade ettiler.'' Birleşmiş Milletler Genel Sekreteri Kofi Annan'ın sunacağı rapora da değinen Adal, ''Bu raporun izolasyonların kaldırılmasını içermesi halinde önümüz açılacak. Güvenlik Konseyi veya Birleşmiş Milletler'den bu yönde bir açıklama gelmesi durumunda ilgili federasyonlar ile FIFA Yönetim Kurulu'nu da bizim sorunumuz konusunda rahatlatacak'' diye konuştu. 
     
</TEXT>
</DOC>
