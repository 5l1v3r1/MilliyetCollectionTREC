<DOC>
<DOCNO> 240133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas10.html </URL>
<DATE> 2004/05/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Can güvenliğini tehlikeye sokabilir... LPG'li araçlarla ilgili uyarı... 
</HEADLINE>
<TEXT>

     Makine Mühendisleri Odası MMO İstanbul Şubesi, araçların LPG dönüşümlerindeki denetimsizliğin halkın can ve mal güvenliğini tehlikeye soktuğunu bildirdi. 
     Şube tarafından yapılan yazılı açıklamada, Türkiye'de araçların LPG'ye dönüşümünün 29 Haziran 1995 tarihinde yapılan düzenlemeyle yasal mevzuata kavuşturulduğu kaydedildi. 
     Mevzuatın yürürlüğe girmesiyle birlikte Sanayi ve Ticaret Bakanlığı'ndan İmalat Yeterlilik Belgesi alan firmaların araçlarda LPG dönüşümü yapmaya başladığı belirtilen açıklamada, yapılan protokolle firmalara ''İmalat Yeterlilik Belgesi'' ve ''Mühendis Yetki Belgesi'' verilmesi işlemlerinin Makine Mühendisleri Odası'na devredildiği anlatıldı. 
     Protokolün uygulanmasına ilişkin bakanlık ile yapılan toplantılar sonucunda dönüşümü tamamlanan araçların trafik tescil işlemi yapılmadan önce Makine Mühendisleri Odası'ndan son kontrolden geçerek ''Montaj Tespit Raporu'' alınması uygulaması başlatıldığı ifade edilen açıklamada, bu uygulamayla yetkisiz firmaların dönüşüm yapması, standart dışı malzeme kullanılması, yapılan dönüşümlerin uygunsuz olmasının engellendiği belirtildi. 
     Sanayi ve Ticaret Bakanlığı ile yapılan protokolün 27 Aralık 1999 tarihi itibariyle ''bakanlığa verilen yetki ve görevlerin ücret karşılığı görülmesi veya gördürülmesinin hukuka aykırı olduğu'' gerekçesiyle tek taraflı olarak feshedildiği belirtilen açıklamada, şöyle denildi 
     ''Yetkinin odamızda olduğu dönemde LPG dönüşümü yapılan araçlar, odamızın uzman mühendislerince kontrol edilirken bugün bu kontrol ortadan kalkmış, tamamen siyasi amaçlı alınan bu karar sonucunda yapılan dönüşümlerin denetlenmeden trafiğe çıkmasına neden olunmuş, halkımızın can ve mal güvenliği ciddi derecede tehlikeye sokulmuştur. LPG'de yaşanan denetimsizlik, halkımızın can ve mal güvenliğini sağlayacak şekilde ortadan kaldırılmalıdır.'' 
     
</TEXT>
</DOC>
