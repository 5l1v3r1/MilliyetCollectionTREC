<DOC>
<DOCNO> 233790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun36.html </URL>
<DATE> 2004/04/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fransa'da 'laiklik yasası' sorun oldu 
</HEADLINE>
<TEXT>

     
     Rahmi Gündüz bildiriyor 

     
Fransa'da dini simge ve giysilerin devlet okullarında yasaklanmasını öngören yasayla ilgili hazırlanan genelge, eğitimciler arasında yeteri kadar açık olmadığı gerekçesiyle eleştirilere hedef oluyor. 
     Öğretmen sendikalarının, Milli Eğitim Bakanlığı'nın yasanın uygulanmasına ilişkin gönderdiği genelgeye, yorumlamada karışıklıklara yol açacağı gerekçesiyle karşı çıktıkları bildirildi. 
     Fransız basınının haberlerine göre, uygulama açısından sorunlar yaşanmasından endişe duyan eğitimciler, genelgenin yeniden yazılmak üzere Milli Eğitim Bakanlığı'na gönderilmesini savunuyor. 
     Yine basına göre, türban yerine genç kızların başlarını örtmek için bandana takmalarına izin verilip verilmeyeceği de, belirsiz konuların başında geliyor. 
     Bakanlar Kurulu'nun bazı üyeleri, son zamanlarda yaptıkları açıklamalarda, türban yerine bandana seçeneğinin dışlanmaması gerektiğini söylemişlerdi. 
     Bu arada, eğitimcilerden gelen sert tepkiler üzerine açıklama yapmak zorunda kalan Milli Eğitim Bakanı François Fillion, okul yönetimlerine ve öğretmenler sendikalarına danışma amacıyla gönderilen genelgenin bir taslak olduğunu belirtti ve eleştiriler dinlendikten sonra metinde gerekli düzeltmelerin yapılabileceğini bildirdi. 
     Gelecek öğrenim yılında yürürlüğe girecek yasa, devlet okullarında açık bir biçimde dini simge ve giysilerle derslere girilmesini yasaklıyor. 
     Uygulamaya geçtikten bir yıl sonra yeniden Meclis'te değerlendirilecek olan yasa, okul müdürlerine yasayı ihlal eden öğrenciye yaptırım uygulamadan önce diyalog yolunu denemesini öneriyor. 
     Türban, kippa ve büyük haç kolyelerle okula gidilmesini yasaklayan yasa, kamuoyunda ve sivil toplum örgütleri arasında yoğun tartışmalara yol açmıştı. 
     
</TEXT>
</DOC>
