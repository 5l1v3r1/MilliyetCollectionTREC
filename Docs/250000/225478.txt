<DOC>
<DOCNO> 225478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko15.html </URL>
<DATE> 2004/03/25/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kamu İhale Kurumu Başkanı'ndan özeleştiri... 
</HEADLINE>
<TEXT>

     Kamu İhale Kurumu KİK Başkanı Sener Akkaynak, uygulamada ortaya çıkan birtakım eksiklikleri kendilerinin de gördüğünü ve ufak tefek kamburlarının olduğunu belirterek, ''Eksiklikler, noksanlar, eleştiriler, ikincil mevzuat çalışmalarında masaya yatırılacak ve çözümler aranacak'' dedi. 
     Akkaynak, Türk Müşavir Mühendisler ve Mimarlar Birliği TÜRKMMMB tarafından Hilton Oteli'nde bu yıl ikincisi düzenlenen ''Teknik Müşavirlik Kongresi'nde'' yaptığı konuşmada, uluslararası uygulamalarda teknik müşavirliğe büyük önem verildiğini belirtti. 
     Kurum olarak Nisan ayı sonunda kendi yönetmeliklerinde yapılan değişiklerin görüleceğini bildiren Akkaynak, birinci yılını dolduran kurumun ilk kez, ihale istatistiklerini açıkladığını hatırlattı. 
     İkinci yılda ihale rakamlarının da oluşmasıyla sapmaların ve trendlerin daha iyi görüleceğini belirten Akkaynak, Kamu İhale Kurumu olarak başta yönetmelik olmak üzere üç konuda büyük değişiklik yapmayı planladıklarını anlattı. 
     Bu değişikliklerin kurul kararına bağlanacak düzeye getirildiğini bildiren Akkaynak, yeni gelen önerileri, değerlendirmeleri, eleştirileri, mevzuata yansıtmak için büyük çabaları olduğunu ifade etti. 
     ''Kamu İhale Kanunu'nu sadece bir kurum veya bir kuruluşun işi değil, ülkenin en ekonomik ve verimli şekilde kamu harcamalarının yapılmasının yolu olarak görmeliyiz'' diyen Akkaynak, ikincil mevzuat hazırlama çabasında olduklarını hatırlatarak, şunları kaydetti 
     ''Cephede çarpışmanın, cephenin ne kadar acımasız koşullarda olduğunu gördük. Yapılan düzenlemelerle o cepheyi yumuşatmak için çalıştık ve herkesin gücünü daha iyi gösterecek bir alan olarak değerlendirdik. İkincil mevzuatı beraber hazırladık, eleştirilere, önerilere açığız.'' 
     
     ''BİRİNCİ YIL PREMATÜRE'' 
     Kanunun hiçbir zaman kambur hale gelmemesi gerektiğini vurgulayan Akkaynak, böyle bir durumda kendilerinin görevlerini yapamadıklarını ve hazırlanan şeye yanlış yön verdiklerini düşüneceklerini söyledi. 
     Kanunda en iyiyi yapmak, en iyiyi düzenlemek amacıyla yola çıktıklarını ve bu bilinçle çalıştıklarını anlatan Akkaynak, sözleşme hukuku açısından da ciddi farklılıklar olduğunu, idarenin haklılığını ortadan kaldırmaya çalıştıklarını belirtti. 
     Özellikle sözleşme konusunda tip sözleşmelerinin karşılıklı haklara sahip bulunduğunu anlatan Akkaynak, borçlar kanununa atıfta bulunduklarını, bunun da önemli bir gelişme olduğunu söyledi. 
     Eleştirilerin, noksanların, ikincil mevzuat düzenlemeleri çalışmaları kapsamında masaya yatırılacağını ifade eden Akkaynak, şöyle devam etti 
     ''Uygulamada ortaya çıkan birtakım eksiklikleri biz de görüyoruz. Bunlardan biz de rahatsızız. Bizim de ufak tefek kamburluklarımız var. Ancak, eksiklikler, noksanlar, eleştiriler, ikincil mevzuat çalışmalarında masaya yatırılacak ve çözümler aranacak.'' Kendilerinin sadece düzenleme ve denetleme sorunlarıyla değil, aynı zamanda birtakım idari sorunlarla boğuştuğunu belirten Akkaynak, ''ikinci yılı doldurduklarını ancak, birinci yaşın biraz prematüre olduğunu kabul ederek ikinci yaşlarına girdiklerini'' söyledi. 
     Ellerinde mevzuat olduğunu ve üzerinde revizyon yapabilecek, hataları geri çekecek aşamada olduklarını kaydeden Akkaynak, ''bize yol gösterecek yapıcı eleştiriler, bu alana mutlaka yarar sağlayacaktır'' diye konuştu. 
     
     MÜŞAVİRLİK HİZMETLERİ 
     TürkMMMB Başkanı Raşit Ünüvar da, müşavirlerin yaptıkları çalışmalar hakkında bilgi verdi ve milli bütçede kamu yatırımlarına ayrılan payın azalmasından dolayı sektörü zor günlerin beklediğini savundu. 
     Müşavirlik hizmetlerinde işveren ilişkilerinin önemine işaret eden Ünüvar, ancak işveren devlet veya kamu kuruluşu olduğunda sorunların daha da arttığını söyledi. 
     Tarafların eşitliği ilkesinin devletle yapılan anlaşmalarda geçerli olmadığını belirten Akkaynak, Kamu İhale Kanunu'nda, sektör olarak gördükleri bazı eksiklikleri de dile getirdi. 
     Müşavirlik hizmetlerinin artık danışmanlık hizmeti kapsamında olmadığını söyleyen Ünüvar, ön yeterlilik başvurularına hazırlığın çok pahalı olduğunu ve uğraş istediğini, bunun da caydırıcı bir etki yarattığını kaydetti. 
     Noter tasdiki gerektiren çok belge olduğunu ve bunun ihale safhasında maliyet oluşturduğunu anlatan Ünüvar, kamu kurum ve kuruluşlarının satın almadan sorumlu çalışanlarının, Kamu İhale Kanunu'nu yanlış uyguladığını öne sürdü. Kamu İhale Kanunu'nun çıkması için büyük çaba sarfettiklerini anlatan Ünüvar, ''Kamu İhale Kanunu lütfen sırtımızda kambur olmasın'' dedi. 
     
</TEXT>
</DOC>
