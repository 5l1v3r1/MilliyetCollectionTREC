<DOC>
<DOCNO> 249947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko21.html </URL>
<DATE> 2004/06/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Babacan Niyet mektubu taslağında mutabakat sağlandı 
</HEADLINE>
<TEXT>

     Devlet Bakanı Ali Babacan, IMF heyeti ile 8. gözden geçirme kapsamında yapılan görüşmelerin sabaha karşı 02.00'de tamamlandığını, niyet mektubu taslağı üzerinde genel anlamda mutabakat sağlandığını bildirdi. 
     Bakan Babacan, görüşmelerin tamamlanması nedeniyle Hazine'de, IMF Türkiye Masası Şefi Rıza Moghadam ile birlikte bir basın toplantısı düzenledi. 
     Babacan görüşmelerde, 2005 ve sonrası IMF ile ilişkilerin nasıl bir yapıda gerçekleşeceği konusunun da ele alındığını vurguladı. 
     Bakan Babacan, niyet mektubunun sunulmasının ardından, IMF İcra Direktörleri Kurulu'nun Ağustos ayının 2. haftasında tatile girmeden önce, Gözden Geçirmeyi tamamlamasını beklediklerini vurguladı. 
     Yapılan görüşmelerin, IMF'nin ana sözleşmesinin 4. maddesi gereği tüm ülkelerde mutat olarak yaptığı incelemeler tarzında olduğunu kaydeden Bakan, ''Görüşmeler, yürütmekte olduğumuz Stand by düzenlemesinin 8. Gözden Geçirme çalışmaları da olmak üzere iki alanda yoğunlaşmıştır'' dedi. 
     Görüşmelerde, 2005 ve sonrasında IMF ile Türkiye arasındaki ilişkilerin nasıl bir yapıda gerçekleşeceği konusunda karşılıklı görüş ve değerlendirmeler yapıldığını da anlatan Babacan, şunları söyledi 
     ''IMF Avrupa Direktörü Michael Deppler ve bizim içinde bulunduğumuz ülke grubunu temsil eden icra direktörü Willy Kiekens'ın katıldığı ve önceki hafta tamamlanan 4. madde görüşmeleri ekonomik programımızın, orta ve uzun vadeli bir perspektifle ele alınmasına fırsat vermiştir. 
     Ankara'da 7 Haziran'da başlayan 8. Gözden Geçirme çalışmaları da dün gece geç vakitlerde tamamlanmıştır ve bu kapsamda niyet mektubunun taslağı üzerinde de genel hatlarıyla mutabakat sağlanmıştır. Bazı teknik çalışmaların, kısa bir süre sonuçlandırılmasından sonra, IMF icra direktörleri kurulunun toplanarak 8. Gözden Geçirmeyi tamamlamasını bekliyoruz. Ağustos ayının ikinci haftasından itibaren, İcra Direktörleri Kurulu'nun yazlık tatili başlayacaktır. Bu tatil dönemine girmeden bu gözden geçirmenin formel olarak tamamlanmasını bekliyoruz. 
     Gözden geçirme çalışmalarında, büyüme ve enflasyon başta olmak üzere, 2004 yılına ilişkin makro hedeflere ulaşılabilir olduğu görülmüştür. 
     Ekonomide tüm sektörlerin ve talep unsurlarının güçlü büyüme trendi devam etmektedir. Mevcut gelişmeler, yıl sonu için öngördüğümüz yüzde 5 büyüme hedefine rahatlıkla ulaşılacağını ve biraz da yukarı çıkacağını göstermektedir.'' 
     
     TARİHİ BAŞARI 

     Mayıs ayındaki gerçekleşmelerle birlikte, enflasyonun nihayetinde tek haneli rakamlara indiğini vurgulayan Babacan, ''Enflasyonla mücadelede tarihi bir başarı elde edilmiştir'' dedi. 
     Türkiye'de, bir neslin, ömründe tek haneli enflasyon gördüğünü kaydeden Bakan Babacan, ihracat ve turizm gelirlerindeki yüksek artışın, ithalattaki hızlı büyümeyi, kısmen dengelediğine ve bunun yılın ilk yarısında sermaye girişlerinin de katkısıyla, Türkiye'nin uluslararası rezervlerinin güçlü yapısını devam ettirmekte olduğuna dikkat çekti. ''Tüm bu olumlu gelişmeler, hükümetimizin ekonomik programa uymaktaki kararlılığını aynen yansıtmaktadır'' diye konuşan Babacan, sözlerini şöyle sürdürdü 
     ''Programınızın ana unsurlarından bütçe disiplininin sağlanmasında başarılar elde etmekteyiz. Nisan ayı itibariyle, tüm hedefler tutturulmuştur. Bütçedeki başarılı performansında gelir vergilerindeki artış ve harcamaların planlanandan daha küçük seviyede gerçekleşmesi etkili olmuştur. 
     Son dönemlerde uluslararası finans piyasalarında meydana gelen dalgalanmalar ve petrol fiyatlarındaki artış, kuvvetli bir bütçe pozisyonunun, bu tür dışsal gelişmelere karşı önemini bir defa daha ortaya koymuştur.'' Babacan, serbest kur rejiminin, yine bu tür dalgalanmalara karşı ekonominin dayanıklılığını ve esnekliğini artırdığını, güçlü bütçe performansı ve serbest kur rejiminin, cari işlemler hesabı üzerinde oluşması muhtemel baskıları dengelemekte etkili olduğunu kaydetti. 

     
</TEXT>
</DOC>
