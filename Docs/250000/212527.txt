<DOC>
<DOCNO> 212527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yazar/sazak.html </URL>
<DATE> 2004/02/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD bilançosu 
</HEADLINE>
<TEXT>

   WASHINGTON 
   
   Başbakan Erdoğan'ın 5 günlük ABD ziyareti daha çok Kıbrıs'a odaklanmakla birlikte gezinin bilançosunu çıkarırken 1 Mart tezkeresinin Meclis'te reddedilmesini milat alarak geleceğe bakmakta yarar var. 
   Türkiye savaşa rağmen 2003'ün son çeyreğini ekonomide hayli olumlu göstergelerle tamamladı. 2004, Kıbrıs ve AB gibi siyasi beklentilerin karara bağlanacağı yıl olacak. ABD ile ilişkilerde yeni bir sayfa açılması, dış ekonomik ilişkiler açısından da önemliydi. 
   Özal döneminden bu yana 15 yıldır Washington'a yapılan lider gezilerinin neredeyse tamamını izledim. Nedense her defasında abartılı bir beklenti yaratılır. Erdoğan'ın gezisi de benzerlerinden farksız iklimde geçti. 
   Bush'un ekibi 'Büyük Ortadoğu' diye yeni bir kavram geliştirmiş. Aslında buna 'büyük petrol alanı' demek daha doğru olur. Hedef demokrasiyi geliştirmek Bunun için de Irak'ta istikrara ihtiyaç var. Türkiye ise 'İslam ve demokrasi' kültürünü buluşturan AB adayı ülke görünümüyle ABD'nin ve Batı'nın gözünde 'model ülke' rolünde. Bush yönetiminin AKP'ye desteği de bu yönüyle önem kazanıyor. 
   ABD Dışişleri Bakan Yardımcısı Paul Wolfowitz'in Türkiye ile stratejik işbirliğinin bundan böyle 'askeri olmaktan çok demokrasi ve siyaset temeline dayanacağını' söylemesi dikkat çekicidir. 
   Erdoğan, 3 Kasım seçimlerinin hemen ardından Beyaz Saray'da kabul edildiğinde Irak savaşı yaklaşıyordu ve Kopenhag zirvesi gündemdeydi. Görüşmeler AB hedefine kilitlenmişti. 
   28 Ocak görüşmesi ise Annan planını referans alan Erdoğan'ın 'bir adım önde gitme' politikası nedeniyle ABD gezisi Kıbrıs'a odaklandı. 
   AKP lideri her fırsatta ısrarla 'Bardağın dolu tarafını görmeye çalışalım. Önemli olan Kıbrıs'ta çözüme gitmek. Ver kurtul olmaz' dese de, ABD Dışişleri Bakanı Powell'a misyon yükleme siyasetinin Beyaz Saray'daki görüşmelerin üzerinden 24 saat geçmeden farklı boyut kazanması yıpratıcı oldu.. Erdoğan ve Gül, Başkan Bush'un Powell'ı görevlendirdiğini açıkladılar. Ancak bu göreve ad koyma işine de girişince ABD Dışişleri Bakanı Powell, Gül'ün yanında 'Sayın Bakan kolaylaştırıcı deyimini çok sevdi ama benim işim o değil' düzeltmesini yapmak zorunda kaldı. Üstelik Irak savaşında devre dışı bırakılan BM'nin Kıbrıs'ta da 'by pass' edilmesi, plan Genel Sekreter'in adıyla anılırken nasıl mümkün olacaktı Gül başta olmak üzere Dışişleri bürokratları bunu görmek istemediler. 
   Irak'ın geleceği konusunda verilen sözlerin anlamını ise ilerde göreceğiz 
   9 Şubat'ta buluşmak üzere iyi bayramlar. 
   
      
   
   
</TEXT>
</DOC>
