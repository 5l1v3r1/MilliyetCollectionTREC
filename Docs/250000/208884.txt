<DOC>
<DOCNO> 208884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur09.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet arkadaşı tarafından dolandırıldı... Bir ibret öyküsü... 
</HEADLINE>
<TEXT>

     Bolu'da bir sağlık teknisyeni, internette tanıştığı kişiye, 300 dolar kazanmak ümidiyle cep telefonuna ait internet şifrelerini verdi. 300 dolar kazanmayı bekleyen genç, telefonunu açtığında 22 milyar 500 milyon liralık telefon faturasıyla karşılaştı. 
     Bolu'da bir hastanede sağlık teknisyeni olarak görev yapan Kerim Kuru, internette chat yaparken tanıştığı kişinin ayda 20 bin dolar kazandığını anlatarak, ''Bana, sen de ayda 300-400 dolar kazanmak ister misin diye sordu. Evet cevabını alınca benden cep telefonuma ait şifreleri istedi ve bana 1 ay boyunca cep telefonunu açma, 1 ay sonunda parayı hesabına havale ederim , dedi ve bu esnada beni telefonumdan 3 gün boyunca sürekli aradı'' dedi. 
     1 ay sonra telefonunu açtığında tanımadığı yüzlerce insanın kendisini arayarak, ''Sen kimsin Ne terbiyesiz adamsın '' dediğini anlatan Kuru, ilk başta neden böyle olduğunu anlamadığını belirterek, ''Gün içinde bana telefon şirketinden 22 milyar 500 milyon lira borcunuz var , mesajı gelince şok yaşadım'' diye konuştu. 
     Hemen telefon şirketini aradığını anlatan Kuru, telefon şirketindekilerin ''Cep telefonunuzdan binlerce mesaj, logo ve melodi gönderilmiş. Bu faturayı ödemek zorundasınız'' cevabını alınca şok olduğunu ifade ederek, ''Telefonumdan binlerce genç kız ve kadına rahatsız edici mesajlar gönderilmiş. Beni arayarak, küfreden insanların arama nedeni buymuş'' dedi. 
     Kuru, olaydan sonra telefon şirketine ve Bolu Cumhuriyet Başsavcılığı'na müracaat edip, kendisinden şifresini alarak kullanan kişinin bilgisayar IP numarasından yakalanması için başvuruda bulunduğunu kaydederek, ''Günlerdir gözüme uyku girmiyor. Trabzon-Of'lu olduğumu bilen insanlar yaşadıklarımı duyunca, 'Karadeniz fıkrası' gibi olay diyorlar'' şeklinde konuştu. 
     
     ''ARKADAŞLARI ŞAŞKIN'' 
     Sağlık Teknisyeni Kerim Kuru'nun iş arkadaşları ise 22 milyar 500 milyon lira cep telefonu faturası gelen arkadaşlarının epilepsi Sara hastalığı olduğunu anlatarak, ''Kerim'in tek dünyası bilgisayar. Böyle bir olay yaşaması büyük talihsizlik. Polis ve adaletin bu dolandırıcıyı bulup, arkadaşımızın mağduriyetini gidereceğine inanıyoruz'' dediler. 
     
</TEXT>
</DOC>
