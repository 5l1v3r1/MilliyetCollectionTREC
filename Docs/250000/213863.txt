<DOC>
<DOCNO> 213863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun04.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beatles, 40 yaşında... 
</HEADLINE>
<TEXT>

     Liverpool'lu 24 yaşındaki dört gencin ellerine gitarlarını alarak temelini attığı Beatles'ın ABD'ye gelerek kendilerini dünya kamuoyuna tanıtmasının üzerinden 40 yıl geçti. Yıllarca müzik listelerinin bir numarasından inmeyen grup, bundan 40 yıl önce JFK Havaalanı'na indi ve bir efsane oldu. 
     Internetteki ''msn'', ''eonline'' ve ''beatles'' sitelerinin haberlerine göre, ''Beatlemania'' olarak adlandırılan akıma yol açan grubun 40. yaş pastasının mumlarını gruptan yalnızca Paul McCartney ile Ringo Starr üfleyecek. 
     Topluluğun ''kalbi'' sayılan ve 8 Aralık 1980'de çılgın bir hayranı tarafından öldürülen John Lennon ile 29 Kasım 2001'de kanserden ölen George Harrison'ın anıları da bu etkinliklerde yaşatılacak. Grubun hayatta kalan elemanlarından McCartney, dünyanın en çok kazanan şarkıcısı unvanını halen elinde bulunduruyor. 
     
     73 MİLYON İNSAN ONLARI İZLEMİŞTİ... 
     Grammy ödül töreninde Sting, Dave Matthews, Vince Gill ve Pharrell Williams'ın ''I Saw Her Standing There'' adlı parçasını hep birlikte söylemesiyle kalplerdeki yeri bir kez daha pekiştirilecek Beatles üyeleri bundan tam 40 yıl önce New York JFK Havaalanı'na inerek ABD topraklarına ayak bastı. 
     Takvimler Şubat 1964'ü gösterirken 24 yaşındaki ''bir örnek kaküllü'' 4 genç, basın toplantılarına katıldı ve Carnegie Hall'da sahne aldı. Tüm ülkeyi sallayıp yuvarlayan gençler, ''I Wanna Hold Your Hand'' ile listelerde bir numara oldu. Miami sahillerini ziyaretlerinde yer yerinden oynarken, artık hepsi birer efsane olmuşlardı. 
     Topluluğun CBS televizyonunda yayınlanan Ed Sullivan Show'a katılması ise bir anda günün olayı oldu. Tam 73 milyon kişinin izlediği ''Ed Sullivan Show'', halen spor karşılaşmaları dışında bugüne kadar en çok izlenen ikinci program unvanını elinde bulunduruyor. 
     Ünlü televizyoncu David Letterman, bu programın yayınlanışının 40. yıldönümünde o günleri CBS ekranından bir kez daha yaşatacak. Beatles efsanesini ekranlara getirecek olan Letterman, topluluğun geçmişi hakkında da bilgi verecek. Ayrıca, Ed Sullivan Show'a ilişkin DVD'ler de piyasaya sürüldü. 
     Bu arada, ABD'deki Beatles fanatikleri de boş durmayarak efsanenin Amerika topraklarına ayak basmasının yıldönümünü değişik etkinliklerle kutluyor. Beatles hayranları tarafından New York'ta Beatles Fan Club üyelerince Ed Sullivan Theater, Carnegie Hall ve Lennon'ın Dakota'daki dairesini de içeren bir tur gerçekleştirildi. Harrison'ın kızkardeşi Louise Harrison'ın da yer aldığı anma etkinliği ise Lincoln Centers Walter Reade Theater'da yapıldı. 
     Smithsonian Institution's Natural Museum of American History ise bir fotoğraf sergisine ev sahipliği yapacak. Topluluğun bugüne kadar yayınlanmayan siyah-beyaz fotoğraflarının da yer alacağı sergi, 5 Temmuz'a kadar açık kalacak. 
     
     EFSANE, YENİDEN... 
     Bir döneme damgasını vuran unutulmaz Beatles topluluğunun tarihi kalın çizgileriyle şöyle 
     -7 Temmuz 1940 Richard Starkey, nam-ı diğer Ringo Starr, -9 Ekim 1940 John Lennon, -18 Haziran 1942 Paul McCartney -25 Şubat 1943 Ve son olarak George Harrison dünyaya gelir. 
     -Temmuz 1957 Paul John'la tanışır, onun gitar tekniğine hayran kalır. 
     -Şubat 1958 Paul, George'u John'a tanıtır. Stu Sutcliffe basçı olarak gruba katılır ve grubun adının The Silver Beetles olmasını önerir. 
     -Temmuz 1960 Silver Beetles adı The Beatles'e çevrilir. 
     -1961 Ringo gruba katılır. 
     -Şubat 1962 Brian Epstein Beatles'in menajeri olur. 
     -Ekim 1962 Grubun ilk 45'liği çıkar Love Me Do... 
     -Şubat 1964 Topluluk, JFK Havaalanı'na ayak basar ve kendini dünya kamuoyuna tanıtır. 
     -1965 Yesterday yayınlanır. Paul'un bu bestesi, radyolarda en çok çalınan parça olur. 
     -1966 Revolver albümü yayınlanır. Albüm, 1999'da Q dergisi yayıncıları ve okurları tarafından ''bütün zamanların en iyi rock albümü'' seçilir. 
     -30 Ağustos 1966 Beatles, son konserini San Francisco'da verir. 
     -30 Ocak 1969 Beatles, müzik yayınevi Apple şirketinin çatısında beklenmedik bir konser verir. 
     -22 Ağustos 1969 John, Paul, George ve Ringo, son kez birlikte Titenhurst parkında fotoğraf çektirirler. 
     -10 Nisan 1970 Paul artık albüm yapmayacaklarını açıklar. 
     -8 Aralık 1980 John Lennon New York'ta öldürülür. 
     -29 Kasım 2001 George Harrison kanserden ölür. 
     
</TEXT>
</DOC>
