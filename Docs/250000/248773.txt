<DOC>
<DOCNO> 248773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo21.html </URL>
<DATE> 2004/06/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sakaryaspor, gurbetçi Aydın Çetin'i transfer etti... 
</HEADLINE>
<TEXT>

     Birinci Süper Lig'in yeni takımlarından Sakaryaspor, Almanya İkinci Ligi takımlarından Karlsruhe'de oynayan gurbetçi futbolcu Aydın Çetin'i renklerine bağladı. 
     Menajeri Orhan Lokurlu ile Adapazarı'na gelen Aydın Çetin, altyapı tesislerinde düzenlenen törenle, kendisini Sakaryasporlu yapan sözleşmeyi imzaladı. 3 yıllık sözleşme yapılan Çetin'e ödenecek transfer ücreti ise açıklanmadı. 
     Kulüp başkanı Selahattin Aydın, imza töreninden sonra yaptığı açıklamada, 3 futbolcu daha alıp transferi kapatacaklarını söyledi. Aydın, bu transferler için görüşmelerin sürdürüldüğünü ve takım kampa girmeden de sonuçlandırılacağını kaydetti. 
     Aydın, geçen yıl kiralık oynayan ve takımın Birinci Süper Lig'e çıkmasında önemli katkısı olan Murat Bölükbaş'ın bonservisini almak için çaba harcadıklarını, ancak yüksek bonservis ücreti yüzünden bu transferin askıya alındığını bildirdi. 
     
     FUTOBL FEDERASYONU SEÇİMLERİ 
     Selahattin Aydın, bir soru üzerine Futbol Federasyonu seçimlerinde Haluk Ulusoy'u destekleyeceklerini açıkladı. 
     Ulusoy'un, Sakaryaspor kaza geçirdiğinde takımla yakından ilgilendiğini belirten Aydın, ''Ulusoy'u, karagün dostu olduğu için destekleyeceğiz. Deprem ve kaza sonrasında kendisi Sakaryaspor'a gereken yardımı yapmıştır'' dedi. 
     
</TEXT>
</DOC>
