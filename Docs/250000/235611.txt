<DOC>
<DOCNO> 235611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy19.html </URL>
<DATE> 2004/04/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Başbakan Erdoğan'dan Topbaş'a ziyaret... 
</HEADLINE>
<TEXT>

     Başbakan Recep Tayyip Erdoğan, İstanbul Büyükşehir Belediye Başkanı Kadir Topbaş'ı makamında ziyaret etti. 
     Erdoğan, ayrılmak durumunda kaldığı İstanbul Büyükşehir Belediyesi'ne 5 yıl 5 ay 20 gün sonra Başbakan olarak gelmenin mutluluğunu yaşadığını belirterek, ''Hayat inişler ve çıkışlarla dolu. Bu inişli çıkışlı hayat çizgisi içerisinde bunlar da bizim için kaderin güzel cilveleri. Bunları bilerek hayatı yaşadık, yaşamaya da devam ediyoruz'' dedi. 
     Başbakan Erdoğan, Saraçhane'deki Büyükşehir Belediyesi Başkanlık Sarayı'na gelişinde, Başkan Topbaş tarafından törenle karşılandı. 
     Topbaş, Erdoğan'a bir demet çiçek verirken, belediye çalışanları da camlardan karanfil attılar. 
     Karşılama töreninde, İstanbul Büyükşehir Belediyesi'nin tüm yöneticileri ve ilçe belediye başkanlarının büyük bölümü de hazır bulundu. 
     Başbakan Erdoğan, daha sonra İstanbul Büyükşehir Belediyesi'nin Özel Anı Defteri'ni imzaladı. 
     Erdoğan, deftere şunları yazdı 
     ''6 Kasım 1998'de ayrıldığım veya ayrılmak zorunda kaldığım İstanbul Büyükşehir Belediye Başkanlık Binası'na, bugün, birçok hengamelerden sonra Türkiye Cumhuriyeti Başbakanı olarak bir ziyarette bulunuyorum. 
     28 Mart 2004 yerel seçimlerinde partimin adayı Kadir Topbaş Bey'in seçimi kazandığı bu görev ve makam, bizim için bugün farklı bir anlam taşıyor. 
     Tarih ve medeniyetler şehri İstanbul ve İstanbullular, farklı hizmetlerle bu dönemde baş başa olacak. Buna inanıyorum. El eleyiz... 
     Tebrik ediyorum, Allah'tan başarılar diliyorum. Selam ve sevgilerimle.'' Bu arada Başbakan Recep Tayyip Erdoğan, ziyaretine ilişkin duygularını AA muhabirine açıkladı. 
     Erdoğan, ayrılmak durumunda kaldığı İstanbul Büyükşehir Belediyesi'ne 5 yıl 5 ay 20 gün sonra Başbakan olarak gelmenin mutluluğunu yaşadığını söyledi. 
     Kadir Topbaş'ın İstanbul Büyükşehir Belediye Başkanlığı'nı kazanması nedeniyle de mutlu olduğunu vurgulayan Erdoğan, şunları kaydetti 
     ''Hayat inişler ve çıkışlarla dolu. Bu inişli çıkışlı hayat çizgisi içerisinde bunlar da bizim için kaderin güzel cilveleri. Bunları bilerek hayatı yaşadık, yaşamaya da devam ediyoruz. Bundan sonra önümüzde nelerin olup olmayacağını bilmek mümkün değil. Aslolan niyetimizin samimi olmasıdır. Aslolan Türkiye'ye hizmet etme aşkıyla dolu olmamızdır. Aslolan, ülkemizde yaşayan 72 milyon insana en ideal hizmeti modern, çağdaş bir şekilde verebilme sevdasını, aşkını içimizde taşıyıp bunu onlara yansıtabilmektir. Biz bu niyetle içte ve dışta bu hizmeti sürdürüyoruz.'' Başkan Topbaş'ın bu vizyonu, oluşturacağı ekibiyle beraber kuracağını anlatan Erdoğan, İstanbul Büyükşehir Belediyesi sınırları içinde ve dışında olan tüm ilçelerle ve belde belediyelerle dayanışma içinde bu hizmeti sürdüreceklerini kaydetti. 
     Başbakan Erdoğan, böylece İstanbul'un değişimi, dönüşümü bu dönemde çok daha farklı bir şekilde yaşayacağını belirterek, ''Bizim dünya için vizyon kentimiz İstanbul. İstanbul, Türkiye'nin de vizyon kenti olarak dünyaya adaydır. Bunu başarmamız lazım'' dedi. 
     Erdoğan, Topbaş ile başkanlık makamında bir süre görüştükten sonra brifing salonuna geçerek, büyükşehir belediyesi yöneticileriyle biraraya geldi. 
     
</TEXT>
</DOC>
