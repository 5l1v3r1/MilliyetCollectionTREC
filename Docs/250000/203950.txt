<DOC>
<DOCNO> 203950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko29.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları yeniden geriledi 
</HEADLINE>
<TEXT>

     Dünya petrol fiyatları, gerek yatırım fonlarının kar amaçlı satışları, gerekse dünyanın en büyük petrol tüketicisi olan ABD'deki hava koşullarının sert olmaması nedeniyle yeniden geriledi. 
     Geçen hafta uluslararası piyasalarda, Irak Savaşı öncesi yüksekliğe ulaşan ham petrol fiyatları, dün gerilemeye başlamıştı. 
     ABD'de petrol fiyatları, varil başına 24 sent gerileyerek 31.63 dolara indi. Londra'daki Brent türü Kuzey Denizi petrolünün varil fiyatı da 19 sentlik gerilemeyle 28.80 dolar düzeyine düştü. 
     Öte yandan, Irak Petrol Bakanı İbrahim Bahr al-Uloum, güneydeki petrol sahalarından ihraç edilen ham petrolün rekor düzeyde artış göstererek, günlük 1.6 milyon varile yükseldiğini bildirdi. 
     Iraklı yetkililer, sabotajlar nedeniyle bir türlü düzenli faaliyete geçemeyen kuzeydeki ihraç hattının ise gelecek yıl başından itibaren düzenli çalışmaya başlamasını bekliyorlar. 
     
</TEXT>
</DOC>
