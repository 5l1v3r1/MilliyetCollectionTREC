<DOC>
<DOCNO> 214412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yasam/ayas.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral 2. Attalos'a tarih sahip çıktı 
</HEADLINE>
<TEXT>

   Antalya'da sivil toplum örgütlerinin 'Sapık' diyerek heykeline karşı çıktığı Kral Attalos'a bilim destek verdi Heykeli dikilecek kraldı... 
      ALİ GÜLER Antalya DHA 
   
   Antalya Büyükşehir Belediyesi'nin Bergama Kralı 2. Attalos heykeliyle ilgili tartışmalara sivil toplum örgütlerinin ardından bilim çevreleri de katıldı. 
   Tartışma, Azeri heykeltraş Meret Orezov'a yaptırılan 2.6 metre boyundaki heykelin, tarihi Saat Kulesi karşısına konulmak istenmesiyle patlak verdi. 46 sivil toplum örgütünün oluşturduğu platformun sözcüsü Selçuklu Vakfı Başkanı Ahmet Çiçek, "Antalya'nın kurucusu olduğu iddia edilen Attalos'un sapıklığı tartışılıyor. Türk - İslam tarihinde, Antalya'ya layık, heykeli dikilecek başka insan bulamadı mı " diyerek, heykele tepki gösterdi. Antalya'nın Attalos'tan önce de yerleşim birimi olduğunu kaydeden Çiçek, yerine Türk kahramanlar Korkutelili Mustafa Haşmet ile Mehmet'in heykellerinin dikilmesini önerdi. 
   Bu tepkinin üzerine, bilim dünyası ise, M.Ö. 241 - 197 yılları arasında yaşamış Kral 2. Attalos'a 'sahip çıktı'. 
   
   'Kural tanımazdı' 
   Akdeniz Üniversitesi Fen - Edebiyat Fakültesi Eskiçağ Dilleri ve Kültürleri Bölümü Başkanı Prof. Dr. Sencer Şahin, Kral Attalos'un eşcinsel ya da sapık olmadığını belirtti. M.Ö. 2'inci yüzyılda, kızkardeşle evlenmenin kutsal görev sayıldığını kaydeden Prof. Şahin, "Bunun nedeni ailenin bölünmemesiydi. Attalos bunu yapmamış, kuralları hiçe saymıştır" dedi. Tarihi şahsiyetleri karalamanın yanlış olduğunu kaydeden Şahin, "Attalos'un heykeli dikilmeli. Dikilmeyecekse, Attalos'un ismi verilen Antalya'nın da adı değiştirilsin. Binlerce yıl sapık birinin ismini neden taşıdık " diye konuştu. 
   
   'Yeğenim değil ki' 
   Büyükşehir Belediye Başkanı Bekir Kumbul da, kente bir kimlik kazandırmak için Attalos ve Antalya'yı Türkler'e kazandıran Selçuklu komutanı Gıyaseddin Keyhüsrev'in heykelini dikme kararı aldıklarını anımsattı. 
   Kumbul, "Ne hikmetse Keyhüsrev'in heykeli unutuldu. Antalya 2 bin 162 yıldır Attalos'un ismini taşıyor. Kentin ismini mi değiştirelim Attalos'a sapık diyenlerin mantığıyla bu da ayıp. Bu adam eşim, akrabam, yeğenim, dostum değil" diye konuştu. Attalos'a sapık diyenlerin siyasi rant peşinde olduğunu iddia eden Kumbul, heykelin ay sonuna kadar dikileceğini bildirdi. 
   
   
</TEXT>
</DOC>
