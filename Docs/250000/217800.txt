<DOC>
<DOCNO> 217800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur16.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Çakar ameliyattan çıktı, kalçasında bir kurşun kaldı... 
</HEADLINE>
<TEXT>

     Mecidiyeköy'de uğradığı silahlı saldırıda aldığı kurşun yaraları nedeniyle ameliyat edilen FİFA kokartlı eski hakem ve futbol yorumcusu Dr. Ahmet Çakar'ın hayati tehlikesinin bulunmadığı bildirildi. 
     Avrupa Florence Nightingale Hastanesi'nde görevli Prof. Dr. Yılmaz Kafadar ve Dr. Akil Tayyareci, hastane önüne çıkarak, Çakar'ın sağlık durumuna ilişkin basın mensuplarına açıklama yaptılar. 
     Çakar'ın vücuduna 2'si batın bölgesi, 2'si de kalça kısmı olmak üzere 4 kurşun girişinin olduğunu belirten Kafadar ve Tayyareci, bu kurşunlardan 3'ünün vücuda giriş yaptıktan sonra kendiliklerinden çıktığını, ancak kalçaya isabet eden kurşunlardan birinin halen vücutta olduğunu bildirdiler. 
     Çakar'ın hayati organlarında bir lezyon olmadığını ve saat 10.00 sıralarında girdiği ameliyattan saat 12.15 sıralarında çıktığını belirten doktorlar, hayati bir tehlikesi bulunmayan Çakar'ın, Yoğun Bakım Ünitesi'ne alındığını kaydettiler. 
     Vücutta kalan kurşunun da hayati açıdan önemli tehlike arz etmediğini belirten doktorlar, ''zaten insan vücudunun bunu yabancı bir cisim kabul edip çevresini saracağını'' söylediler. 
     Bu arada, şuuru açık olan ve konuşabilen Çakar'ın, saldırganın 25 yaşlarında bir kişi olduğunu söylediği öğrenildi. 
     Öte yandan, olayın duyulması üzerine Çakar'ın annesi, eşi ve diğer yakınlarının yanı sıra basın camiasından Turgay Şeren, Ziya Şengül, Reha Muhtar ve Can Ataklı ile Şişli Belediye Başkanı Mustafa Sarıgül de hastaneye gelerek, Çakar'ın sağlık durumu hakkında bilgi aldılar. 
     
</TEXT>
</DOC>
