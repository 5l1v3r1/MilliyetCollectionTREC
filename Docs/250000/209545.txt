<DOC>
<DOCNO> 209545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/siyaset/siy03.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener de aşkı anlattı 
</HEADLINE>
<TEXT>

   İzlediği opera sonrasında, Alman ve İtalyan operası arasındaki rekabete değinen Başbakan Yardımcısı Şener, aşkla sevgi arasındaki ayrımı da anlattı 
      ÖNDER YILMAZ Ankara 

   
   Başbakan Yardımcısı Abdüllatif Şener, opera bilgisiyle Devlet Opera ve Balesi Müdür yardımcılarını şaşırttı. Alman ve İtalyan operası arasında rekabete değinen Şener, operetle opera arasındaki farkı sorduğu yöneticilerin önce duraksaması, ardından ayrıntılarda boğulması üzerine kendisi açıklamalarda bulundu. Şener yöneticilere "Dersimi çalıştım, geldim. Bürokratlarıma soru sorduğumda kem küm ederlerse 'Sen bu işi bilmiyorsun' der, sustururum" dedi. Şener, filmler konusunda çocuklarıyla zevklerinin uyuşmadığını belirterek, "Eşim ve ben romantik filmleri severiz" dedi. Eşiyle yağmurlu havalarla el ele yürüdüğünü anlatan Şener "Eşinize hala aşık mısınız" sorusuna şu yanıtı verdi 
   "Aşk kelimesinde duygu yoğunluğu var, mantık bağı kopuk. Sevgi kelimesi daha fazla derinlik ifade ediyor. Sevgi, akıl, mantık duyarlılığını da içerir. Bu açıklamalarım geçmişte yanlış aksettirildi. Ertesi gün bizim hanımı arkadaşları arayıp 'okudun mu, kocan aşk konusunda neler demiş' diye. Akşam eve geldiğimde 'Nedir o aşk hikayesi, söyle bakalım' diye hesap sordu. Aşk kelimesi kullanmak 20 yıldan sonra zayıf bir ifade olarak kalıyor. Eşimle bu konuda konuştuk, sevgi kelimesini kullanıyoruz." 
   
   
</TEXT>
</DOC>
