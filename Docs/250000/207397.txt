<DOC>
<DOCNO> 207397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko02.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamları yakındı, Esad anında çözdü 
</HEADLINE>
<TEXT>

   Suriye Devlet Başkanı Esad, işadamlarının yakınması üzerine büyükelçisine 'Vizeleri sınırdan ve en az bir yıllık verin' dedi 
      EKONOMİ SERVİSİ 
   
   Dış Ekonomik İlişkiler Kurulu DEİK Türk - Suriye İş Konseyi'nin düzenlediği toplantıda işadamlarıyla bir araya gelen Suriye Devlet Başkanı Başar Esad, ihracatçıların önündeki engellerin kaldırılması için anında talimat verdi. Türk işadamları artık vizelerini sınır kapısından ve en az bir yıllık alacak. TOBB ve DEİK Başkanı Rifat Hisarcıklıoğlu, "Esad, Türk yatırımcılarına, Türk ihracatçılarına her türlü desteğin verilmesi noktasında yanımızda bizzat talimat verdi" dedi. 
   Toplantıya katılan aralarında Ali Koç, Şarık Tara, Zeynel Abidin, Murat Dedeman, Nejat Koçer'in de bulunduğu işadamları Suriye'de yaşadıkları sorunları gündeme getirdi. Esad, işadamlarının sorularını teker teker yanıtladı ve Türk işadamları için özel bir ofis kuracaklarını belirterek, bürokratik engellerin sıfıra indirileceğinin sinyalini verdi. Gaziantep Sanayi Odası Başkanı Nejat Koçer Suriye'de iş yapmak isteyen Türk işadamlarının vizeler konusunda sıkıntı yaşadığına dikkat çekerek kendisinin vize için başvurduğunda üç aylık vize verildiğini hatırlattı ve Esad'dan bu konuda yardım istedi. Esad bunun üzerine Koçer'e "Sizin huzurunuzda büyükelçiye söylüyorum. Türk işadamlarına bundan böyle en az bir yıllık vize verilecek" dedi. Esad, işadamlarının vizelerini büyükelçiliğe gitmeden sınır kapılarından alabileceklerinin müjdesini de verdi. 
   
   'Junior Koç'tan öneri 
   Enka Holding Yönetim Kurulu Başkanı Şarık Tara'nın "20 ülkede milyarlarca dolarlık iş yapıyorum. Ürdün'de, Irak'ta varım, Suriye'de neden yokum " sorusu üzerine Esad, "Tüm Türk müteahhitleri yatırıma bekliyoruz" dedi. Toplantı sonrasında Esad'la konuşan Koç Holding Bilgi Grubu Başkanı Ali Koç, Esad'a 'Junior Koç' olarak tanıtıldı. Koç, Esad'a telekom ve bankacılık alanlarında yatırım yapabileceğini anlattı. 
   Toplantıda Türkiye - Suriye sınırındaki mayınlı arazilerin temizlenerek ekolojik tarıma açılması ve burada bir serbest bölge kurulması kararı alındı. Esad, turizmde Türkiye ile Suriye'nin tek bir paket olarak pazarlanmasını önerdi. 
   Dün akşam Türkiye'den ayrılan Esad, havaalanında yaptığı açıklamada, "Türkiye gezimiz beklentimizin üzerinde geçti" dedi. 
   
   
</TEXT>
</DOC>
