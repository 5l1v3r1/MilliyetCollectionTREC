<DOC>
<DOCNO> 235915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy30.html </URL>
<DATE> 2004/04/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
CHP'li Yıldırım'dan "Bedelli Askerlik" teklifi... 
</HEADLINE>
<TEXT>

     CHP Kastamonu Milletvekili Mehmet Yıldırım, bedelli askerlik için Grup Yönetimi'ne kanun teklifi verdi. 
     Yıldırım, kanun teklifinin gerekçesinde, 480 bin gencin bedelli askerlikten yararlanma çağında olduğunu ve 75 asgari ücret tutarı bedel ödeyen 25 yaş üstü her gencin, bu haktan yararlanabilmesi için kanun teklifi verdiğini belirtti. 
     
     İNFAZ YASA TEKLİFİ 
     CHP Şanlıurfa Milletvekili Turan Tüysüz, adli suçlular ile terör suçlularının cezalarının infaz süresini eşitleyen yasa teklifini, CHP milletvekillerinin imzasına açtı. Tüysüz, teklife 50'nin üzerinde milletvekilinin imza attığını ve teknik bir konu nedeniyle teklifi bugün tamamlayamadıklarını söyledi. 
     Tüysüz, Konya Milletvekili Atila Kart'ın teklifi incelediğini ve bazı uyarılarda bulunduğunu belirterek, uyarılar doğrultusunda yapacakları düzenlemenin ardından teklifi TBMM Başkanlığı'na vereceklerini söyledi. 
     CHP'li Tüysüz'ün hazırladığı yasa teklifi CHP kulisinde çeşitli tartışmalar yarattı. Bazı milletvekilleri konu ile ilgili grup yönetiminin bir komisyon oluşturduğunu ve çalışmaların sürdürüldüğünü belirterek teklife karşı çıkarken, Grup Başkanvekilleri Kemal Anadol ve Ali Topuz, Tüysüz'ü teklifi Başkanlığa vermemesi konusunda ikna etmeye çalıştılar. 
     CHP'li Yıldırım'ın bedelli askerlikle ilgili gruba verdiği teklif de kuliste hareketli saatler yaşattı. Yıldırım'ı teklifi vermemesi konusunda ikna etmeye çalışan Grup Başkanvekili Topuz, bu ısrarında başarılı olamadı. Yıldırım, Topuz'un odasında çay içme isteğini de reddetti. 
     
</TEXT>
</DOC>
