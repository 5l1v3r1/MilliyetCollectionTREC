<DOC>
<DOCNO> 213921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur04.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Belediye Başkanı Çöken binanın zemini sağlam 
</HEADLINE>
<TEXT>

     Konya Büyükşehir Belediye Başkanı Mustafa Özkafa, çöken binada yapılan incelemeler sonucu su basmanlarının ve zeminin sağlam olduğunu tespit ettiklerini söyledi. 
     Özkafa, enkaz alanında yaptığı açıklamada, arama-kurtarma ve enkaz kaldırma çalışmaları devam ederken, belediyenin gerekli araştırmaları aralıksız sürdürdüğünü bildirdi. 
     Binanın çöküşüyle ilgili spekülasyonlar yapıldığını ve bazı iddiaların ortaya atıldığını vurgulayan Özkafa, ''Yaptığımız incelemeler sonucu su basmanlarının ve zeminin sağlam olduğunu tespit ettik. Binanın çökmesinden sonra bile bodrumun duvarlarında ve su basmanlarında çok az zarar meydana gelmiş'' dedi. 
     Bu tespit ile çok sayıda iddianın yersiz olduğunun görüldüğünü ifade eden Özkafa, ''Binanın yıkılırken sağa sola yattığı konuşuldu. Böyle bir şey yok. Binanın bodrumu duvarlarla birlikte dimdik ayakta. Zeminde bir problem olsaydı. Duvarlar bu şekilde sağlam kalmazdı. Şu anda bodrumda 8-10 kişinin rahatlıkla gezebileceği büyüklükte bir alan mevcut'' diye konuştu. 
     
</TEXT>
</DOC>
