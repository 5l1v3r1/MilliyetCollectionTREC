<DOC>
<DOCNO> 220288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo09.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
100. Yıl Beşiktaşlılar Derneği 2. yılını kutladı... 
</HEADLINE>
<TEXT>

     100. Yıl Beşiktaşlılar Derneği, kuruluşunun 2. yıldönümünü Pamukspor Tesisleri'nde düzenlediği törenle kutladı. 
     Spor dünyasının pek çok önemli isminin biraraya geldiği organizasyona Beşiktaş Kulübü Onursal Başkanı Süleyman Seba, eski futbolculardan Recep Çetin, Rasim Kara, Mehmet Ekşi, kulüp yönetim kurulu üyesi Behçet Ümitlen, Divan Kurulu Başkanı Şeref Nasır ve çok sayıda davetli katıldı. 
     
     SAKALLI SEBA 
     Sakal bırakmaya başlayan Beşiktaş Kulübü Onursal Başkanı Süleyman Seba, en büyük ilgiyi gören isim oldu. 
     Siyah-beyazlıların eski futbolcularıyla sohbet eden Seba, neşeli tavırları ile dikkat çekerken, gördüğü ilgiden dolayı memnun olduğunu ve eski günlerini hatırladığını söyledi. Seba, Beşiktaş'ın geçirdiği kötü günleri kısa sürede atlatacağını, birlik ve beraberlik içinde olunması gerektiğini söyledi. 
     100. Yıl Beşiktaşlılar Derneği Başkanı Turhan Şalva ise, bugüne kadar olduğu gibi, bundan sonra da hiçbir beklentileri olmadan kulübe hizmet etmeye devam edeceklerini ifade etti. 
     
</TEXT>
</DOC>
