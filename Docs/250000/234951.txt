<DOC>
<DOCNO> 234951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo03.html </URL>
<DATE> 2004/04/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ve Arsenal şampiyon, Blackburn mucize yarattı 
</HEADLINE>
<TEXT>

     İngiltere Premier Ligi'nde bu sezon fırtına gibi esen Arsenal, Tottenham deplasmanından 2-2 beraberlikle döndü ve sezonun bitimine 3 hafta kala şampiyonluğunu ilan etti. Takipçileri Chelsea ve Manchester United'ın yenilmesiyle Wenger'in öğrencileri bir maç eksik 82 puanla ipi göğüsledi. 
     İlk yarıyı Fransız yıldızlar Vieira ve Pires'in golleriyle 2-0 önde kapayan Londra ekibi, ikinci yarıda ev sahibi takımdan Redknapp ve Robbie Keane'nin sayılarına engel olamadı ve karşılaşma 2-2 beraberlikle sona erdi. 
     Arsenal'in takipçisi Chelsea ise Newcastle United deplasmanında 2-1 yenildi. 5. dakikada Joe Cole ile öne geçen Chelsea'ye ev sahibi ekipten Ameobi ve Shearer karşılık verdi ve maç bu skorla bitti. Böylece Arsenal şampiyonluğunu garantilemiş oldu. 
     Blackburn mucize yarattı 
     İngiltere’de ölüm kalım savaşı veren Tugay’ın takımı Blackburn Rovers deplasmanda Everton’ı Stead’in gölüyle 1-0 yenerek kümede kalma yolunda önemli bir adım attı. 
     Mavi beyazlılar bu sonuçla puanını 40'a, sıralamadaki yerlerini de 13'e yükselterek rahat bir nefes aldı. Karşılaşmada 90 dakika forma giyen milli temsilcimiz iyi bir performans sergiledi. 
     Liverpool Manchester'ı yıktı 
     Premier Lig'de haftanın en önemli ve bu sezon ligde umduğunu bulamayan iki ekibinin mücadelesinde Manchester United, Liverpool'a 1-0 mağlup oldu. 
     Hafta içinde Old Trafford Stadı için yapılan bomba ihbarından dolayı çok sıkı güvenlik önlemleri arasında oynanan mücadelede Kırmızı-Şeytanlar 63'te Danny Murphy'nin penaltı golüne engel olamayarak sahadan 1-0 yenik ayrıldı. 
     İngiltere'de diğer sonuçlar şöyle Fulham-Charlton 2-0, Leicester-M.City 1-1, Middlesbrough-Aston Villa 1-2, Southampton-Bolton 1-2, Leeds United-Portsmouth 1-2, Birmingham C.-Wolverhampton W. 2-2. 
     
</TEXT>
</DOC>
