<DOC>
<DOCNO> 220715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun44.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis "Erdoğan iyi bir fırsat teşkil ediyor" 
</HEADLINE>
<TEXT>

     Yunanistan'da hükümeti kurmakla görevlendirilen Yeni Demokrasi Partisi'nin YDP Genel Başkanı Kostas Karamanlis, İtalya'da yayınlanan Corriere della Sera gazetesine verdiği demeçte, ''Türk-Yunan ilişkilerinde bir başlangıç için uygun bir zemin bulunduğunu'' belirtti. 
     ''Türkiye'deki yeni başbakanın iyi bir fırsat teşkil ettiği kanaatindeyim'' diyen Karamanlis, hafta sonunda Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün kendisini telefonla aramış olmasından hareketle, iki ülke arasında ''olumlu bir atmosfer'' bulunduğunu söyledi. 
     Karamanlis, ''Atina ve Ankara arasındaki ilişkilerin geleceğinin umut dolu olduğunu söylemek mümkün mü '' sorusunu şu sözlerle yanıtladı 
     ''Tango yapmak için iki kişi olmak lazım. Şu an itibariyle ben, Türkiye'deki yeni başbakanın iyi bir fırsat teşkil ettiği kanaatindeyim. Bu sadece ikili ilişkilerle ilgili bir mesele değil. Ankara'nın Avrupa yönünde ilerlemesi de işin içinde. Genç bir başbakan, tek partili bir hükümet, parlamentoda ezici çoğunluğu elinde bulunduran bir iktidar, tüm bunlar Türk siyasetindeki yeni öğeler konumunda. Bir başlangıç için uygun bir zemin.'' 
     
     ''KIBRIS İKİLİ DEĞİL, ULUSLARARASI BİR SORUN'' 
     Karamanlis ayrıca şu görüşleri savundu 
     ''Kıbrıs ikili değil, uluslararası bir sorun. Birleşmiş Milletler Genel Sekreteri Kofi Annan planını sundu ve görüşmeler de sürüyor. Biz yardımcı olma arzusundayız. Biz, Annan planını baştan itibaren kabul ettik. Avrupa standartlarıyla uyumlu bir çözüme ulaşılmasını, Ankara'nın da yapıcı bir rol oynamasını ümit ediyoruz. Sorunun çözümlenmesiyle iyi bir atmosfer oluşacağı açıktır.'' Kıbrıs sorununa 1 Mayıs'a kadar bir çözüm bulunacağını sanmadığını kaydeden Karamanlis, bunun ulaşılması zor bir hedef olduğunu, kararı, referandum aracılığıyla bizzat Kıbrıslıların vereceğini belirtti. 
     Yunanistan'da dün yapılan genel seçimlerde 300 üyeli parlamentonun 165 sandalyesini kazanan Yeni Demokrasi Partisi'nin YDP Genel Başkanı Kostas Karamanlis, bugün Cumhurbaşkanı Kostis Stefanopulos tarafından hükümeti kurmakla görevlendirildi. 
     
</TEXT>
</DOC>
