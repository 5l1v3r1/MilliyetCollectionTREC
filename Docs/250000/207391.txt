<DOC>
<DOCNO> 207391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/dunya/dun01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üçgen' bir Şahin daha yuttu 9 ABD askeri öldü 
</HEADLINE>
<TEXT>

   'Sünni Üçgeni'ndeki Felluce kentinde düşürülen Kara Şahin modeli ABD helikopterinde kurtulan yok 
      DIŞ HABERLER 

   
   Irak'ta ABD öncülüğündeki koalisyona karşı direnişin en yoğun olduğu Sünni Üçgeni'ndeki Felluce kentinde dün bir Kara Şahin Black Hawk helikopteri daha düştü. Olayda 9 ABD askeri öldü. Tuğgeneral Mark Kimmitt, "helikopterin Felluce yakınlarında acil iniş yaparken düştüğünü ve helikopterdeki 9 kişiden kurtulan olmadığını" söyledi. Görgü tanıkları ise helikopterin füzeyle düşürüldüğünü söylediler. El Cezire ve AP muhabirlerine konuşan Iraklılar, roketle vurulan helikopterin kuyruk bölümünden isabet aldığını, patlama seslerinin ardından alev alarak yere çakıldığını söylediler. Düşen helikopterin tıbbi kurtarma amacıyla kullanıldığı belirtildi. 
   
   Nakliye uçağına füze 
   Başkent Bağdat'ta da Amerikan ordusuna ait, içinde 63 kişi bulunan C - 5 tipi bir nakliye uçağı, dün havalandıktan hemen sonra füze saldırısına uğradı. Motorlarından biri isabet alan uçak, dönerek havaalanına inmeyi başardı. Olayda ölen ya da yaralanan olmadı. 
   
   
   
</TEXT>
</DOC>
