<DOC>
<DOCNO> 238541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun02.html </URL>
<DATE> 2004/05/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
New York Times ABD, Irak'ta bir teknokratlar hükümeti istemiyor 
</HEADLINE>
<TEXT>

     Bush yönetiminin, 30 Haziran'dan sonra Irak'ta kurulmak üzere Birleşmiş Milletler BM tarafından önerilen teknokratlar hükümetine, yeterince güçlü olamayacağı gerekçesiyle karşı çıktığı ve geçiş hükümetinin siyasi tabanı olan liderler tarafından kurulması konusunda baskı yaptığı belirtildi. 
     New York Times NYT gazetesinde yer alan habere göre, ABD tarafından Irak Geçici Yönetim Konseyi'ne atanan üyelerle önde gelen Kürt ve Şii liderler de bu yönde bir değişiklik için BM'ye baskı yapıyor. Bu liderler ve yönetim konseyi üyelerinin halihazırda sahip oldukları güç ve konumu 30 Haziran'dan sonra da devam ettirmek istedikleri ifade ediliyor. 
     Washington'daki yetkililerin bir kısmının ise kurulacak geçici hükümette hem teknokratların hem de siyasetçilerin yer almasının önemli olduğunu düşündüğü belirtiliyor. 
     NYT'nin haberine göre, BM Genel Sekreteri Kofi Annan'ın Irak Özel Temsilcisi Lahdar Brahimi'nin, Irak'ta kurulacak hükümetin teknokratlardan oluşması yününde iki hafta önce sunduğu öneriye sıcak bakan, ancak kurulacak hükümette bazı siyasi kişiliklerin de yer alma olasılığının dışlanmaması gerektiği üzerinde duran ABD yönetimi, bu konuda ısrar ediyor. 
     Haberde, ABD'nin, kurulacak hükümetin uzun dönemli taahhütlere girmemesi ya da üyelerinin sadece kendi partilerinin çıkarlarını koruyacak kararlar almaması konusunda Brahimi ile aynı şekilde düşündüğü belirtilirken, ABD yönetiminden bir yetkilinin, ''günlük işleri yetkin ve nitelikli bakanlar yaparken, tepede siyasi bir dengenin kurulması'' gerektiğine dikkat çektiği belirtildi. 
     Yeni hükümetin, Brahimi tarafından, gelecek haftalarda ABD'nin Irak'taki sivil yöneticisi Paul Bremer ve ABD Başkanı George Bush'un Bağdat'ta bulunan Özel Danışmanı Robert Blackwill'le yapacağı danışmalardan sonra belirlenmesi bekleniyor. 
     Yeni hükümette sadece siyaset dışı kişiliklerin yer alması gerektiğini savunan Brahimi'nin başbakan adayı olarak ise bugünkü planlama bakanı Dr. Mehdi el Hafız'ı gösterdiği ifade ediliyor. Kürtlerin ve Şiilerin başka adaylar da önerebilecekleri belirtilirken, özellikle bir diğer Şii bakan Adil Abdul Mehdi üzerinde durdukları ifade ediliyor. 
     Bu arada, Ahmet Çelebi'nin ise yeni hükümette yer alıp almayacağının henüz belli olmadığı kaydedildi. 
     Öte yandan, BM Güvenlik Konseyi'nin kurulucak hükümetin rolü konusunda bir karar alması beklenirken, Irak hükümetinin kendi askeri güçleri üzerinde tam kontrole sahip olması konusunda Fransa ve Almanya'nın tutumunun, Irak ordusunun ABD komutasında olmasında ısrar eden ABD ile çelişmesinden dolayı bir anlaşmazlık olduğu ifade ediliyor. ABD'nin, Güvenlik Konseyi'nden Irak'taki tüm güçlerin BM kontrolünde ve ABD komutasında olmasına dair karar çıkarmayı planladığı ifade ediliyor. Ancak bu plana, Rusya başta olmak üzere diğer konsey üyelerinin destek vermesinin düşük bir ihtimal olduğu kaydediliyor. 
     Ayrıca, yeniden yapılanma harcamaları konusunda yeni kurulacak hükümete danışmanlık konusunda ABD'nin mi yoksa BM'nin mi daha büyük rol alacağı ve ABD askerlerinin Irak mahkemeleri nezdinde dokunulmazlıklarının olup olmayacağı gibi konularda da anlaşmazlıklar bulunduğuna dikkat çekiliyor. 
     Brahimi'nin, 30 Haziran'dan sonra görev yapmak üzere 1500 kişi tarafında seçilmesini önerdiği küçük bir yasama organı gibi görev yapacak ''danışma kurulu'' önerisine de karşı çıkılırken, bunun yerine mevcut Irak Yönetim Konseyi'nin muhafaza edilerek, bu görevi yerine getirebileceği ileri sürülüyor. 
     
</TEXT>
</DOC>
