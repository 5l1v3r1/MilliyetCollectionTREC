<DOC>
<DOCNO> 204294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy00.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul için ihbar yok' 
</HEADLINE>
<TEXT>

   Vali Güler, Akmerkez'e saldırı bilgisinin 'Yılbaşı nedeniyle dikkatli olun' uyarısı anlamına geldiğini belirtirken, İstanbul'da saldırı olacağına ilişkin bir ihbar alınmadığını bildirdi 
      İSTANBUL Milliyet 

   
   İstanbul Valisi Muammer Güler, Akmerkez'e bombalı saldırıyla ilgili polis yazışmasının "Yılbaşı nedeniyle belli yerlerde hassasiyet oluşabilir, dikkatli olun" anlamına geldiğini belirtirken, İstanbul'a yönelik eylem duyumu olmadığını söyledi. Güler, Akmerkez'e saldırı olabileceği bilgisinin kamuoyuna sızdırılmasıyla ilgili soru üzerine şöyle konuştu "Arkadaşlarımızın hatası nedeniyle dışarıya yansıtılmış. Bir hata değil, basit bir ihmalin sonucu olarak değerlendirdiğimiz için, haklarında işlem yaptırmakla beraber arkadaşları açığa almadım, görev yerlerini değiştirdim. Hata olduğunu kabul ediyorum. Kesinlikle 'Şurada patlama olacak, burada saldırı olacak' tarzında bir durum yok." 
   Güler, "ABD'den Türkiye'ye terör konusunda uyarı geldiği" sözleri üzerine, alınan istihbaratların karşılıklı paylaşıldığını belirtti. Güler, "Ama şu anda olayla ilgili çalışmamız devam ediyor. Önümüzdeki 1 - 2 gün içinde çok önemli açıklamalar yapabileceğimiz bir çalışma" dedi. 
   
   Yılbaşı önlemleri alınıyor 
   İstanbul Emniyet Müdürü Celalettin Cerrah da saldırı beklendiği iddiasıyla ilgili olarak şöyle konuştu "Böyle bir beklentimiz olsa, bizim uyarmama diye bir şeyimiz olur mu Mümkün değil. Her ülke 'Yılbaşı nedeniyle bazı eylemler olabilir' beklentisi içinde. 'Türkiye'de olmaz' dersek yanlış olur. Ama elimizde somut bir şey yok. Yılbaşı tedbirlerimizi alıyoruz." 
   
   
   
   
</TEXT>
</DOC>
