<DOC>
<DOCNO> 221726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun11.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Al-ver sürecinde basına bilgi vermek spekülasyona yol açar 
</HEADLINE>
<TEXT>

     KKTC Başbakanı Mehmet Ali Talat Kıbrıs müzakerelerinde bugünden itibaren al-ver süreciyle birlikte yeni bir döneme girildiğini belirterek, bu süreçte ''karartma'' uygulanması gerektiğini söyledi. 
     Dışişleri Bakanı ve Başbakan Yardımcısı Serdar Denktaş ile birlikte dün Ankara'da temaslarda bulunan Başbakan Talat, 10 gün içerisinde çok yoğun çalışıp, süreci başarıya ulaştırmanın temel hedef olması gerektiğini ifade etti. Talat, ''Al-ver süreci içerisinde bundan öncekiler gibi basına bilgi bombardımanı herhalde olmayacaktır, olmamalıdır, çünkü spekülasyona yol açabilir'' dedi. 
     Halkın, tarafların sunduğu önerileri zaten bildiğini kaydeden Talat, ''Al-ver sürecinde biraz daha ketum olmak gerekecek'' diye konuştu. 
     Ankara'da dün Dışişleri Bakanlığı'nda gün boyu çalışma yaptıklarını, öğleden sonra da Dışişleri Bakanı ve Başbakan Yardımcısı Abdullah Gül ile görüştüklerini belirten Talat, görüşmeler hakkında detay vermedi. 
     Talat, Türkiye ve Yunanistan'ın da katılımıyla yapılacak dörtlü görüşmelerin 24 Mart'ta İsviçre'de başlayacağını söyledi. 
     Kıbrıs müzakerelerinde al-ver süreciyle birlikte yeni bir safhanın başladığına işaret eden Talat, ''Bu arada belki Ankara ile daha fazla temas kurmamız gerekecek. Çünkü önemli bir süreç başlıyor. Bir al-ver süreci başlıyor. Bu al-ver sürecinde işbirliği içinde olmak, ortak bir çizgi yaratmak son derece önemlidir, bu önemli çalışmayı yürütüyoruz'' dedi. 
     Başbakan Talat, bir soru üzerine, al-ver sürecinde BM Genel Sekreteri'nin Kıbrıs Özel Temilcisi Alvaro de Soto'nun nasıl bir yöntem izleyeceği konusunda ipuçları ve bir miktar bilgi bulunduğunu ifade ederek, ''Bunu esas olarak bugün göreceğiz. Biz dün Kıbrıs'ta olmadığımız için daha fazla bilgi gelmişse bunu öğrenme fırsatımız olmadı'' diye konuştu. 
     Başbakan Talat, al-ver süreciyle ilgili stratejilerinin belirlenip belirlenmediği sorusu üzerine ise ''Elbetteki stratejimiz bellidir. Hep söylediğimiz gibi bizim amacımız burada bu sorunu çözmektir. Türkiye ve Yunanistan'a az konu bırakmak, Genel Sekreter'e de mümkünse hiç konu bırakmamak. Stratejimiz, hedefimiz budur. Tabii bunu başarabilmek her iki tarafın da uyum sağlamasına bağlıdır'' dedi. 
     Talat, ''Biz Türk tarafı olarak elimizden gelen gayreti göstereceğiz. Umarım Rum tarafı da aynı gayreti gösterir ve bir sonuca varırız, temennimiz budur'' ifadelerini kulandı. 
     
</TEXT>
</DOC>
