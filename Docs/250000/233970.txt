<DOC>
<DOCNO> 233970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas06.html </URL>
<DATE> 2004/04/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Brad Pitt, ''TROY'' sayesinde sigarayı bıraktı 
</HEADLINE>
<TEXT>

     Sigara tiryakilerinin Hollywood'daki ''önemli bir kalesi'' daha düştü. ''Troy'' filminde Tanrı Aşil'i canlandıran Pitt, yoğun antrenman programı sayesinde sigaraya veda etti. 
     Alman ''cinema'' dergisine açıklamalarda bulunan oyuncu, 15 yaşından beri sigara içtiğini ve ''Troy'' filmi sayesinde bu zararlı alışkanlığı bıraktığını söyledi. 
     Sigarayı bırakmasının antrenman programını yürüten spor hocaları tarafından tavsiye edildiğini anlatan 40 yaşındaki Pitt, ''Sigarayı bırakmak zorunda kaldım. Bundan da çok mutluyum. Çünkü bu alışkanlık beni öldürüyordu'' dedi. 
     İlk önceleri sigara içmeyi çok özlediğini belirten aktör, ''Sigarayı ilk bıraktığımda çok sinirliydim, insanları öldürecek gibiydim. Bu kadar yoğun bir efor sarf etmek de zaten benim doğama aykırıydı. Ama başardım'' açıklamasında bulundu. 
     
     SİGARA TİRYAKİSİ ÜNLÜLER 

     Hollywood'un ünlü ismi Brad Pitt, sigara tiryakiliğiyle tanınıyordu. 
     Pitt, Robert Redford ile rol aldığı ''Spy Game'' filmi için bindiği Londra uçağından iner inmez valizlerini bile almadan sigara yakmış ve bu görüntüsü dünya medyasında yer almıştı. Ünlü aktör, sigara karşıtları tarafından eleştirilmesi üzerine, ''nikotinsiz kaldığı'' için uçak yolculuğunu tercih etmediğini açıklamıştı. 
     Hollywood'da sigara tiryakiliğiyle eleştirilen bir diğer isim de Ben Affleck. Eski nişanlısı oyuncu Gwyneth Paltrow'dan güzel yıldızın ''sigarayı sevmediği'' için ayrılan oyuncu, ''Sigara ve içki içmeyi seviyorum. Gwyneth'in tarzı ise yoga yapmak ve yeşillik ağırlıklı yiyeceklerdi. Sigarayı da sevmiyordu. Bu, bana zor geldi'' demişti. 
     Güzel yıldız Nicole Kidman ise hemen her filminde elinden düşmeyen sigarası yüzünden İngiltere'deki bazı sigara karşıtı dernekler tarafından protesto edilmişti. 
     
</TEXT>
</DOC>
