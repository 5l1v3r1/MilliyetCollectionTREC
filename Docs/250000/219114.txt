<DOC>
<DOCNO> 219114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sayfa açalım 
</HEADLINE>
<TEXT>

   Teknik Direktör Ersun Yanal, Gençlerbirliğili futbolcuları Konya yenilgisi nedeniyle eleştirirken, Parma rövanşıyla ilgili, "Tur ile yatın, tur ile kalkın" yorumunu yaptı 
      NECMİ KEPÇETUTAN 

   
   İzin verdi 
   GENÇLERBİRLİĞİ, Parma'ya "kilitlendi". Konyaspor yenilgisinden sonra dün futbolcularla bir toplantı yapan ve eleştiride bulunan Teknik Direktör Ersun Yanal, "Ben dahil hepimiz bu yenilgi nedeniyle suçluyuz. Eğer büyük takım olmak istiyorsak lig - kupa demeden her maça aynı ciddiyetle çıkmak ve kazanmak için mücadele etmek zorundayız" dedi. Yanal dün sabah yaklaşık 1 saat süren ter idmanından sonra takıma bugüne kadar izin verdi, ancak uyarmaktan da geri kalmadı. 
   
   Analiz günü 
   YANAL, oyunculara "Sadece Parma'yı düşüneceksiniz. Benim gibi tur ile yatıp tur ile kalkacaksınız. Başka alternatifimiz yok. Bunu başaracak ve kulüp tarihine yepyeni bir sayfa açacaksınız" ifadelerini kullandı. Başkent ekibi futbolcuları bugün Parma ile oynanan ilk maç ile İtalyan temsilcisinin ligde yaptığı son üç maçı izleyerek, teknik analiz yapacak. Akşam yapılacak hafif antrenmandan sonra takım maç saatine kadar kampa girecek. 
   
   Parma geliyor 
   ANKARA'YA bugün 17.00'de özel bir uçakla gelecek olan Parma'nın antrenman yapmayacağı, maç sabahı 19 Mayıs Stadı'nı gezeceği ve dinlenmeye çekileceği bildirildi. İtalyan kafilesinin maç sonrası ülkesine döneceği kaydedildi. Bu arada Gençlerbirliği yarınki maçın bilet fiyatlarını açıkladı. Buna göre kale arkası 5, maraton 10, kapalı tribün biletleri ise 15 milyon liraya satılacak. Biletler Biletix'ten temin edilebilecek. 
   
   
   
</TEXT>
</DOC>
