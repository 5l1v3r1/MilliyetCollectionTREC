<DOC>
<DOCNO> 233761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun07.html </URL>
<DATE> 2004/04/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Riyad'daki patlamayı Suudi ''El Haremeyn Tugayı'' adlı örgüt üstlendi 
</HEADLINE>
<TEXT>

     Suudi ''El Haremeyn Tugayı'' adlı örgüt, dün Riyad'da düzenlenen intihar saldırısının sorumluluğunu üstlendi. 
     Örgüt tarafından, iki dini internet sitesine gönderilen bildiride, saldırının sorumluluğu üstlenildi, özel güvenlik ve terörizmle mücadele birimlerinin hedef alındığı belirtildi. 
     Bildiride, ''Arap Yarımadası'ndaki El Haremeyn Tugayları, İçişleri Bakanlığı'nın terörizmle mücadele komuta karargahına düzenlenen bombalı saldırıda başarılı olmuştur'' denildi. 
     El Haremeyn, Suudi Arabistan'da aralık ayında, bir güvenlik görevlisine yönelik düzenlenen bombalı saldırının sorumluluğunu üstlenmiş ve militanlara karşı mücadele verenlere karşı saldırılarının devam edeceği uyarısında bulunmuştu. 
     BBC'nin internet sitesinde verilen haberde de ismi açıklanmayan bir yetkilinin, ''El Kaide'den başka kim intihar eylemcilerini kent merkezlerine kendilerini havaya uçursunlar diye gönderir '' sözüne yer verildi. 
     Haberde, Amerikalı bir terörizmle mücadele yetkilisinin, eylemde El Kaide'nin izlerine rastlandığını söylediği belirtildi. 
     Suudi bir yetkili de saldırının, Usame Bir Ladin'in El Kaide örgütü tarafından düzenlendiğine şüphe olmadığını kaydetti. 
     ABD Başkanı George Bush, dün gazete editörleriyle yaptığı görüşmede, Riyad'daki patlamanın, bu ülke yönetimini devirmek isteyen güçler bulunduğunu hatırlattığını söylemişti. Bush, ''Kesinlikle herkesi korkutmaya ve ellerinden geldiğince öldürmeye çalışıyorlar'' dedi. 
     Riyad'da dün düzenlenen intihar saldırısında 4 kişi ölmüş, 148 kişi yaralanmıştı. 
     
</TEXT>
</DOC>
