<DOC>
<DOCNO> 238348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun27.html </URL>
<DATE> 2004/05/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Arap Birliği toplantısında Zebari, bakanlara işkence fotoğraflarını sundu 
</HEADLINE>
<TEXT>

     Irak Dışişleri Bakanı Hoşyar Zebari, Mısır'ın başkenti Kahire'de düzenlenen Arap Birliği Dışişleri Bakanları toplantısında, katılımcı bakanlara, Iraklı esirlere Amerikan askerlerince işkence edildiğini gösteren fotoğrafları sundu. 
     Toplantıya kapalı oturumda devam edildiği sırada Zebari, toplantı başkanı Tunus Dışişleri Bakanı El Habib Bin Yahya'ya yaptığı öneride, büyükelçi ve daimi temsilcilerin salondan çıkarılmasını istedi. 
     Zebari, büyükelçi ve daimi temsilcilerin salonu terk etmesinin ardından bakanlara işkence fotoğraflarını gösterdi ve konuyla ilgili bilgi verdi. 
     Arap Birliği dışişleri bakanları, Kahire'de, 22 Mayıs'ta Tunus'ta yapılması planlanan Arap Birliği zirvesinin hazırlığı için toplandı. 
     Mart ayında yapılması planlanan zirve, Tunus'un, daha önceki hazırlık toplantısında İsrail-Filistin sorunu ve ABD'nin Ortadoğu projesiyle ilgili görüş ayrılıkları yüzünden ertelenmişti. 
     Zirvenin Tunus'ta 22 Mayıs veya 29-30 Mayıs'ta yapılması planlanıyor. 
     
</TEXT>
</DOC>
