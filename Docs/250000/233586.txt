<DOC>
<DOCNO> 233586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur08.html </URL>
<DATE> 2004/04/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kadıköy'de ''film'' gibi kovalamaca .. 
</HEADLINE>
<TEXT>

     Kadıköy'de ''dur'' ihtarına uymayan otomobil ile 3 polis aracının çarpışması sonucu, 1'i polis 2 kişi yaralandı. 
     AA muhabirinin aldığı bilgiye göre, Kadıköy'de trafik uygulaması yapan polis ekipleri, 34 YA 2595 plakalı otomobile ''dur'' ihtarında bulundu. 
     Otomobili kullanan Ajlan G, ihtara uymayarak, aracı polisin üzerine sürdü ve daha sonra E-5 Karayolu'na çıktı. 
     Yaşanan kovalamaca sırasında Boğaziçi Köprüsü'ne girmek isteyen Ajlan G'nin aracının önü, köprüye yaklaşık 500 metre kala 1 polis otomobili tarafından kesildi. 
     Polis aracına çarpan bu kişinin otomobiline, arkadan takip eden 2 ekip aracı da duramayarak vurdu. 
     Kazada, Ajlan G. ile polis memuru Fahri Çakır yaralandı. 
     Ambulansla Haydarpaşa Numune Hastanesi'ne kaldırılan yaralıların sağlık durumlarının iyi olduğu öğrenildi. 
     Kaza nedeniyle yaklaşık 1 saat trafiğe kapanan yol, hasarlı araçların çekilmesinin ardından ulaşıma açıldı. 

     
</TEXT>
</DOC>
