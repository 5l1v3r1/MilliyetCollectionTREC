<DOC>
<DOCNO> 227603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko38.html </URL>
<DATE> 2004/04/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Serdengeçti Asıl amaç sürdürülebilir büyümenin yakalanması 
</HEADLINE>
<TEXT>

     Merkez Bankası Başkanı Süreyya Serdengeçti, uygulanmakta olan ekonomik programın, bir taraftan reel faizleri düşürerek borçlanmanın kısa dönemde sorunsuz sürdürülebilmesini sağlamayı, diğer yandan da sıkı maliye politikasıyla faiz dışı bütçe fazlası vererek kamu borcu sorununu uzun dönemde ortadan kaldırmayı hedeflediğini söyledi. 
     Serdengeçti, Merkez Bankası Genel Kurulu'nda yaptığı konuşmada, bu çerçevede diğer ekonomik büyüklüklerin de istikrara kavuşabileceğini belirtti. 
     Serdengeçti ayrıca, böylece asıl amaç olan sürdürülebilir büyüme oranlarının yakalanması ve sürdürülebilir istihdam artışının sağlanabileceğini vurguladı. 
     
     PARA POLİTİKASININ ÖNEMİ 
     Bu arada para politikalarının önemine işaret eden Serdengeçti, para politikasının bağımsız olarak yönetilmesi ve bütçe açıklarının finansmanında Merkez Bankası kaynaklarına başvurulmasının yasal olarak engellenmesinin, olumsuz etkilerin ortadan kaldırılması için son derece önemli olduğunu anlattı, fakat yeterli bir koşul oluşturmadığına belirtti. 
     Serdengeçti, bütçe açıklarını dış piyasalardan borçlanma yoluyla finansmanın, ülkelerin dış piyasalardaki güvenilirliğine bağlı olduğunu, genellikle bütçe açıklarının Merkez Bankası kaynaklarıyla finansmanı yoluna gidildiğini ve Merkez Bankası'nın para arzını karşılıksız şekilde artırması nedeniyle, enflasyonist bir baskı ortaya çıktığını hatırlattı. 
     Bütçe açıklarının iç borçlanma yoluyla finanse ediliyor olmasının, hükümetin gelecekte faiz ödemesi gereğini doğurduğuna dikkati çeken Serdengeçti, reel faizlerin reel büyümeyi geçmesi durumunda ise borcun milli gelire oranının giderek arttığını ve iç borçlanmayla açıkların finansmanının sürdürülebilirliği zorlaştırdığını kaydetti. 
     Faiz ödemelerinin kendi kendini besleyen bir süreç içine girmiş olması nedeniyle borcun sürdürülemediği konuma gelindiğinde, mali disiplin yerine para arzını artırmak yoluyla açığın kapatılmasının da, daha güçlü enflasyonist baskı yarattığına vurgu yapan Serdengeçti, bu durumda para politikasının etkin olarak çalışabilmesi için, borcun ne ölçüde faiz dışı fazla ile finanse edildiğinın önem kazandığını, diğer bir deyişle bütçe gelirlerinin faiz dışı kamu borçlarını ödeyebilme gücünün, aynı zamanda para politikasının etkinlik gücünü de belirlediğini söyledi. 
     
     ETKİN PARA POLİTİKASININ KOŞULLARI 
     Başkan Serdengeçti, borcun milli gelire oranı yükselirken, faiz dışı fazlanın milli gelire oranı da artıyorsa, kamu dengesinin ekonomi üzerinde bir kısıt oluşturmayacağını da belirtti. Serdengeçti, şöyle devam etti 
     ''Merkez Bankası'nın seçtiği hedef doğrultusunda para politikasını etkin olarak uygulayabilmesi için, ekonomide parasal mı Yoksa mali baskınlık mı olduğu büyük önem arzetmektdedir. 
     Ülkemizde de uzun süredir devam eden bütçe açıkları ve yüksek iç borçlanma, mali baskınlık tanımıyla örtüşmekte ve para politikasının fonksiyonel bağımsızlığını, yani fiyat istikrarına yönelik bağımsız politika uygulamalarını zorlaştırmaktadır. 
     Dolayısıyla fiyat istikrarını sağlamayı amaçlayan bir programda, mali disiplini artırmaya yönelik önlemleri almak ve orta uzun vadede ekonomiyi ağır borç yükünün getirdiği olumsuzluklardan kurtarma gereği vardır.'' Serdengeçti, daha sonra Türkiye'de ki enflasyonist sürecin tarihsel gelişimini anlattı. 
     
</TEXT>
</DOC>
