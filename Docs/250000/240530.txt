<DOC>
<DOCNO> 240530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo30.html </URL>
<DATE> 2004/05/16/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Ve Emre'li Inter Şampiyonlar Ligi'nde... 
</HEADLINE>
<TEXT>

     İtalya Birinci Futbol Ligi Serie A 'da 2003-2004 futbol sezonu sona erdi. Şampiyon AC Milan, sezonun son maçında AC Brescia'yı 4-2 yendi. 
     Emre ve Okan'ın takımı FC Inter, ligi 4. sırada tamamlayarak gelecek sezon Avrupa Şampiyonlar Ligi'ne ön elemeden itibaren katılmaya hak kazandı. 
     Baraj maçı yapacak olan AC Perugia, Serie A'da kalma umudunu sürdürürken Ancona, FC Empoli ve FC Modena ise İkinci Lig'e Serie B düştü. 
     34. hafta maçlarında şampiyon AC Milan, San Siro'da Brescia'yı 4-2 yenince sezonu 82 puanla tamamladı. 
     AC Milan'ın Ukraynalı ünlü forveti Shevchenko, ligin son maçında 1 gol daha atarak bu sezon Serie A'da kaydettiği toplam gol sayısını 24'e yükseltti. Shevchenko böylece Serie A'da 3. kez gol krallığını da elde etmiş oldu. 
     Sezonu 2. sırada tamamlayan AS Roma, deplasmanda UC Sampdoria Cenova ile golsüz berabere kalırken, 3. sıradaki FC Juventus ise Siena deplasmanından 3-1'lik galibiyetle ayrıldı. 
     Ligi 4. sırada bitirerek Avrupa Şampiyonlar Ligi'ne ön elemeden katılma hakkı kazanan FC Inter'in ise Empoli karşısındaki 3-2'lik galibiyeti, AC Parma ve SS Lazio'nun 4. sırayı alma düşlerini suya düşürdü. Emre Belözoğlu'nun 90 dakika oyunda kaldığı karşılaşmada siyah-mavililerin gollerini Adriano 2 ve Recoba kaydetti. 
     Parma'daki AC Parma-Udinese karşılaşması, evsahibi takımın 4-3'lük galibiyetiyle sonuçlandı. Sarı-lavivertlilerin 4 golünü de Gilardino kaydetti. Gilardino bu sayede, gol krallığı yarışında, 20 gole sahip olan Totti'yi son haftada geçmeyi başardı. Gilardino, Serie A'da gol krallığında 23 golle, Shevchenko'nun hemen ardından 2. sıraya yerleşti. 
     Ligin son haftasında en büyük sevinci ise AC Perugia yaşadı. FC Empoli ve FC Modena'nın son haftada yenilmeleri, AC Perugia'nın işine yaradı. Ancona'yı 1-0 yenen AC Perugia, Serie A'da kalma düşünü gerçekleştirme açısından önemli bir galibiyet elde etti. 
     Ligin son haftasına sondan 2. sırada giren AC Perugia, Ancona karşısında elde edilen zafer sayesinde sondan 4. sıraya yükseldi. AC Perugia'nın Serie A'da kalıp kalmayacağını, Serie B'yi 6. sırada tamamlayacak olan takımla yapılacak eleme maçının sonucu belirleyecek. 
     Serie B'de halen 6. durumda 67 puanla Piacenza bulunuyor. Ancak 6. sırayı, halen 66 puana sahip AC Fiorentina'nın almasının da olasılık dahilinde olduğu bildirildi. 
     AC Perugia'nın ligden düşüp düşmeyeceğini belirleyecek olan eleme maçlarının 16 ve 20 Haziran'da oynanacağı kaydedildi. 
     Ligin son haftasındaki maçlarda şu sonuçlar alındı 
     AC Chievo Verona-FC Bologna 2-1, FC Empoli-FC Inter 2-3, SS Lazio-FC Modena 2-1, US Lecce-Regina 2-1, AC Milan-Brescia 4-2, AC Parma-Udinese 4-3, AC Perugia-Ancona 1-0, UC Sampdoria Cenova-AS Roma 0-0. 
     2003-2004 sezonunda Serie A'daki sıralama ise şöyle 
     AC Milan 82, AS Roma 71, FC Juventus 69, FC Inter 59, AC Parma 58, SS Lazio 56, Udinese 50, UC Sampdoria Cenova 46, AC Chievo Verona 44, US Lecce 41, Brescia 40, FC Bologna 39, AC Siena 34, Reggina 34, AC Perugia 32, FC Modena 30, FC Empoli 30, Ancona 13. 
     
</TEXT>
</DOC>
