<DOC>
<DOCNO> 217470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Parma seferine çıktı, Serkan hastalandı... 
</HEADLINE>
<TEXT>

     Gençlerbirliği, AC Parma ile yapacağı UEFA Kupası 3. tur ilk maçı için İtalya'nın Parma kentine gitti. 
     Kırmızı-siyahlı ekipte 18 kişilik kadroya, sakat olan Nihat'ın yerine genç Kerem'i dahil eden teknik direktör Ersun Yanal, futbolcuların son haftalardaki performansından oldukça memnun. 
     Özçel bir uçakla ve yaklaşık 250 kişilik bir kafileyle Parma'ya hareket eden Gençlerbirliği kafilesinde yöneticiler, taraftarlar, futbolcular, teknik heyet ve basın mensupları yer alıyor. 
     Kulüp basın sözcüsü Enis Safi, Gençlerbirliği'nin Türkiye'yi UEFA Kupası'nda bundan önceki turlarda olduğu gibi bu turda da en iyi şekilde temsil edeceğini belirterek, ''Parma'dan avantajlı bir skorla döneceğiz. Bu güce de sahip olduğumuza inanıyorum'' dedi. 
     Takım kaptanı Ümit Bozkurt ise AC Parma Kulübü'nde yaşanan kriz sonrasında, kulübün gücünden hiçbir şey yitirmediğini ve İtalya Ligi'nde 5. sırada bulunduğunu ifade ederek, ''Parma, bir İtalyan takımıdır. İtalyan futbolunun gücünü herkes iyi bilir. İşimiz çok kolay değil ancak biz de Gençlerbirliği'yiz. Biz de disiplinli ve sert futbolu seviyoruz. Oradan gollü bir beraberlikle dönersek bizim için büyük avantaj olur'' diye konuştu. 
     
     SERKAN BALCI HAVAALANINDA RAHATSIZLANDI 
     Bu arada havaalanında beklerken migreni tutan futbolcu Serkan Balcı'nın kısa bir rahatsızlık geçirdiği bildirildi. Serkan'a, Lig TV'nin istatistikçisi Dr.Gürkan Kubilay'ın müdahale ettiği ve Serkan'ın düzeldiği kaydedildi. 
     
</TEXT>
</DOC>
