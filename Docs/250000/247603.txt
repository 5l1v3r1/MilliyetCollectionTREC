<DOC>
<DOCNO> 247603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur21.html </URL>
<DATE> 2004/06/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta serbest bırakılan şoförün ailesinde bayram sevinci... 
</HEADLINE>
<TEXT>

     Irak'ta rehin alınan Türk TIR şoförü Bülent Yanık'ın serbest bırakıldığı yolundaki haberler, ailesine bayram sevinci yaşattı. 
     Hatay'ın Reyhanlı İlçesi'ne bağlı Sıçanlı Köyü'nde yaşayan Bülent Yanık'ın eşi Süreyya Yanık, kayınvalidesi Döne, 3 çocuğuyla meraklı bekleyişlerinin artık son bulduğunu söyledi. 
     Dubai'de çalışan kayınbiraderi Ali Yanık'ın kendisini arayarak eşinin serbest bırakıldığını müjdelediğini, köye gelen gazetecilerin olayı doğrulamasıyla sevinçlerinin arttığını belirten Süreyya Yanık, şöyle konuştu 
     ''Kayınbiraderim, konsoloslukla görüştüğünü söyledi ama yine de tedirgindim, beni teselli etmeye çalıştığını düşündüm. Daha sonra gazeteciler, resmi kaynakların serbest bırakılma olayını doğruladığını bildirince rahatladım. Bir de eşimin sesini duyabilirsem dünyalar benim olacak.'' Çocuklarına ve hasta kayınvalidesi Döne Yanık'a sarılarak sevincini paylaşan Süreyya Yanık, ''Bundan sonra kuru soğan ve ekmek yer, yine de kocamı gurbete göndermem. Kendi memleketimizde Allah ne verirse ona razı oluruz. Yaşadığımız bunca sıkıntı bize ders oldu. Hayatta sağlıktan daha önemli hiçbir şey olamaz'' dedi. 
     Şeker ve tansiyon hastası anne Döne Yanık ise hasta yatağında torunlarına sarılarak sevinç gözyaşı döktü. 
     Döne Yanık, Türk devletine her zaman güvendiğini belirterek, ''Allah devletimizden, milletimizden razı olsun. Dün kaymakamlık bize yardım etti, bugün oğlumun iyi haberini aldım, daha ne isterim ki çok mutluyum'' diye konuştu. 
     Oğlunun Irak'a gitmesine izin vermeyeceğini ifade eden Döne Yanık, Bülent Yanık köyüne döndükten sonra Dubai'de çalışan diğer oğlu Ali Yanık'ın da memleketine dönmesini isteyeceğini söyledi. 
     Döne Yanık, ''Çocuklarımı dünya gözüyle yanımda görmek istiyorum. Az para kazansınlar, ne iş olursa olsun yapsınlar ama memleketlerini bırakmasınlar'' dedi. 
     
</TEXT>
</DOC>
