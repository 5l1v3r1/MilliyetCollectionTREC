<DOC>
<DOCNO> 222089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur24.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki saldırı..Şu ana kadar örgüt bağlantısı tespit edilemedi 
</HEADLINE>
<TEXT>

     İstanbul Valisi Muammer Güler, Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırıyla ilgili şu ana kadar bir örgüt bağlantısı tespit edilemediğini bildirdi. 
     Güler, İstanbul Barosu'nca düzenlenen ''Hukuk Devleti ve Yargı Reformu'' panelinde, gazetecilerin konuya ilişkin sorularını yanıtladı. 
     Saldırı sonrası ele geçirilen silahlardan birinin, diş hekimi Yasef Yahya'nın öldürülmesi olayında da kullanıldığının tespit edildiğini hatırlatan Güler, ''Şu an onun üzerinde duruyoruz'' dedi. 
     Güler, bombalı saldırı olayına ilişkin 10'un üzerinde kişinin gözaltında olduğunu belirterek, ''Şu ana kadar saldırıda örgüt bağlantısı tespit edilemedi, ama araştırmalar devam ediyor. Bunu tespit edersek size açıklayacağız'' diye konuştu. 
     Vali Güler, bir soru üzerine, saldırıyı gerçekleştirenlerin daha önce Afganistan'a gittikleri yönünde bir bilgi olmadığını ifade ederek, ''Ama grup halinde Çeçenistan'a yardım malzemesi götürmüşler. Dönüşte de sorgulanmışlar'' dedi. 
     ''İllegal yollarla bu ülkelere giden kişi sayısının'' sorulması üzerine de Güler, bir sayı bulunmadığını belirterek, ''Ama buna ilişkin bir istihbarat çalışması var'' diye konuştu. 
     
</TEXT>
</DOC>
