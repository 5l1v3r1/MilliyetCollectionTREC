<DOC>
<DOCNO> 247956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/axsiy02.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya kefiller 
</HEADLINE>
<TEXT>


Eski DEP milletvekillerinden Orhan Doğan, Kızıltepe'deki mitingde, PKK militanları için genel af çıkmasını istedi ve "Dağdaki gençlerin kefiliyiz"dedi 

Namık Durukan Mardin 


Eski DEP milletvekillerinden Orhan Doğan, Başbakan Recep Tayyip Erdoğan'a, "Kürt sorununun varlığını kabul edin" diye seslendi ve genel af kapsamında silahlı güçlerin dağdan inmesi halinde bir daha silahlı mücadeleye başlanmayacağına kefil olduğunu söyledi. 
Kapatılan DEP'in eski milletvekilleri Doğan, Leyla Zana, Hatip Dicle ve Selim Sadak, Güneydoğu turlarının ikinci durağı Mardin Kızıltepe'de dün büyük bir kalabalık tarafından karşılandı. Düzenlenen mitingde konuşan Doğan, genel af tartışmalarına değindi. Doğan, "Dağdakileri indirirsek bunlar yeniden dağa çıkar" deniyor. Kürtler sözünün eri insanlardır. Dağdaki gençlerimizi topluma, demokratik katılım ortamına sağlarsak, onların kefili olduğumuz sözünü veriyoruz" dedi. 

'Üsluba dikkat edin' 
Doğan, "Ateşkesin kalıcı barışa dönüşmesi için operasyonlar durmalı, özgür tartışma ortamı sağlanmalı. Başbakan, 'Biz Kopenhag kriterleri çerçevesinde her şeyi yaptık' diyor. O kriterler AKP'nin kendi istediği gibi yorumlayabileceği kriterler değil. Erdoğan, önce hitap ve üslubuna dikkat etmeli. Bu hitap sorunun çözümüne değil, çözümsüzlüğüne hitap ediyor. KONGRA - GEL lideri Zübeyir Aydar da üslubunu, Başbakan'ın üslubunu değiştirmesine bağlı olarak değiştirsin" dedi. Mitingde "Başkan Öcalan'a özgürlük. Kürdistan'a barış" yazılı pankartlar da dikkati çekti. 

Kürtçe miting 
Öğleden sonra Nusaybin'e giden eski DEP'lilerden Dicle, "Ortadoğu halklarının sınırları kaldırıp Avrupa'daki gibi birbirlerine gidip gelmesi hayalimdir. Kürtler bu işin mimarı olacak" dedi. Akşam saatlerinde Cizre'ye gelen eski DEP'liler, PKK KONGRA-GEL bayraklarının taşındığı, Abdullah Öcalan'ın posterlerinin açıldığı alanda, 40 bin kişiye hitap etti. Selim Sadak konuşmasında, "10 yıl 3 ay önce size bir söz vermiştim. Mezarda da sürgünde de zindan da da bizi sizden hiçbir güç ayıramayacak" diye konuştu. 


</TEXT>
</DOC>
