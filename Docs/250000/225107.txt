<DOC>
<DOCNO> 225107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun30.html </URL>
<DATE> 2004/03/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Adı skandallara karışan muhalefet lideri, çadıra taşındı 
</HEADLINE>
<TEXT>

     Güney Kore'de Devlet Başkanı Roh Moo-hyun'u azlettiren ana muhalefet partisi, yüksek maliyeti nedeniyle ve adının karıştığı mali skandallardan duyduğu pişmanlığı göstermek için parti merkezinden çadırlara taşındı. 
     Büyük Ulusal Parti'nin dün seçilen kadın lideri Park Geun-hye, ''partiyi korumak için'' yeni görevine, elektrik, ısınma sistemi ve su olmayan mavi-beyaz çadırlarda başladı. 
     Ülkede 15 Nisan'da yapılacak genel seçimlere 3 hafta kala kamuoyu yoklamaları, Roh'un görevinden azledilmesine duyulan tepkiler nedeniyle ana muhalefet partisinin inişe geçtiğini gösteriyor. 
     Ana muhalefet partisinin, binayı, partinin 2002 devlet başkanlığı seçimlerinde işadamlarından bağış aldığı yolundaki savcılık iddiaları üzerine geçen ay satışa sunduğu kaydedildi. 
     Parti yetkilileri, Ulusal Meclis yakınındaki 10 katlı parti merkezini satarak, elde edilecek gelirle bürolar kiralamayı planladıklarını söyledi. 
     
</TEXT>
</DOC>
