<DOC>
<DOCNO> 238647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur10.html </URL>
<DATE> 2004/05/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İstanbul - Köln ekspres yük treni ilk seferine başladı... 
</HEADLINE>
<TEXT>

     Ulaştırma Bakanı Binali Yıldırım, İstanbul-Köln hattında yeni hizmete giren yük treninin, Almanya, Romanya, Avusturya ve Bulgaristan gibi ülkelerden geçmek suretiyle en güvenli, en ucuz ve kitle taşımacılığının önemli bir eksikliğini gidereceğini bildirdi. 
     TCDD ile Alman Demiryolları arasında yapılan işbirliği sonucu, yüksek katma değerli malların İstanbul-Köln arasında hızlı, güvenli ve ekonomik taşınmasını amaçlayan İstanbul-Köln Ekspres yük treni, ilk seferine başladı. 
     Seferin başlaması nedeniyle Sirkeci Garı'nda düzenlenen törende konuşan Ulaştırma Bakanı Binali Yıldırım, Avrupa Birliği'nin AB demiryolu ağını genişletmek için 10 yıllık bir plan içinde mutabakata vardığını belirterek, bu bağlamda AB'ye aday ve yeni katılan ülkelerde demiryolu entegrasyonu için çok önemli çalışmaların yapıldığını söyledi. 
     Bakan Yıldırım, 10'dan fazla yeni ulaşım koridoru üzerinde devam eden bu çalışmalardan, en önemli koridorlarından birinin Almanya üzerinden geçip Türkiye'ye, oradan da Orta Asya ve Uzakdoğu'ya uzanan 4. koridor olduğunu ifade ederek, ''Bu koridorda hizmete girecek bu ekspres yük treni, Almanya, Romanya, Avusturya ve Bulgaristan gibi ülkelerden geçmek suretiyle en güvenli, en ucuz ve kitle taşımacılığının önemli bir eksikliğini gidermiş olacaktır'' dedi. 
     Demiryollarının artık tüm dünyada en güvenli, en ucuz ve en çevreci taşıma modu olarak gittikçe rağbet kazandığını kaydeden Bakan Yıldırım, hükümetlerinin demiryollarına ayrı bir önem verdiğini bildirdi. 
     Yıldırım, şöyle konuştu 
     ''Bu anlamda birkaç ay önce Almanya ile demiryollarının yeniden yapılandırılması konusunda bir eşleşme projesini kabul ettik. Bu konuda çalışmalar başlamıştır. Ve 10 yıllık bir dönem içerisinde Türkiye'de demiryollarının modernizasyonu ve toplam taşıma içindeki payını yüzde 20-25'lere getirecek bir çalışmayı başlatmış bulunuyoruz. 
     Bu maksatla Ankara-İstanbul rehabilitasyon projesi geçen yıl başlatıldı. 2005 yılının sonunda bitmiş olacak. Çift hatlı olarak Ankara-İstanbul arasını 3 saate indirilecek bu hatla birlikte ve bugün öğleden sonra temelini atacağımız İstanbul-Boğaz Demiryolu Tüp Geçişi ve raylı sistem Marmaray Projesi ile birlikte 4. koridor önemli ölçüde fonksiyonunu icra etmeye başlayacak.'' Ulaştırma Bakanı Binali Yıldırım, bugün ilk seferini yapacak olan Köln-İstanbul ekspres yük treninin takriben 2 bin 800 kilometrelik bir parkurda, 96 saat gibi bir sürede, haftada bir sefer yapacağını bildirdi. 
     Türkiye'nin tüm ticaretinin yüzde 50'sini yaptığı Almanya ile demiryolu taşımacılığının payının yüzde 1 olduğunu kaydeden Bakan Yıldırım, ''Bu seferlerin başlamasıyla demiryolu taşımacılığının payının, yüksek katma değerli mallar olmak üzere yüzde 10'a çıkarılması hedeflenmektedir. Hattın başarılı olmasının en önemli şartı seferlerin kesintisiz, düzenli ve vaktinde yapılıyor olmasını başarmaktır'' dedi. 
     
     YOLCU TRENLERİNİN YOLUNU AÇACAK 
     TCDD Genel Müdürü Süleyman Karaman da uyum sürecinde bulunulan AB'nin bir yandan demiryollarını geliştirirken bir yandan da Doğu'ya doğru açılma stratejileri geliştirdiğini söyledi. 
     Avrupa ile ekonomik, sosyal ve kültürel işbirliğinin gelişmesinin demiryolu koridorlarının etkin ve verimli kullanılmasıyla sağlanacağını belirten Karaman, bugün ilk seferine başlayacak olan ekspres yük treninin verimli çalışması halinde yolcu trenlerinin de yolunun açılacağını kaydetti. 
     Alman Demir Yolları Genel Müdürü Hartmut Mehdorn da, bu trenle karayollarından 2 kat daha hızlı sefer yapacaklarını belirterek, ''Bu trenle Orta Avrupa'daki pazarı demiryollarına çekiyoruz'' dedi. 
     Süleyman Karaman, yaptığı çalışmalardan dolayı Bakan Yıldırım ve açılışa katılan diğer ülkelerin temsilcilerine birer plaket sundu. 
     Bakan Yıldırım, ilgililerin tren levhalarını imzalamalarından sonra trenin hareketini yönlendiren hareket diskini kaldırarak sembolik olarak ilk seferi başlattı. 
     Türkiye-Almanya arasındaki ticaret hacminin geliştirilmesi ve Türkiye, Bulgaristan, Romanya, Macaristan, Avusturya ve Almanya güzergahıyla oluşturulan 4. Pan Avrupa Koridoru'nda demiryolu taşımacılığının artırılmasına katkı sağlayacak tren, 520 metre uzunluğa sahip olup, toplam 2 bin 792 kilometre olan ve 96 saat sürecek güzergah boyunca, otomotiv yan sanayi ürünü, yedek parçası, cam ürünleri, seramik, inşaat malzemesi ve beyaz eşya gibi yükleri taşıyacak. 
     Seferler, haftada bir karşılıklı olarak düzenlenecek. 
     
</TEXT>
</DOC>
