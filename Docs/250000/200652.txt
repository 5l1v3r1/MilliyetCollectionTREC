<DOC>
<DOCNO> 200652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo31.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un yeni gözdesi Rebrov 
</HEADLINE>
<TEXT>

     Ankaragücü'nü farklı skorla yenerek moral bulan Fenerbahçe, Denizlispor ile hafta sonunda yapacağı lig maçı hazırlıklarına ara vermeden başladı. 
     Samandıra Tesisleri'nde gerçekleştirilen antrenmandan önce futbolcularıyla sahada yaklaşık 10 dakika süren bir toplantı yapan teknik direktör Christoph Daum, Ankaragücü maçında yapılan pas hataları nedeniyle oyuncularını uyardı. 
     Farklı galibiyetten ötürü oyuncularını kutlayan Alman çalıştırıcının, pas hatalarının çokluğundan yakındığı, rakibin pres yapmadığını buna rağmen çok pas hatası olduğunu, çalışmaların öncelikli olarak bu hataları en aza indirmeye yönelik olacağını söylediği öğrenildi. 
     A 2 milli takımıyla İskoçya'ya giden Ali Güneş'in performansını beğendiğini belirten Daum'un, ilk kez resmi bir maçta forma giyen genç Olcan'ı da kutlayarak, ''Antrenmanda olsa o golü kaçırmazdın. Ama, gördüğün gibi maç psikolojisi farklı'' diyerek genç oyuncuya takıldığı bildirildi. 
     Toplantının ardından tesislere giderken, kapıda karşılaştığı Fatih Akyel ile öpüşen Daum, daha sonra içeri girdi. 
     
     YEDEKLER ÇALIŞTI 
     Antrenör Roland Koch yönetiminde gerçekleştirilen idmanda, dünkü maçta ilk 11'de oynayan futbolcular, koşu ve kültür-fizik hareketlerinin ardından tesislere gitti. 
     Yedek futbolcular yaklaşık 2 saat süren idmanda, kanatlardan yapılan ortalarla gol çalışması ve dar alanda ikiye iki çift kale maç yaptı. Antrenmanın sonuna doğru Serhat ile girdiği ikili mücadelede hafif bir sakatlık geçiren Semih, çalışmayı bıraktı. 
     Antrenmana A 2 milli takımına giden Ali Güneş ve Yusuf, sakatlığı devam eden Kemal, rahatsızlığı bulunan Fatih ve teknik direktör Daum'dan izin alarak Ankara'dan dönmeyen Recep katılmadı. Recep'in 10 Aralık Çarşamba günkü antrenmanda yer alacağı bildirildi. 
     Yarını izinli geçirecek olan Fenerbahçe, Denizlispor maçı hazırlıklarına çarşamba günü yapacağı tek antrenmanla devam edecek. 
     
     BALLI ''ÜMİT KART GÖRMEDİ'' 
     Profesyonel Futbol Takımı İdari İşler Sorumlusu Volkan Ballı, dünkü maçta Ümit'in sarı kart görmediğini söyledi. 
     Ballı, televizyonda hakemin Ümit'e kart gösterdiğinin söylendiğini belirterek, ''Hakemin Yılmaz'a gösterdiği kartı, televizyonda Ümit diye yazmışlar. Maçtan sonra raporlara baktım, hakem Ümit'e sarı kart göstermemiş'' dedi. 
     Serhat, Aurelio ve Servet'in cezalarını tamamladığını kaydeden Volkan Ballı, Denizlispor maçı öncesi takımda cezalı oyuncu bulunmadığını söyledi. 
     
     REBROV ÜMİTLERİ BOŞA ÇIKARMADI 
     Fenerbahçe'de, sakatlıklar nedeniyle kadroda kendi mevkiindeki adam eksikliğiyle forma şansı bulan Ukraynalı futbolcu Sergei Rebrov, Ankaragücü maçında ümitleri boşa çıkarmadı. 
     Başkent ekibini 4-1 yenen Fenerbahçe'de 2 golün asisti Rebrov'dan geldi. Maçın 42. dakikasında Van Hooijdonk'un attığı golde ortayı yapan Ukraynalı futbolcu 69. dakikada kullandığı serbest vuruştan kaptan Ümit Özat'a bir gol pası çıkardı. 
     Daum, bu sezon Rebrov'a Ankaragücü maçıyla 3. kez 11 kişilik kadroda yer verdi. Sarı-lacivertli takımda ilk olarak 9. hafta Bursaspor maçında 11'de şans bulan Rebrov, 13. haftadaki Samsunspor maçında da 11 kişilik kadroda sahaya çıktı. 
     Ukraynalı futbolcunun Fenerbahçe'nin Konyaspor'u deplasmanda 4-2 yendiği maçta 2 golü bulunuyor. 
     
     OLİMPİK YÜZME HAVUZU TEMELİ ATILIYOR 
     Başkan Aziz Yıldırım, Yüzme Şube Tesisleri içinde yer alan arazide inşa edilecek olimpik yüzme havuzunun temelini bu ay içeresinde atacak. 
     Kulübün resmi internet sitesinde yapılan açıklamaya göre, 50 metrelik 8 kulvarlı FINA normlarına uygun tam olimpik yüzme havuzunun, Türkiye'de ilk kez uygulanacak bir sistemle hareketli platform sayesinde ihtiyaç halinde 25 metrelik 8 kulvarlı 2 ayrı havuz haline gelebileceği ve tesiste doğalgazlı ısıtma sistemi de bulunacağı bildirildi. 
     
</TEXT>
</DOC>
