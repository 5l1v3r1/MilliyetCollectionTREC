<DOC>
<DOCNO> 210781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'dan 'x' için soruşturma yok 
</HEADLINE>
<TEXT>

   Festivalde "Hani"yi, "Xani" olarak yazdıran DEHAP'lı kadın belediye başkanı Kubilay'a soruşturma açılmadı 
   TOLGA ŞARDAN Ankara 

   
   İçişleri Bakanlığı, Ağrı'nın Doğubeyazıt ilçesinin DEHAP'lı kadın belediye başkanı Mukaddes Kubilay hakkında, "Doğubeyazıt Kültür ve Turizm Festivali afişlerinde Ahmedi Hani adının Ahmedi Xani şeklinde yazıldığı" gerekçesiyle başlatılan ön inceleme sonrası, "soruşturma açılmasına gerek olmadığı" kararına vardı. 
   İlçedeki etkinlikler öncesi belediye başkanlığı, kaymakamlığa gönderdiği yazıda, kullanılacak afişlerle 17. yüzyılda ilçede yaşayan din büyüğü Ahmedi Hani isminin Ahmedi Xani olarak yazılacağını bildirdi. Kaymakamlığın konuyu aktardığı İçişleri Bakanlığı, ilçeye Mülkiye başmüfettişi göndererek Kubilay hakkında ön inceleme yapılmasını istedi. 
   Hazırlanan raporda, resmi yazışmalarda Türk alfabesinin dışında harfler kullanılamayacağı yönündeki yasanın 2. maddesine aykırı hareket edildiği görüşü yer aldı. Raporda, etkinlikler için Diyarbakır'dan gelen bazı sanatçıların isimlerinin de Kürtçe karakterlerle yazıldığı ve "Türk vatandaşı olanların isimlerinin yazılışında Türk alfabesinin dışındaki harflerle yazılmasının yasaya aykırılık oluşturduğu" belirtildi. Kubilay hakkında adli yargılama yapılması için gereken "soruşturma izninin verilmesi" de raporda talep edildi. 
   Bakanlık yetkilileri, dosyayı daha sonra İçişleri Bakanı Abdülkadir Aksu'nun görüşüne sundu. Aksu, dosyayı inceledikten sonra "X" harfini kullanan Kubilay hakkında "soruşturma izni verilmesine gerek olmadığı" kararına vardı. 
   
   
</TEXT>
</DOC>
