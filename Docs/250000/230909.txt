<DOC>
<DOCNO> 230909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun55.html </URL>
<DATE> 2004/04/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
ABD, Felluce'yi tanklarla bombalıyor 
</HEADLINE>
<TEXT>

     Irak'ın, Amerikan güçleri tarafından ablukaya alınan kenti Felluce'de tank bombardımanı seslerinin duyulduğu bildirildi. 
     Bir kent sakini, yaptığı açıklamada, Amerikan güçlerinin tank bombardımanı düzenlediğini, bu bombardımanda bir merminin kentteki bir okula isabet ettiğini belirtti. 
     AFP muhabiri, kentteki Cumhuriye mahallesinden de silah seslerinin geldiğini, bombalanan yerden ise dumanların yükseldiğini kaydetti. 
     Felluce'de pazardan bu yana yürürlükte olan ateşkes bu akşama kadar uzatılmıştı. 
     
     FELLUCE SALDIRISI SORUŞTURULSUN 

     Merkezi New York'ta bulunan İnsan Hakları İzleme Örgütü Human Rights Watch-HRW , ABD güçlerinin geçen hafta Irak'ın Felluce kentine düzenledikleri ve 600 dolayında Iraklının öldüğü sanılan saldırıların soruşturulmasını istedi. 
     Örgütten Hanya Müfti, Bağdat'ta yaptığı açıklamada, ABD birliklerinin kenti kordon altına almalarından sonra sivillerin öldürülmeleri konusunda çok sayıda hikaye anlatıldığını belirterek, ''Bunlar soruşturulmalı'' dedi. 
     Müfti, Amerikan askerlerinin güç kullanımında aşırıya kaçıp kaçmadıklarının, ordunun kullandığı yöntemlerin kabul edilir olup olmadığının da soruşturulması gerektiğini kaydetti. 
     Hanya Müfti, Felluce'ye yönelik ABD operasyonları yeniden başlamazsa, kente girerek araştırma yapacaklarını açıkladı. 
     Çatışmalar sırasında kentten kaçanlar, sokakların kadın ve çocuklar da dahil cesetlerle dolu olduğunu, ABD askerlerinin ayrım gözetmeksizin rasgele ateş açtıklarını savunmuşlardı. Iraklı bazı siyasetçiler de ABD güçlerini, kentteki yurttaşları topluca cezalandırmaya çalışmakla suçlamışlardı. 
     300 bin nüfuslu Felluce'ye yönelik ABD operasyonu, 4 Amerikalı özel güvenlik görevlisinin 31 Mart tarihinde öldürülerek yakılmaları sonrasında, failleri yakalama gerekçesiyle başlatılmıştı. 
     Felluce hastanesi, ABD'nin operasyonunda 600 Iraklının öldüğünü, 1200'ünün de yaralandığını açıklamıştı. 
     ABD ordusu ise askerlerin ayrım gözetmeksizin ateş açtıkları ve güç kullanımında aşırıya kaçtıkları yolundaki suçlamaları reddetmişti. 
     
</TEXT>
</DOC>
