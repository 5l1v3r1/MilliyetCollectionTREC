<DOC>
<DOCNO> 244864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/gun01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik Festivali'nde yıldızlar geçidi 
</HEADLINE>
<TEXT>


4 Haziran'da başlayacak olan 32. Uluslararası İstanbul Müzik Festivali'nde, oda orkestrası konserinden resitallere 27 etkinlik müzikseverleri bekliyor 

ASLI ONAT 

İstanbul Kültür ve Sanat Vakfı'nın, Eczacıbaşı Holding sponsorluğunda düzenlediği İstanbul Müzik Festivali, 4 Haziran akşamı Borusan Filarmoni Orkestrası'nın, doğumunun 100. yılında Cemal Reşit Rey anısına vereceği konserle başlayacak. Konserde, Yaşam Boyu Başarı Ödülü de besteci İlhan Usmanbaş'a verilecek. 

Barok müziği 
Bu yılki ana temasını barok müziğin oluşturduğu festivalin programında biri korolu dört orkestra konseri, iki opera temsili, yedi oda orkestrası konseri, beş resital, beş oda müziği konseri, iki dans gösterisi ve iki açıklamalı müzik dinletisi olmak üzere 27 etkinlik yer alacak. 
Piccolo Teatro di Milano'nun, Giorgio Strehler'in rejisiyle sahneleyeceği W.A. Mozart'ın "Cosi fan tutte" operası, piyanist Mikhail Pletnev'in resitali, soprano Barbara Bonney'in Basel Oda Orkestrası eşliğinde gerçekleştireceği konser, Şef Lorin Maazel'in, Filarmonica Arturo Toscanini ile vereceği konser, Katia Marielle Lab que piyano ikilisinin dinletisi ve Nederlands Dans Theater topluluğunun iki gösterisi, öne çıkan etkinlikler arasında. 
Oyuncu Vanessa Redgrave de, Aya İrini'deki Yıldızlar Geçidi etkinliğine, anlatıcı olarak katılacak. 
Biletix satış noktaları, "www.biletix.com", Biletix çağrı merkezi 0216 556 98 00 aracılığıyla ve AKM gişelerinden satışa sunulacak biletlerin fiyatları ise 10 - 150 milyon lira arasında değişiyor. 


</TEXT>
</DOC>
