<DOC>
<DOCNO> 217271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur52.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekomünikasyon kurumu Telsim alacakları için başvurdu 
</HEADLINE>
<TEXT>

     Telekomünikasyon Kurumu, yönetim ve denetimi Tasarruf Mevduatı Sigorta Fonu'na TMSF geçen Telsim'den kurumun alacaklarıyla ilgili olarak TMSF nezdinde herhangi bir girişimde bulunulmadığını açıkladı. 
     Telekomünikasyon Kurumu'nun yazılı açıklamasında, bugün bir gazetede, Telsim'den alacağı olan bazı kurumların, şirketin yönetim ve denetimini devralan TMSF nezdinde harekete geçtiklerine ilişkin bir habere yer verildiği belirtildi. Haberde, Telekomünikasyon Kurumu'nun da alacağını tahsil için harekete geçtiği izlenimi verildiği ifade edilen açıklamada, şöyle denildi 
     ''Bugüne kadar Telsim A.Ş'den kurum tarafından tahsil edilmesi gereken tüm kamu alacakları, hukuk kurallarının öngördüğü yasal süreler içerisinde takibe konularak, adı geçen şirketten ya tahsil edilmiş ya da tahsil için gerekli yasal süreç işletilmiştir. 
     Bu zamana kadar olduğu gibi bundan sonra da mevzuatın gerekli kıldığı ölçüde, kamusal, sektörel ve kurumsal hak ve menfaatlerin korunabilmesi için her türlü girişimde bulunulacağından herhangi bir tereddüt olmamalıdır. 
     Bugüne kadar söz konusu alacaklarla ilgili olarak TMSF nezdinde herhangi bir girişimde bulunulmamış olmakla birlikte, bundan sonra koşulların gerekli kılması halinde kamusal, sektörel ve kurumsal hak ve menfaatlerin korunabilmesi için TMSF nezdinde de gerekli başvuruların yapılacağı tabiidir.'' 
     
</TEXT>
</DOC>
