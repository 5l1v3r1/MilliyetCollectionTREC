<DOC>
<DOCNO> 249267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo07.html </URL>
<DATE> 2004/06/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Samsunspor'da sol kanat ve santrfor için yabancı oyuncu arayışı sürüyor 
</HEADLINE>
<TEXT>

     Samsunspor Kulübü Basın Sözcüsü Ercan İnce, transfer çalışmaları kapsamında sol kanat ve santrfor için yabancı oyuncu arayışlarının sürdüğünü söyledi. 
     İnce, transfer çalışmalarıyla ilgili AA muhabirine yaptığı açıklamada, bugüne kadar Bursaspor'dan Tamer ve Erman, Diyarbakırspor'dan Kayisi, Almanya'nın Ürdüngen takımından Sümeryasa, Bayern Leverkusen'den Erkan ve kaleci Kerem'i renklerine bağladıklarını kaydetti. 
     Transfer çalışmalarının sürdüğünü ve özellikle sol kanat ve forvet arayışı içinde olduklarını ifade eden İnce, ''Sol kanat ve santrfor için yabancı oyuncu arayışımız var. Yani 2 oyuncu ile transferi kapatacağız. Bu konuyu önümüzdeki hafta sonuna kadar çözeceğimizi düşünüyoruz'' dedi. 
     İnce, Teknik Direktör Ertuğrul Sağlam'ın oyuncu izlemek için Finlandiya'ya gittiğini belirterek, ''Onun raporuna göre büyük bir ihtimalle santrfor sorununu çözebiliriz'' diye konuştu. 
     Popüler bazı oyuncularla görüşme yaptıklarını da kaydeden İnce, tercihlerinin yabancı oyuncudan yana olduğunu sözlerine ekledi. 
     Öte yandan yeni sezon hazırlıklarının ilk etabına 24 Haziran'da başlayacak Samsunspor, 4 Temmuz'a kadar Samsun'da sürdüreceği çalışmaların ardından 2 haftalık kamp programı için Kızılcahamam'a gidecek. 
     
</TEXT>
</DOC>
