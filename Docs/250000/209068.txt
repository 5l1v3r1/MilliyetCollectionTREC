<DOC>
<DOCNO> 209068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko10.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank, Doğan Yayın Holding hissesi alacak 
</HEADLINE>
<TEXT>

     Deutsche Bank AG, Doğan Yayın Holding A.Ş. hissesi satın alacak. 
     Bender Menkul Değerler'den Borsa'ya gönderilen açıklamada, yabancı kurumsal müşterilerden Deutsche Bank AG'nin, toplam 30 trilyon lira nominal değerli Doğan Yayın Holding A.Ş. hisse senedi almak üzere Bender Menkul Değerler'e talimat verdiği belirtildi. 
     Yazıya göre, söz konusu işlem, ilgili genelge uyarınca ''gerçekçi fiyat'' esaslarına uygun olarak beher hisse başına 4.800 lira fiyat ile gerçekleşecek. 
     Satın alma işleminin 22 Ocak Perşembe, nakit ve menkul takasının ise 26 Ocak Pazartesi günü gerçekleşmesi planlanıyor. 
     Alıcı ve satıcı taraflar, takas işlemini Borsa'da gerçekleştirecekler. 
     Doğan Şirketler Grubu Holding A.Ş. Yönetim Kurulu, şirketin bağlı ortaklıklarından, 300 trilyon 93 milyar 885 milyon lira çıkarılmış sermayeli Doğan Yayın Holding A.Ş.'nin toplam 30 trilyon lira nominal bedelli hisselerinin 1.000 lira nominal bedel için 4.800 lira fiyatla yabancı kurumsal yatırımcılara satılmasına karar vermişti. 
     Doğan Yayın Holding'in iştirakleri arasında hisseleri Borsa'da işlem gören Hürriyet Gazetecilik, Milliyet Gazetecilik ve Doğan Burda Rizzoli Dergi Yayıncılık ve Pazarlama A.Ş. de bulunuyor. 
     
</TEXT>
</DOC>
