<DOC>
<DOCNO> 205894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun05.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sizi unutmadık... 
</HEADLINE>
<TEXT>

   Eyüp Çocuk Yuvası'nın çocukları, 'Bizi unutmayın' başlıklı haberimizin ardından gelen bağışlar sayesinde, 2004'e cıvıl cıvıl bir partiyle, gülücükler saçarak girdi... 
      Burcum Devrez 
   
   Eyüp Çocuk Yuvası'na yılbaşı gecesi için yardımda bulunmak üzere kimsenin başvurmadığını duyuran haberimizin ardından, hayırseverler harekete geçip çocuklara unutamayacakları bir gece yaşattı. 7 - 12 yaş arasında 65 çocuğu barındıran yuvayı ziyaret eden yaklaşık 30 hayırsever, ellerinde oyuncaklar, yılbaşı süsleri ve çeşit çeşit hediyelerle içeri girince ortalık bayram yerine döndü. Süslü şapkaları, maskeleri takınca hüzünlü hallerinden sıyrılıp parti havasına giren küçükler, kuru köfte, pilav, kola, patates kızartması, çeşitli çerezler ve meyvelerle donatılmış masaya keyifle oturdular. Yemek bitince de "Katula katula" dans ettiler. 
   
   'Keşke annem, babam olsa...' 
   Eğlence tam gaz devam ederken, çocuklarla sohbet edip yeni yıl dileklerini sorduk. İki yıldır Çocuk Esirgeme Kurumu yuvasında kalan dokuz yaşındaki Feride Gürbüz'ün tek dileği yeni yılda anne ve babasına kavuşmaktı. Küçük yaşta yaşadığı büyük yalnızlığın verdiği hüzünle yaşaran gözlerini bizden kaçırırken, "Bana getirilen bu bebekleri asla bırakmayacağım" diyordu. 9 yaşındaki Yeliz Tuncel ise Noel Baba'nın kapıya ne zaman geleceğini sorup durdu. Onun dileği Noel Baba'nın kendisine atari getirmesiydi. 
   Eyüp Çocuk Yuvası Müdürü Nail Noğay, gazetemizde yer alan haberden sonra yardımların çoğaldığını belirterek, "Bu çocukların sadece özel günlerde değil, normal günlerde de ilgi ve şevkate ihtiyacı var. Bu konuda biraz daha duyarlı olmalıyız" dedi. 
   
   'Bebeğimi bırakmam' 
   Hayırseverlerin getirdiği hediyeler sayesinde çocukların gününe renk geldi. Paketleri heyecanla açan çocuklar, reng renk maskeler ve şapkalarla bize poz verirken çok mutluydu. 9 yaşındaki Feride Gürbüz ise diğerlerinden biraz farklıydı. Hediye gelen bebeklere sıkı sıkı sarılıp "Ben bebeklerimi hiç bırakmayacağım" derken gözleri hüzünle bakıyordu. 
   
   
   
</TEXT>
</DOC>
