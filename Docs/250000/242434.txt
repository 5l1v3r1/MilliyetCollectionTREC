<DOC>
<DOCNO> 242434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo34.html </URL>
<DATE> 2004/05/24/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Beklenen oldu, Liverpool Houllier ile yolunu ayırdı 
</HEADLINE>
<TEXT>

     İngiltere ve dünya futbolunun en köklü klüplerinden Liverpool, Fransız teknik direktörü Gerard Houllier'nin görevine son verdi. Gelenek ve sürekliliğe önem vermesi ile tanına Liverpool'da, Houllier 2. Dünya Savaşı'ndan bu yana kontratı dolmadan ilk teknik direktör oldu. 
     Ancak geçtiğimiz sezon boyunca gerek taraftarlar gerekse yönetim içinde giderek artan huzursuzluk bu kararda yansımasını buluyor Liverpool 1970 ve 80'li yıllarda gerek İngiltere gerekse Avrupa futbolunun en gözde takımıydı. Bu süre içinde dört kez Avrupa Şampiyonu olan Liverpool, İngiltere'de de 18 şampiyonluk ile bir rekora sahip. 
     
     SON ŞAMPİYONLUK 1990'DA 

     Ancak bu şampiyonlukların sonuncusu 1990 yılındaydı. İşte Fransız Gerard Houllier'den beklenen de geçmişin bu altın çağını klübe yeniden yaşatabilmesiydi. Bu yüzdendir ki, ortalama iddiada bir takımın menejeri için oldukça başarılı sayılabilecek sonuçlar, Liverpool gibi bir klüpte Houllier'nin işini sürdürmesine yetmedi. 
     Gerard Houllier Fransız futbolunun şu anki başarılı grafiğinin mimarlarından biri. 1990'da Fransa Futbol Federasyonu'nun teknik yöneticiliğine getirilen Houllier, özellikle genç kuşağa yönelik politikalarıyla, günümüzdeki başarıların altyapısını hazırladı. Ancak 1992 yılında getirildiği, Fransa milli takım menejerliğinde, aynı düzeyde başarılı olamadı ve Fransa 1994 Dünya Kupası finallerine gidemedi. 
     
     UEFA KUPASI'NI KAZANDIRDI 

     Liverpool'a 1998 yılında gelen Houllier, aradan geçen altı yılda, aralarında UEFA ve İngiltere Federasyon Kupası da olmak üzere birçok kupa kazandı ve bir kez ligi ikinci bitirdi. 
     Liverpool Houllier liderliğinde ligde sürekli ilk beşte kalmayı başardı ve bu yıl da dördüncü olarak, hem prestij hem de mali kaynak açısından büyük önemi olan, Şampiyonlar Ligi'ne katılmayı garantiledi. 
     
     BAHAT OĞLANLAR SALTANATI SONA ERDİ 

     Futbolun görünmeyen yüzünde ise, Houllier'nin Liverpool'un teknik altyapısını baştan aşağı yenilemesi ve beslenmeden hayat tarzına dek klüp kültürünü köklü biçimde değiştirmesi var. 
     Houllier yönetiminde, eski pop grubu Baharat Kızlar'a Spice Girls gönderme ile, Baharat Oğlanlar diye anılan gece hayatı ve içki düşkünü futbolcu grubunun saltanatı sona erdi. 
     Ancak bu portre, ne İngiltere'de futbol bilgileriyle tanınan Liverpool taraftarlarını ne de klüp yönetimini tatmin etti. Bunun başlıca nedenlerinden biri bu yıl, Liverpool'un dördüncü olmasına karşın ligi, şampiyon Arsenal'den 30, üçüncü sıradaki Manchester United'dan ise 15 puan geride bitirmiş olması. 
     Diğer bir neden Houllier'nin yaptığı yabancı transferlerin yarattığı düş kırıklığı. Ve muhtemelen en önemli neden de, takımın, klüp geleneği olan göze hoş gelen, kısa pas esaslı, hücuma yönelik futbolu bir türlü hayata geçirememesi. 
     
     İŞTE ADAYLAR 

     Şimdi gözler, dünya futbolunun en köklü klüplerinden birinde dizginlerin kime teslim edileceğine çevrilmiş durumda. 
     Önde gelen adaylar, Valencia menejeri Rafael Benitez, Celtic menejeri Martin O'Neill ve Charlton menejeri Alan Curbishley. Olası sürpriz isim ise, daha önce Liverpool'a ilgisini ilan etmiş olan, Porto menejeri Jose Mourinho. 
     
</TEXT>
</DOC>
