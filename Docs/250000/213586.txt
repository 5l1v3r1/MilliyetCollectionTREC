<DOC>
<DOCNO> 213586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur08.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar Pazartesi günü açılıyor... 
</HEADLINE>
<TEXT>

     İlköğretim ve ortaöğretim okullarındaki öğrenciler yarıyıl tatilinin son günlerini geçiriyor. Öğrenciler, pazartesi günü dersbaşı yapacak. 
     2003-2004 eğitim-öğretim yılının ikinci yarısının ilk ders zili 9 Şubat 2004 Pazartesi günü çalacak. 23 Ocak 2004 Cuma günü karne alan öğrenciler iki hafta süren tatilin ardından yeniden derslere başlayacak. 
     İlköğretim okullarında okuyan toplam 10 milyon 171 bin ve ortaöğretim okullarında okuyan 2 milyon 656 bin öğrencinin büyük bölümü, yaklaşık 4 ay sürecek ikinci dönemi sınavlara hazırlanarak geçirecek. 
     İlköğretimin son sınıflarındaki öğrenciler, Fen ve Anadolu liselerine giriş amacıyla gerçekleştirilecek Ortaöğretim Kurumları Öğrenci Seçme ve Yerleştirme Sınavı'na girecek. Bu sınav, 13 Haziran 2004 Pazar günü yapılacak. 
     Lise son sınıf öğrencileri de üniversiteye girebilmek için çalışacaklar. Öğrenci Seçme Sınavı ÖSS , 20 Haziran 2004 Pazar günü gerçekleştirilecek. 
     Maddi olanakları yetersiz öğrencilerin gireceği Devlet Parasız Yatılılık ve Bursluluk Sınavı 8 Mayıs 2004 tarihinde, Özel Okullar Sınavı da 30 Mayıs 2004 tarihinde yapılacak. 
     2003-2004 eğitim-öğretim yılı 15 Haziran 2004 tarihinde sona erecek. 
     
</TEXT>
</DOC>
