<DOC>
<DOCNO> 225868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo02.html </URL>
<DATE> 2004/03/26/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
As Roma elendi, Okan'lı İnter çeyrek finalde... 
</HEADLINE>
<TEXT>

     İtalya'nın UEFA Kupası'ndaki iki temsilcisinden AS Roma 4. turda kupaya veda ederken, FC İnter ise zorlu bir mücadelenin ardından, Portekiz'in Benfica takımını yenerek, çeyrek finale çıkmayı başardı. 
     4. tur rövanş karşılaşmalarında AS Roma, İspanya'nın Villarreal takımını 2-1 yenmesine karşın, ilk maçta deplasmanda 2-0 kaybetmesi nedeniyle kupaya veda etti. Diğer İtalyan temsilcisi FC İnter ise 0-0 biten ilk karşılaşmanın rövanşında Benfica'yı 4-3 mağlup ederek adını çeyrek finale yazdırdı. 
     Olimpiyat Stadı'daki karşılaşmaya ilk maçtaki 2-0'lık yenilginin dezavantajıyla çıkan AS Roma'nın ilk golünü maçın 10. dakikasında Emerson kaydetti. İkinci yarının ilk dakikalarında Cassano'nun attığı golle 2-0 öne geçen sarı-kırmızılılar, tur için umutlandılar. Ancak Villareal'in 67. dakikada Anderson'un ayağından gelen golle skoru 2-1 yapması, AS Roma'nın umutlarını azalttı. Son dakikalarda Zebina'nın kırmızı kart gördüğü karşılaşmada tur atlayan taraf İspanyol ekibi oldu. 
     
     FC INTER YOLUNA DEVAM ETTİ 

     Benfica karşısındaki ilk maçını deplasmanda golsüz beraberlikle noktalayan FC İnter ise San Siro Stadı'ndaki rövanşın son dakikasına kadar kıyasıya bir mücadele sergilemek zorunda kaldı. 
     Okan Buruk'un da ilk 11'de sahaya çıktığı karşılaşmanın ilk golü, 35. dakikada konuk takım Benfica'dan geldi. Defansın boş bıraktığı Nuno Gomes, topu FC İnter filelerine gönderdi. FC İnter'de Martins, ilk yarının son dakikalarında Karagounis'ten gelen asisti iyi değerlendirdi ve topu ağlara göndererek durumu eşitledi. 
     Okan Buruk, maçta 58 dakika oyunda kaldıktan sonra yerini Recoba'ya bıraktı. FC İnter, 60. ve 63. dakikalarda Recoba ve Vieri'nin kaydettiği gollerle 3-1 öne geçti. Ev sahibi ekimin rahatladığı dakikalarda Benfica, yine Nuno Gomes'in golüyle durumu 3-2 yaptı. Daha sonra FC İnter'den Martins'in 70. dakikada, Benfica'dan ise 76. dakikada Tiago'nun kaydettiği gollerle durum 4-3 oldu. 
     Son dakikaları kalesindeki tehlikeleri savuşturmakla geçiren FC İnter, 4-3'lük galibiyetle çeyrek finale yükselen taraf oldu. 
     
</TEXT>
</DOC>
