<DOC>
<DOCNO> 223743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko16.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası uzmanları Haziran'da tekrar gelecek... 
</HEADLINE>
<TEXT>

     Dünya Bankası uzmanları kamu bankaları için Haziran ayında tekrar Türkiye'ye gelecek. 
     Bu ay içinde kamu bankalarında incelemelerde bulunan Dünya Bankası uzmanları üçer aylık periyotlar halinde bu incelemelerini sürdürecek. Bu kapsamda uzmanlar Haziran'da yeniden Türkiye'de olacak. 
     Gerçekleştirilen görüşmelerde, kamu bankalarının özelleştirilmesinin karşısında olunmadığı, ancak bunun sürekli gündemde tutulmasının, hem çalışanların motivasyonu hem de kurumsal müşteri tabanının oluşturulması açısından olumsuz etkiler yarattığı anlatıldı. 
     Dünya Bankası uzmanlarının da bu konuda ekonomi yönetimine hak verdiği belirtiliyor. 
     
     BANKALARIN AKTİFLERİNDEKİ KAĞITLAR 

     Dünya Bankası'nın kamu bankalarının özelleştirilmesinin önünde engel olarak gördüğü, bu bankalarının aktiflerinde bulunan kamu borçlanma kağıtların azaltılması isteğinde de orta yol bulundu. 
     Ekonomi yönetiminin, bunların piyasada satışının mümkün olmadığını belirterek, kredilere ağırlık vererek bilanço içindeki payının azaltılabileceği yönündeki savı kabul gördü. 
     2004 yılının kamu bankaları için değişim yılı olduğu, 2005 yılında gündeme getirilen sorunların çözüleceği mesajı verildi. 
     Görüşmelerde kamu bankalarının sistemi bozucu etkisinin olmadığı ortaya konulurken, bankaların sektör ortalamalarını yakalayabilmeleri amacıyla yol haritası oluşturma çalışmalarının da devam etmesi konusunda uzlaşmaya varıldı. 

     
</TEXT>
</DOC>
