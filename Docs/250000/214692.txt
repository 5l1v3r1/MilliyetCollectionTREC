<DOC>
<DOCNO> 214692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/yilmaz.html </URL>
<DATE> 2004/02/12/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Fikret Öztürk olarak güle oynaya alırdım 
</HEADLINE>
<TEXT>

   
   Geçen akşam Opet Yönetim Kurulu Başkanı Fikret Öztürk ekonomi basını ile bir araya geldi. 
   Tüpraş'a odaklandık. 
   Avrupa'nın yedinci büyük rafinaj tesislerine sahip Tüpraş'ın, yüzde 65.67'lik hissesini özelleştirmeden 1.3 milyar dolar bedelle satın alan Rus - Alman şirketi Efremov Kautschuk Tataristan şirketi Tafnet'in iştiraki ve Vestel konsorsiyumu hakkındaki görüşler, Tüpraş'ın fiyatı ve sektördeki yankılar, soru olarak Fikret Öztürk'ün önüne çıktı. 
   Opet'in yüzde 50'sini Koç Holding'e satarak akaryakıt sektöründeki hedeflerini büyüten Öztürk, "Tüpraş'ı Fikret Öztürk olarak bu fiyata güle oynaya alırdım. Koç staratejisine göre, yer aldığı sektörlerde iç piyasada birinci veya ikinci konumda olmayı hedefliyor. Rafinaj ilgilerinin dışında kalıyor, o nedenle de Tafneft yetkilileri Vestel'den önce bizimle de görüştü, kabul etmedik" diyor Öztürk... 
   Tüpraş'ın fiyatına "Çok uygun Toplam değerini 3 milyar doların üzerinde tahmin ediyordum" demekle yetiyor Öztürk. Yeni bir rafineri kurmanın maliyetinin 1.5 - 2 milyar dolardan başladığını, Tüpraş gibi bir tesisin ise 4 milyar dolara malolabileceğini belirtiyor. 
   Bu bilgiler bize yabancı değil. Tüpraş'ın hisselerinin bir kısmı İMKB'de halka 4 milyar dolardan satıldı .. 
   Neden dünya petrol devleri bu ihaleye girmediler de Rusya'nın 6. büyük petrol şirketi alıcı çıktı 
   Öztürk'ün yorumu "Batı'da rafinaj kapasitelerinde fazlalık var. Rafinaj tesisine ihtiyacı olan tek ülke şu anda Rusya." 
   Öztürk ortaklık yapısı ile ilgili olarak da, "Tüpraş stratejik bir şirket. O nedenle konsorsiyumda Türk şirketi olmasına sevindim" diyor. 
   Rusya'nın önemli petrol şirketlerinden Surgutnefteraz'ın 5 milyar dolar nakidi olduğunu söylenirken, bu ihaleye girmemesini yorumlamakta güçlük çekiyorum. İzmit Rafinerisi'ne ilgisi olduğu bilinen Rusya'nın en büyük petrol şirketi Lukoil ile pazarlık yapıldı mı diye de soruyorum... 
   Tüpraş uluslararası finans piyasalarında güvenilir bir isim. Öztürk, "Türkiye'deki bankaların yarısında olmayan kredibileteye sahip olan Tüpraş'ın bir mektubu yeterli" diyor. 
   Türkiye elindeki krebilitesi en yüksek kurumu sattı 
   Tüpraş'ın 2004 - 2005 yıllarında 700 milyon dolar yatırım yapacağını hatırlattığımızda ise Öztürk, "Önümüzdeki 10 yılda hem vergilerini öderdi, hem de yatırımını tamamlardı" diyor. 
   Tüpraş'ın özelleştirmesinden sonra piyasada ne gibi etkiler görülecek 
   Öztürk, "Rekabet şartları oluşacağı için fiyatlar düşecek ve Avrupa kalitesinde ürün kullanılacak" diyor. 
   Bu avantajlardan 24 Türk dağıtım şirketi aynı ölçüde yararlanabilecek mi 
   Büyükler avantajlı olacak. Çünkü Tüpraş ile pazarlık şansları artacak. Tüpraş'a dağıtım hakkının verilmesiyle yüzde 40 ile sınırlı olan ithalat serbest olacak. Denetim bayilerle sınırlı kalmayacak. 
   Opet'in stratejisine gelince, 2003 yılında cirosunu yüzde 60, istasyon sayısını yüzde 27 oranında artıran şirket, son üç yılda pazardan yüzde 3 ilave pay aldı. 
   Aygaz ile Bulgaristan'da önümüzdeki 5 yıl için 80 milyon dolarlık yatırıma başlayan Opet, başta Bosna ve Romanya olmak üzere Doğu Avrupa ülkelerine açılmaya çalışıyor. 
   Öztürk, Tüpraş'a yansa da Opet'i uluslararası firma yapma hayaline erişiyor. 
   
      
   
</TEXT>
</DOC>
