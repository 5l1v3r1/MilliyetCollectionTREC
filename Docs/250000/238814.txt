<DOC>
<DOCNO> 238814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy04.html </URL>
<DATE> 2004/05/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezer Saydamlık beklentisi vakıfların gelir-harcamaları için de geçerli 
</HEADLINE>
<TEXT>

     Cumhurbaşkanı Ahmet Necdet Sezer, toplumdaki saydamlık beklentisinin vakıfların gelirleri ve harcamaları için de geçerli olduğunu belirtti. 
     Cumhurbaşkanı Sezer, Vakıf Haftası dolayısıyla bir mesaj yayınladı. 
     Sezer, mesajında, Türk ulusunun yardımseverlik, birlik ve dayanışma gibi değerlerinin toplumsal yaşamdaki somut karşılığı olan vakıfların, devletin üzerine düşen sorumlulukları paylaşarak sosyal devlet anlayışının gerçekleşmesinde önemli rol oynadığını ifade etti. 
     Yardımların, karşılık beklemeden ve ayrım gözetmeksizin dağılmasına aracılık eden vakıfların, toplumsal birliğin güçlenmesini sağladığını, yardım yapmak isteyen yurttaşları yönlendirerek, amaçlarına ulaşmalarına yardımcı olduğunu vurgulayan Sezer, şunları kaydetti 
     ''Eğitimden, sağlığa, kültüre, şehirciliğe ve bayındırlığa kadar birçok alanda geçmişten günümüze değerli hizmetler gerçekleştiren vakıfların, ülkemizin gelişme sürecindeki yeri ve önemi yadsınamaz. 
     Bir ulusun kültürel varlığını korumasında ve sürdürmesinde önemli sorumluluk üstlenen vakıfların, sivil toplum olgusunun geliştirilmesine ve demokrasinin güçlendirilmesine katkıları da büyüktür. 
     Sınırların kalktığı, gelişmişlik ölçütlerinin değiştiği dünyada, güçlü kurumsal yapılara dönüştürülen vakıfların insanlık değerlerinin yüceltilmesine de katkıda bulunması gerekmektedir. Gelişmiş ülkelerdeki örneklerde olduğu gibi, ülkemizde de vakıfların çağdaş yapıya kavuşturulması, bu köklü kurumlarımızın kendi aralarında birlikler oluşturarak, uluslararası örgütlerle işbirliği yapması zorunluluktur.'' Toplumdaki saydamlık beklentisinin vakıfların gelirleri ve harcamaları için de geçerli olduğunu belirten Sezer, mesajını şöyle tamamladı 
     ''Gelir kaynaklarının büyük çoğunluğunu yardımların oluşturduğu vakıfların, bu genel beklenti doğrultusunda hizmet vermesi, hem vakıflara olan güvenin sürmesi, hem de vakıflara yapılan yardımların artması gibi olumlu sonuçlar doğuracaktır. 
     Yasaların çizdiği sınırlar içinde hizmet veren vakıfların işleyişinde verimlilik ve sorumluluk ilkelerinden asla ödün verilmemelidir. 
     Köklü vakıf geleneğinin yaşatılması ve vakıflarımızın toplumumuza hizmetlerini sürdürmeleri amacıyla gerekli koşulların oluşturulması, devlet ve toplum olarak önemli bir sorumluluğumuzdur.'' 
     
</TEXT>
</DOC>
