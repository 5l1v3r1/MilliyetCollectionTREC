<DOC>
<DOCNO> 214512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko41.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Beklenti Anketi'nde TÜFE tahmini yüzde 12.7'ye geriledi 
</HEADLINE>
<TEXT>

     Merkez Bankası Beklenti Anketi'nde yıl sonu tüfe tahmini yüzde 13.2'den 12.7'ye gerilerken, gelecek 12 aylık Tüfe tahmini yüzde 12.4'ten 11.6'ya indi. 
     Merkez Bankası'nın açıkladığı Şubat ayı ilk anket sonuçlarına göre, ankete katılanların yıl sonu bileşik faiz tahmini ise yüzde 19'dan yüzde 18.9'a düştü. 
     Anket sonuçlarına göre, yıl sonu dolar kuru tahmini 1,575,900 liradan 1,556,600 liraya gerilerken, yıl sonu GSMH artış tahmini yüzde 4.9'dan yüzde 4.8'e indi. 
     Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi'ne göre, geçen ayın son anketinde yüzde 1.4 olan cari ayın TÜFE'ye göre uygun ortalama enflasyon beklentisi ise bu ayın ilk anketinde yüzde 1.1'e indi. 
     Şubat ayının ilk anket sonuçlarına göre, 2 ay sonrası için öngörülen TÜFE beklentisi önceki ankete göre 0.1 puan azalarak 1.1 oldu. 
     Öte yandan, Ocak ayının ikinci anketinde yüzde 25.6 olarak tahmin edilen cari ayın uygun ortalama bileşik faiz oranı, Ocak ayı için yüzde 24.8 olarak belirlendi. 
     Ocak ayının ikinci anketinde yıl sonu cari işlemler dengesinin 4 milyar dolar ile 12 milyar dolar arasında açık vereceği tahmin edilirken, bu aralık Şubat ayının ilk anketinde 3-11 milyar dolar olarak tahmin edildi. 
     Bu arada anketteki verilerin dağılımının çok düzensiz olması nedeniyle, yıl sonu cari işlemler dengesinde uygun ortalamanın hesaplanamadığı belirtildi. 
     
</TEXT>
</DOC>
