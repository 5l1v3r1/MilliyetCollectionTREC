<DOC>
<DOCNO> 214243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun20.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Kraliyeti'nde "müslüman isim babası'' krizi... 
</HEADLINE>
<TEXT>

     Belçika Kralı II. Albert ve Kraliçe Paola'nın oğlu Prens Laurent'ın, geçen hafta doğan kızına Müslüman bir ''isim babası'' seçeceğini duyurmasının ardından tartışmalar sürüyor. 
     Söz konusu isim babasının, son İran Şahı'nın oğlu Rıza Pehlevi olmasının düşünüldüğünün açıklanması tepkilere yol açtı. 
     Kızına Müslüman bir isim babası seçerek bir ''jest'' yapacağını duyuran ve bu amaçla Katolik Kilisesi'nin onayını da alan Prens Laurent'ın, yakın arkadaşı Rıza Pehlevi'yi önermesi Belçika Dışişleri'nde panik yarattı. 
     Kraliyet ailesinin ''sorunlu ve isyankar'' çocuğu olarak tanınan, gelecekte kraliyet tahtına çıkmasının engellenmesi için önlemler alınan Prens Laurent'ın bu tercihinin, Tahran ile Brüksel arasında süren gerginliği daha da artıracağı ileri sürülüyor. 
     Belçika ve İran arasında kriz, babaları tarafından İran'a kaçırılan ve 2 Aralık'ta Belçika'nın Tahran Büyükelçiliği'ne sığınan iki çocuk nedeniyle devam ediyor. Elçilik binasında iki aydan fazla süredir mahsur tutulan Sarah 6 ve Yasemin 15 Pourashemi isimli çocukların kurtarılmaları ve İran'dan çıkarılmaları için harcanan çabalar sonuç vermiyor. Belçika mahkemeleri, İranlı baba hakkında arama ve tutuklama kararı çıkardı ve çocukların velayetini anneye verdi. İran rejimi ise iki çocuğun ülkeden ayrılmasına izin vermiyor. 
     Prens Laurent'ın, böyle bir kriz sürerken, İran Şahı'nın oğlunu ön plana çıkarmasının Tahran'ın yeni tepkilerine yol açacağı ve bir ''kışkırtma'' olarak algılanacağı savunuluyor. 
     Amerika'da yaşayan Rıza Pehlevi'nin bugünlerde, Tahran rejimine karşı bir konferansta konuşmak üzere Paris'te bulunduğu, Belçika Prensi'nin kızının isim babası olmayı kabul ettiği belirtiliyor. 
     Belçika Kraliyet Sarayı ve Dışişleri Bakanlığı, konuya ilişkin resmi açıklama yapmayı reddediyor, ''bilgileri olmadığını'' duyurmakla yetiniyorlar. 
     Belçika basını, Prens Laurent'ın, ''bir diktatörün oğlunu'' isim babası olarak seçerek, kraliyet sarayına sokması halinde, bu yaptığının bir ''jest'' değil, ''gaf'' olacağını savunan yorumlara yer veriyor. 
     
     PEHLEVİ'DEN YORUM YOK 

     İran Şahı'nın oğlu Rıza Pehlevi söylentiler hakkında yorum yapmaktan kaçındı. 
     Pehlevi, Fransa'nın başkenti Paris'te düzenlediği basın toplantısında, ''Bu söylentiden haberim var. Bu kamuoyuna açıklama yapmayı arzulamadığım özel bir konudur'' dedi. 
     Pehlevi, Belçika'da dolaşan söylentiler hakkında yorum yapmayı reddetti. 
     Kızına Müslüman bir isim babası seçerek bir ''jest'' yapacağını duyuran ve bu amaçla Katolik Kilisesi'nin onayını da alan Prens Laurent'ın, yakın arkadaşı Rıza Pehlevi'yi önermesi Belçika Dışişleri'nde panik yarattı. 
     Kraliyet ailesinin ''sorunlu ve isyankar'' çocuğu olarak tanınan, gelecekte tahta çıkmasının engellenmesi için önlemler alınan Prens Laurent'ın bu tercihinin, Tahran ile Brüksel arasında süren gerginliği daha da artıracağı ileri sürülüyor. 
     
</TEXT>
</DOC>
