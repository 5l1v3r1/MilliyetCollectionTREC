<DOC>
<DOCNO> 219730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun16.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, "hazır yemek ulusu" haline geldi 
</HEADLINE>
<TEXT>

     Amerikalıların ''fast food'' ve evlere servis yapan lokantalara düşkünlükleriyle, adeta bir ''hazır yemek ulusu'' haline gelmelerine karşın, mutfaklarını yenilemek için milyarlarca dolar harcadıkları belirlendi. 
     ABD'de yapılan bir araştırmaya göre, Amerikan halkı, 2002'de evlerindeki mutfakların yenilenmesi için 6,6 milyar dolar harcarken, akşam yemeklerinde yedikleri yemeğin sadece yüzde 34'ünü mutfaklarında hazırladı. Araştırma sonucuna göre, evde hazırlanan akşam yemeklerinin yüzde 6,9'u da sandviçten oluşuyor. Evde yenilen yemeklerin dörtte biri dondurulmuş ya da market veya lokantada hazırlanmış yemeklerden meydana geliyor. 
     Araştırmaya göre, ortalama Amerikalı yılda en az 118 kez lokantadan yemek alıp evinde yiyor. Bu oran, 1984'te yüzde 64 daha azdı. Amerikan halkı ayrıca, süpermarketten aldığı sıcak yemek için yılda 1,6 milyardan fazla para ödüyor. Bu oranın da 1997'den bu yana yüzde 40 arttığı belirtiliyor. 
     Araştırma sonucunda elde edilen verilere göre, yeni süpermarketlerde hazır yemek satılan yerlerin ortalama alanı da 1993'ten 2002'ye yüzde 168 genişledi. 
     Amerikalıların evlerinde yemek hazırlamamaları ve çoğunlukla hazır yemek tüketmelerine karşın, tatlı, rejim yemeği ve çeşitli ülkelerin mutfaklarını tanıtan yemek kitaplarına yılda yaklaşık 500 milyon dolara yakın para harcadıkları belirtiliyor. 
     Amerikalıların dışardan ısmarladıkları veya getirdikleri yemeği evlerinde yemeye ve aileleriyle paylaşmaya devam ettiği, ancak son model cihazlarla donanmış mutfaklarının da tertemiz kaldığı kaydediliyor. 
     
</TEXT>
</DOC>
