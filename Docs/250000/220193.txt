<DOC>
<DOCNO> 220193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/ykocaomer.html </URL>
<DATE> 2004/03/06/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Leipzig 2012 
</HEADLINE>
<TEXT>

   
   2012 Olimpiyatları'na İstanbul'la birlikte aday kentlerden bir tanesi de Leipzig. Bu kentin 2012 Olimpiyatları için hazırladıkları amblemin altındaki bir kelime dikkatimizi çekti. Şöyle yazıyor Leipzig 2012 One family. Tek Aile 
   Araştırdık, ne demek "tek aile" diye. Hazırlama komitesinden bir tanıdığımız, "Biz bu olimpiyatlara, olimpiyat ve paralimpikler olarak, tek aile olarak hazırlanıyoruz. Ayrıca bu tek ailenin içinde basın, sponsorlar, devlet, ilgili kuruluşlar, spor federasyonu var. Yani hep birlikte hareket edeceğiz" dedi. 
   Bu arada Leipzig kenti sanki olimpiyatları almış gibi, piyasaya üzerinde Leipzig Olimpiyatları 2012 amblemi olan yüzün üzerinde t- shirtten tutun da, anahtarlığa, havluya kadar malzeme çıkardı. Bunlar da yavaş yavaş Almanlar tarafından alınıp kullanılmaya başlanıyor. Yani, bir ülke olimpiyat adaylığını topyekün savunuyor. 
   Bize de baktığınızda, hala her kafadan bir ses çıkıyor. Çünkü Olimpiyat Komitemiz, "Ben Milli Olimpiyat Komitesi'yim, herkes bana yardım edecek. Olimpiyatları ben düzenleyeceğim. Çok da kızdırırlarsa adaylığımı bile geri çekerim" diyecek kadar ileri gidiyor. 
   "Paralimpikleri nasıl eşit kabul ederim Bu ülkede 7 milyon sakat varsa, 63 milyon da sağlam var. Bunları nasıl eşit tutarız " diyecek kadar da saçmalıyor. Ve bunlar olurken, Paralimpikler olmazsa bu ülkede olimpiyat yapılamayacağına kimse inanmıyor. Oysa bu uluslararası bir kural. Nohut, mercimek tartar gibi 7 milyon sakata 63 milyon sağlam değil, insanların eşitliği ve bir de uluslararası konmuş kural var. 
   Eğer Mayıs 2004'de son elemeye kalırsak, 15 Kasım'da da dosyamızı Türkiye olarak teslim ettikten sonra, Uluslararası Olimpiyat Komitesi'nden incelemeye geldiklerinde, yine iki gün içinde İstanbul'u olimpiyat bayraklarıyla donatıp, İstanbul halkının nasıl olimpiyat yapılma isteğinin olduğunu anlatmaya çalışırız 
   Zor olabilir, ancak mevcut İstanbul kentinde yapılacak Olimpiyat Oyunları Kanunu'nun ismi değiştirilmeli ve İstanbul Olimpiyat ve Paralimpik Oyunları Kanunu şekline getirilmelidir. Engelli sporcular kimseden bir hoşgörü ve sadaka değil, oyunun kurallarına göre oynanmasını istemektedirler. 
   
      
   
</TEXT>
</DOC>
