<DOC>
<DOCNO> 212274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur29.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan gitti, kavga bitti... 
</HEADLINE>
<TEXT>

     ANKARA Milliyet 

SP Genel Başkanı Necmettin Erbakan, 2 yıl 4 aylık hapis cezasına çarptırıldığı "Kayıp Trilyon" davasının ardından partiden ayrıldığını Yargıtay Cumhuriyet Başsavcılığı'na bildirdi. 
     Başsavcılığın, davadan aldıkları mahkumiyet kararları kesinleşen Erbakan dahil altı kişinin parti üyeliğinden çıkarılması ve partideki organlardaki görevlerine son verilmesine ilişkin SP'ye tanıdığı 30 günlük süre dün doldu. SP'den Yargıtay Cumhuriyet Başsavcılığı'na yine dün gönderilen yazıda, Erbakan dahil altı kişinin üyelikten ve parti organlarındaki görevlerinden ayrıldığı için ihraçlarına gerek kalmadığı bildirildi. 
     Erbakan yazılı açıklamasında "Yasalara saygılı kimseler olarak mezkur adli hata en kısa zamanda düzeltilinceye kadar SP üyeliğinden ayrılıyorum" derken, Genel Başkanvekilliği için Recai Kutan'ın isminin öne çıktığı, 45 gün içinde yapılacak kongrede yeni genel başkan seçileceği öğrenildi. 
     Aynı davada mahkum olan ve mahkumiyet kararları kesinleşen 11 AKP'li ve üç DYP'linin de partilerinden ihraç edildiği, yine bu partiler tarafından Yargıtay Cumhuriyet Başsavcılığı'na bildirildi. 
     Siyasi Partiler Yasası'na göre, SP'nin 45 gün içinde olağanüstü kongere yaparak genel başkanının belirlemesi gerekiyor. 
     Erbakan'ın aldığı hapis cezası Yargıtay 11. Ceza Dairesi'nce onanarak kesinleşmiş, ancak cezanın infazı Ankara Numune Hastanesi'nin raporu doğrultusunda Ankara Cumhuriyet Başsavcılığı'nca bir yıl ertelenmişti. 
     
</TEXT>
</DOC>
