<DOC>
<DOCNO> 206525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun12.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland'da bombalı saldırılar 3ölü 
</HEADLINE>
<TEXT>

     Tayland'ın güneyindeki bombalı saldırılara yenileri eklenirken, saldırılarda ölenlerin sayısı 3'e yükseldi, bazı eyaletlerde sıkıyönetim ilan edildi. 
     Polis yetkilisi Tümgeneral Tanee Thawisee, Pattani'de bugün bir alışveriş merkezinin park yerinde bulunan motosiklete yerleştirilen bombanın polis tarafından etkisiz hale getirilmeye çalışıldığını, bu sırada meydana gelen patlamada 2 polisin öldüğünü açıkladı. 
     Tanee, bir parktaki polis kulübesinde meydana gelen diğer patlamada ise 1 polisin öldüğü, diğerinin yaralandığı bilgisini doğruladı. 
     Alışveriş merkezindeki telefon kulübesinde ve yakınlardaki bir benzinciye de bomba yerleştirildiği, ancak bunların bulunarak etkisiz hale getirildiği kaydedildi. 
     Tayland'da, dün ayrıca Narathiwat'da mühimmat deposuna düzenlenen saldırıda 4 askerin öldüğü, bazı silahların çalındığı belirtilmişti. 
     Narathiwat'da dün 21 okulun kundaklanmasının da mühimmat deposuna yönelik saldırıda dikkatleri dağıtma amaçlı olabileceği kaydediliyor. 
     Başbakan Thaksin Shinawatra, dünkü saldırılardan aşırı dinci Mücahidin grubunu sorumlu tutarken, güvenlik güçlerini de saldırıları önlemede yetersiz kaldığı için sert bir dille eleştirdi. 
     Thaksin, haydutların silah aradığının bilindiğini, buna rağmen ihmalkar davranıldığını belirterek, ''ölmeyi hak ettiler'' ifadesini kullandı. Thaksin, saldırganların Malezya sınırına kaçtığının sanıldığını belirtti. 
     Başbakan Yardımcısı Chavalit Yongchaiyudh da sınırda özel kuvvetlere bağlı askerlerin denizde, ormanda ve köylerde şüphelileri aradıklarını söyledi. 
     Bu arada, bazı yetkililer, mühimmat deposundan 100'den fazla silah çalındığı saldırıya eski askerlerin karışmış olabileceğini iddia ediyorlar. 
     Savunma Bakanı Thammarak Issarangkura na Ayudhaya, saldırının askerlerin işi gibi göründüğünü, yaklaşık 50 ihtiyat askerinin bu saldırıya karışmış olabileceğini belirtti. 
     Hükümet, olaylar üzerine Narathiwat ile Yala ve Pattani eyaletlerinde sıkıyönetim ilan etti. 
     
</TEXT>
</DOC>
