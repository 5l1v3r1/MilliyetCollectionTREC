<DOC>
<DOCNO> 241443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo02.html </URL>
<DATE> 2004/05/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Play-Off yarı finalinde Efes Pilsen, Pınar Karşıyaka'yı yendi 
</HEADLINE>
<TEXT>

     Salon Ahmet Cömert . 
     Hakemler Recep Ankaralı xxx, Halil Baldemir xxx, Caner Kanan xxx . 
     Efes Pilsen Kerem xx 4, Langdon xxx 15, Granger xxx 16, Prkacin xx 8, Kaya xx 4, Ermal xx 2, Ömer x, Ender xxx 10, Alper xxx 11 . 
     Pınar Karşıyaka Tolbert xx 7, Domercant xxx 33, Enes xx, Onur xx, Johnson xx 14, Kınloch xx 8, Mehmet Kahyaoğlu x, Mehmet Yağmur x, Kaan x . 
     1. Periyot 13-13 . 
     Devre 30-30 . 
     3. Periyot 46-44 . 
     5 faulle çıkanlar 32.05 Johnson, 39.21 Tolbert Pınar Karşıyaka 39.51 Langdon Efes Pilsen . 
     Türkiye Basketbol Ligi Play-off yarı final ilk maçında Efes Pilsen, İzmir ekibi Pınar Karşıyaka'yı 70-62'lik skorla yenerek, seride skoru 2-1'e taşıdı. 
     Karşılaşmaya 2 takım da etkisiz başlarken, Efes Pilsen ile Pınar Karşıyaka ilk 3 dakika içinde sayı bulmayı başaramadı. Ancak Efes Pilsen, Kaya, Granger ve Langdon'un basketleriyle 5. dakikayı 9-5 önde geçti. Pınar Karşıyaka ise maçı bırakmayarak, Domercant ve Johnson'un etkili oyunuyla, iki takımın da sayı bulmakta zorlandığı maçı dengeye getirmeyi başardı ve 1. periyot 13-13 tamamlandı. 
     Maçın 2. periyodu büyük çekişmeye şahit oldu. Efes Pilsen sürekli oyuncu değiştirirken, Pınar Karşıyaka ise maça başladığı kadroyla mücadele etmesine rağmen, başabaş oyununu sürdürdü. 15. dakikaya Pınar Karşıyaka 25 -22 önde girerken, Efes Pilsen Alper ve Prkacin ile bulduğu basketlerle oyuna yeniden hakim olmayı başardı. Ancak, lacivert-beyazlılar maçta düşük bir şut yüzesiyle oynayınca, Domercant ve Johnson ile sayılar bulan Pınar Karşıyaka devrenin son saniyesinde bulduğu basketle eşitliği yakaladı 30-30 Karşılaşmanın ikinci yarısında da hücumda istediği etkinliğe ulaşamayan Efes Pilsen, boş pozisyonları değerlendiremeyip, kötü bir görüntü çizdi. Olağanüstü bir mücadelenin yaşandığı maçta Domercant'ın mükemmel oyunuyla 25. dakika 40-41 Pınar Karşıyaka üstünlüğü ile geçildi. Ancak, Karşıyaka periyodun sonuna doğru hücumlardan boş dönünce Efes Pilsen, 3. periyodu Ender'in gayretiyle 46-44 önde bitirdi. 
     Son periyodun hemen başında Pınar Karşıyaka'da 4 oyuncu 4 faule yükselip, bunlardan Johnson da 32.05'de 5 faulle oyun dışı kalınca Efes Pilsen rahatladı. Alper ile üst üste 3 sayılık basketler bulan ev sahibi ekip, Prkacin ile pota altından bulduğu sayılarla da farkı 33. dakikada 9'a dek 56-47 çıkardı. Efes Pilsen, yine de bu avantajını iyi kullanamadı. Rakibinin ABD'li oyuncularını bir türlü durduramayan Efes Pilsen, kötü oyununa rağmen maçın bitimine 1 dakika 22 saniye kala Granger'in 3 sayılık basketiyle rahatladı 66-58 ve maçtan 70-62 galip ayrıldı. 
     
     MAÇTAN ÖNCE OLAYLAR ÇIKTI 
     Karşılaşmanın başlamasına 10 dakika kala tribünlerde büyük olaylar yaşanırken, Pınar Karşıyaka taraftarlarından yaralananlar oldu. 
     Çevik kuvvet polisleri, salonda bulunan yaklaşık 300 Pınar Karşıyaka taraftarına müdahale etti. İki taraf arasında mahalle kavgalarını andıran sahneler yaşanırken, olaylar yaklaşık 20 dakika sürdü. 
     Taraftarlardan yaralanlara saha içinde sağlık ekipleri müdahale ederken, salonda az sayıda güvenlik gücünün bulunması olayların yatıştırılamamasına neden oldu. 
     Kızgın Pınar Karşıyaka taraftarları kendi yöneticilerine ve basın mensuplarına da aşırıya kaçan tepkiler gösterdiler. Pınar Karşıyakalı taraftarların içinde Karagümrüklü taraftarların da bulunduğu öğrenilirken, olayların yatışmasıyla karşılaşma başlayabildi. Polisin olaylara karışan bazı taraftarları gözaltına aldığı öğrenildi. 
     Konuk ekibin taraftarları ikinci yarı başlamadan önce saha ortasına ''Özer Kırca istifa, daha onurlu bir Karşıyaka'' yazılı pankart bıraktılar. 
     Öte yandan, karşılaşmayı A Milli Basketbol Takımı antrenörlüğüne getirilen ve yarın sözleşme imzalayacak Sırp Bogdan Tanjevic'in yanı sıra geçtiğimiz sezon Efes Pilsen'de forma giyen Kaspars Kambala da izledi. 
     
</TEXT>
</DOC>
