<DOC>
<DOCNO> 202011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun39.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve günün şakası Es Sahaf Saddam'ın yakalandığını yalanladı 
</HEADLINE>
<TEXT>

     Eski Irak lideri Saddam Hüseyin'in yakalanmasından sonra, şu sıralarda Kuveyt'te cep telefonu kullanıcıları birbirlerini, ''Essahaf, Saddam Hüseyin'in yakalandığını yalanladı'' şeklindeki kısa mesajla işletmeye çalışıyor. 
     Saddam'ın Tikrit'te yakalandığının açıklanmasının ardından, Kuveytliler birbirlerine, Irak savaşı sırasındaki açıklamalarından dolayı ''Komik Ali'' lakabı takılan eski Irak Enformasyon Bakanı Muhammed Said Essahaf ile dalga geçilen kısa mesajlar yollamaya başladılar. 
     Mesajlardan birinde, ''Essahaf, Saddam Hüseyin'in yakalandığını yalanladı ve yakalananın Afganistan'daki Taliban lideri olduğunu açıkladı'' ifadesi yer alıyor. 
     Başka bir mesajda, ''Acil Essahaf'ın açıklamasına göre Saddam, Irak Geçici Hükümet Konseyi ve Irak'taki koalisyon üyelerinin yakalandığını bildirdi'' deniyor. 
     Essahaf, Irak savaşında yaptığı açıklamalarla aralarında Amerikalılar da bulunan çok sayıda kişinin sempatisini kazanmıştı. Essahaf, Bağdat'ın düştüğü 9 Nisan'dan bir gün önce, başkentte hiç Amerikan askeri bulunmadığını açıklamıştı. Eski bakan, Bağdat'ta bu açıklamayı yaptığı sırada, Amerikan tankları kendisine birkaç yüz metre mesafedeydi. 
     Essahaf'ın hayranlarının internette oluşturduğu ''www.welovetheiraqiinformationminister.com'' adresindeki site büyük ilgi toplamıştı. 
     Saddam Hüseyin'in yeğeni Ali Hasan El Mecid'in, kimyasal saldırı emri vermesi nedeniyle ''Kimyasal Ali'' lakabını almasına benzetme yapan Batı basını, Irak savaşı sırasında asılsız zafer açıklamaları nedeniyle eleştirilen Essahaf'a da ''Komik Ali'' lakabını takmıştı. 
     
</TEXT>
</DOC>
