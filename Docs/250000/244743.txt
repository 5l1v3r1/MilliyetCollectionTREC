<DOC>
<DOCNO> 244743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy09.html </URL>
<DATE> 2004/06/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çelik Herkes üniversitede okumak zorunda değil 
</HEADLINE>
<TEXT>

     Milli Eğitim Bakanı Hüseyin Çelik, Türkiye'de ''herkes üniversitede okumak zorundaymış gibi yanlış bir kanı bulunduğunu'' belirterek, ''Adeta çocuklar ilkokuldan itibaren cendere içerisine alınıyor. Herkesin üniversite okumak gibi bir mecburiyeti yoktur, buna gerek de yoktur'' dedi. 
     Çelik, Ostim Çıraklık Eğitim ve Öğretim Vakfı Genel Merkezi'nde düzenlenen ''Mesleki Eğitim Ödülleri'' törenine katıldı. 
     Vakfın, bu yıl çıraklık eğitiminde başarı gösteren öğrenciler için düzenlediği ödül töreni, vakıf çalışmalarına ilişkin sinevizyon gösterisiyle başladı. 
     Vakıf Başkanı İbrahim Karakoç yaptığı açılış konuşmasında, son zamanlarda mesleki teknik eğitimin gündeme geldiğine işaret ederek, bu eğitimin özendirilmesi gerektiğini söyledi. Karakoç, ''Hem bakanlığımızın hem de iktidarın arkasındayız'' dedi. 
     Çıraklık Eğitim Genel Müdürü Esat Sağcan da çıraklık eğitiminin, Selçuklu döneminde başlatılan ''ahilik'' sisteminden geldiğini ifade ederek, Almanların bu sistemi inceleyerek kendi mesleki eğitimlerini yapılandırdığını, Türkiye'nin de şimdi onlardan örnek almaya çalıştığını anlattı. 
     Vakıf çalışmalarına da değinen Sağcan, mevlevi dervişlerinin dönüş pozisyonuna girerek, vakfın ''yukardan alıp aşağıdakilere verdiğini'' kaydetti. 
     
     ''ÜNİVERSİTE ŞART DEĞİL'' 
     Milli Eğitim Bakanı Hüseyin Çelik de ''ahilik sisteminin'', esnaflığın, tüccarlığın ruhunu oluşturduğuna işaret ederek, ''Sizleri Ahi Evran'ın torunları olarak selamlıyorum'' dedi. 
     Ahiliğin, ''kardeş'' anlamına geldiğini kaydeden Çelik, üretmenin, çalışmanın ''kardeşlik ruhu'' ile mümkün olduğunu söyledi. 
     Bakanlığın ''Her yerde, her zaman, herkes için eğitim'' anlayışını benimsediğini belirten Çelik, çıraklık eğitimi konusundaki çalışmalar hakkında bilgi verdi. 
     Çelik, ''Türkiye'de şöyle yanlış bir kanaat var herkes sanki üniversitede okumak zorundaymış gibi adeta çocuklar ilkokuldan itibaren cendere içerisine alınıyor. Herkesin üniversite okumak gibi bir mecburiyeti yoktur, buna gerek de yoktur'' diye konuştu. 
     ''Sen ağa, ben ağa bu ineği kim sağa'' deyişini anımsatan Çelik, toplumda iş bölümünün önemine dikkati çekti. 
     
     ''HİRFET, HERİF OLDU'' 
     Çelik, Osmanlı Devleti'nde bir dönem esnaflık ve ticaretin çok iyi bir noktada olduğunu ancak daha sonra bu sektörün gayri müslimlerin eline bırakıldığını ve herkesin ''kalem efendisi'' olmak peşine düştüğünü söyledi. 
     Bugün argo tabir olarak kullanılan ''herif'' kelimesinin, ''hirfet''ten geldiğini belirten Çelik, ''hirfet''in de sanat, sanatkar demek olduğunu kaydetti. Çelik, bu alanın gayri müslimlere bırakılması nedeniyle tabirin onlarla özdeşleştiğini ve böyle bir anlama büründüğünü anlattı. 
     Tarihsel süreçte, esnaf ve sanatkarlığın kaybolması nedeniyle üretimin başka ellere geçtiğini, Türkiye'nin üreten değil, tüketen bir ülke haline geldiğini ifade eden Çelik, ''Pakistan gibi kazanıp, Belçika gibi harcıyoruz'' dedi. 
     
     KAMU VAKIFLARI... 
     Vakfın kuruluşundan bu yana mesleki eğitim alan dar gelirli aile çocuklarının eğitim, giyecek, yiyecek ve barınma ihtiyaçlarını karşıladığını belirten Çelik, ''Vakıf budur'' dedi. 
     Çelik, Sağcan'ın vakfı anlatırken yaptığı semazen hareketinin, aşağıdan alıp yukarı vermeyi de kapsadığına dikkati çekerek, bu yönüyle ''kamu vakıflarının çalışma şeklini'' gösterdiğini söyledi. 
     Daha sonra öğrencilere seslenen Çelik, ''Yaptığınız işi küçümsemeyin'' dedi. Herkesin bulunduğu noktada önemli olduğunu kaydeden Çelik, ''Nasırlı eller medeniyetin aynasıdır. Herkes masa başında çalışmak zorunda değil'' diye konuştu. 
     Bakan Çelik'e daha sonra günün anısı dolayısıyla plaket sunuldu. 
     Çelik de yıl içinde gösterdikleri başarıdan dolayı dereceye giren öğrencilere altın ve saat hediye etti. 
     
</TEXT>
</DOC>
