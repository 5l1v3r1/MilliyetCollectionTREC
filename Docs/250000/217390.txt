<DOC>
<DOCNO> 217390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun25.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild "Bu tokalaşma Almanya için iyi mi pahalı mı olacak " 
</HEADLINE>
<TEXT>

     Almanya Başbakanı Gerhard Schröder'in Türkiye'ye yaptığı ziyaret Alman basınına geniş şekilde yansıdı. 
     Bild gazetesi, Schröder ile Başbakan Recep Tayyip Erdoğan'ın tokalaşırken çekilen fotoğrafını kullandığı haberini, ''Bu tokalaşma Almanya için iyi mi, yoksa pahalı mı olacak '' başlığıyla yayımladı. 
     Haberde, Türkiye'nin AB üyeliğinin her yıl yaklaşık 14 milyar euroya malolacağı, bunun yeni alınacak 10 üye ülkeye verilecek paradan daha fazla olduğu, bu paranın yaklaşık 3 milyar euroluk kısmını Almanya'nın ödemek durumunda kalacağı savunuldu. 
     Berliner Morgenpost gazetesi, Schröder ile Erdoğan'ın birlikte çekilen fotoğrafına birinci sayfada yer vererek, ''Schröder'in Türkiye'ye AB kapısını açtığı'' yorumunu yaptı. 
     Die Welt gazetesi ise ''Türkiye'nin üyeliği her yıl 14 milyar euroya malolacak'' başlığıyla verdiği haberde, Schröder'in, Hıristiyan Demokrat Birlik Partisi CDU Genel Başkanı Angela Merkel'in aksine Türkiye'nin AB üyeliğini desteklediğini hatırlatarak, ''ancak Türkiye'nin maliyetinin çok fazla olacağı'' yorumunda bulundu. 
     
     ''TÜRKİYE'YE KAPI TÜMÜ İLE KAPATILMAMALI'' 
     CDU'ya yakınlığıyla bilinen Konrad Adenauer Vakfı'nın Türkiye temsilcisi Wulf Schönbohm ile yapılan bir röportaja da yer veren gazete, Schönbohm'un, CDU'nun gelecekte iktidar partisi olabileceğine işaret ederek, Türkiye'ye kapıyı tümü ile kapatmaması uyarısında bulundu. 
     Türkiye ile üyelik müzakerelerine başlanacağına ve bunun en az 10 yıl süreceğine inandığını belirten Schönbohm, Türkiye'nin bu süre içinde AB'ye hazır olacağını söyledi. 
     Schönbohm, ''Coğrafi gerekçelerin bağlayıcı olabileceğini düşünmüyorum. Bu 100 yıl önce birileri tarafından saptanmış bir şey. Önemli olan ortak değerlerdir. Bu da Türkiye'de mevcuttur'' dedi. 
     Frankfurter Allgemeine gazetesi de birinci sayfada ''Schröder Ankara'da Türkiye Almanya'ya güvenebilir'' başlığıyla verdiği 7haberde, Schröder'in, Türkiye ile üyelik müzakerelerine başlanacağı konusunda iyimser olduğunu ve Türkiye'ye üyelik için ek şartlar getirilmeyeceği konusunda güvence verdiğini yazdı. 
     Frankfurter Rundschau gazetesinde yayınlanan bir yorumda, AB ile Türkiye arasındaki yakınlaşmanın ne ölçüde gerçekleşebileceğini şimdiden kimsenin söyleyemeyeceği görüşüne yer verildi ve ''Ancak bu yakınlaşma uygun bir zamanda başladı. Batı ile İslam dünyası arasında karşı güçlerin oluşmaya, karşılıklı güven ve ortak perspektiflerin kaybolmaya başladığı bir dönemde. Birlik partileri gibi bazı kesimler, bu bitkiyi henüz yeşermeden ezip geçerse yeni güvensizliklere neden olurlar'' görüşü dile getirildi. 
     Kölner Express gazetesinin bir yorumunda da, Türklerin duygularıyla oynanılmaması gerektiği belirtilerek, ''Sonuçta Türkler, Avrupa'nın kapısını çalan barbarlar değil, eski geleneklere sahip bir kültür halkıdır. Bu nedenle üyeliğine ilişkin tartışmalar duygusallıktan çok gerçekçi şekilde yürütülmelidir. Tüm aday ülkeler için belirli kriterler vardır ve bunun dışında hiçbir şey kabul edilemez'' görüşüne yer verildi. 
     
</TEXT>
</DOC>
