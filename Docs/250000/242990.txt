<DOC>
<DOCNO> 242990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy22.html </URL>
<DATE> 2004/05/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan, AB'nin dönem Başkanı Ahen ile telefonda görüştü... 
</HEADLINE>
<TEXT>

     Başbakan Recep Tayyip Erdoğan, AB'nin dönem Başkanı İrlanda Başbakan'ı Bertie Ahen ile yaptığı telefon görüşmesinde, AB'nin haziran zirvesinden önce Kıbrıs Türk tarafı üzerindeki ambargo ve izolasyonun hafifletmesini istedi. 
     Erdoğan, AB Dönem Başkanı ve İrlanda Başbakanı Bertie Ahen'le telefon görüşmesi yaptı. 
     Alınan bilgiye göre, Erdoğan ve Ahen, AB ve Kıbrıs konusunda değerlendirmelerde bulundu. Erdoğan'ın, Ahen'e, ''Kıbrıs konusunda Türkiye'nin ortaya koyduğu iyi niyetli çaba ve samimiyete rağmen çözüm mümkün olmamıştır. Niçin böyle olduğunu hepimiz biliyoruz. Gelinen bu aşamada sorunun çözümünü isteyen ve bunu referandum ile ortaya koyan tarafın, cezalandırılmaya devam edilmesi adil değildir. Bu nedenle AB'nin en kısa zamanda bu durumu telefi edecek adımları hızlandırılmasını bekliyoruz'' dediği öğrenildi. 
     Sadece fonların kullanılmasının serbest bırakılmasıyla yetinilmemesi gerektiğini vurgulayan Erdoğan'ın, Ahen'e ''Komisyonun, haziran zirvesinden önce Kıbrıs Türk tarafı üzerindeki ambargo ve izolasyonu hafifletecek ve dereceli olarak kaldıracak tedbirleri somutlaştırmasını ve bu yönde çeşitli kararların alınmasını bekliyoruz'' dediği belirtildi. 
     Görüşmede, 1 Mayıs'ta düzenlenen katılım törenindeki ev sahipliğinden ötürü Ahen'e teşekkür eden Erdoğan'ın, oluşturulacak AB Anayasası konusunda Türkiye'nin görüşlerini de anlattığı bildirildi. 
     1 Mayıs katılım törenlerinde, 3 semavi dini temsil eden din adamlarının dua ettiğini hatırlatan Başbakan Erdoğan'ın, görüşmede ''siz 3 din adamını biraraya getirmiştiniz, aynı örneği anayasa oluşumunda da gösteriniz. Bu dünyaya çok güzel bir örnek olacaktır'' ifadesini kullandığı öğrenildi. 
     Görüşmede, hazırlanacak Anayasa'da Hıristiyanların aktif olup olmayacağı konusunun da gündeme geldiği belirtilirken, Ahen'in Erdoğan'a, bu konuda Türkiye'nin hassasiyetlerinin göz önünde bulundurulacağını da söylediği kaydedildi. 
     
     BİLGİ VERDİ 
     AB dönem Başkanı sıfatı ile 17-18 Haziran tarihlerinde düzenlenecek hükümetlerarası konferans konusunda AB liderleri ile telefonla görüşen Ahen'in, bu görüşmeler hakkında Erdoğan'a bilgi verdiği belirtildi. 
     Ahen'in, ele alınan anayasa hazırlığı ve oylamaların niteliği konusunda Erdoğan'ı bilgilendirdiği kaydedildi. 
     Alınan bilgiye göre, Ahen, Başbakan Erdoğan'a, ''Kıbrıs görüşmeleri yapılmadan önce size kararlı olmanızı söylemiştim. Siz de çok kararlı bir politika izlediğiniz, sizi bu nedenle kutluyorum. Ama kendimizi size karşı sorumlu hissediyorum. Siz gerekeni yaptığınız ama Türk tarafı AB'ye alınamadı. Özellikle fonların kullanımı konusunda elimden geleni yapacağım'' diyerek görüşme için teşekkür etti. 
     
</TEXT>
</DOC>
