<DOC>
<DOCNO> 211683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun26.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters "Türkmenler, Kürtler ve Araplar hızlı çözüm bekliyor" 
</HEADLINE>
<TEXT>

     Irak yeniden yapılandırılırken, önemli petrol bölgesi Kerkük'te eski rejim döneminde yaşanan nüfus hareketleriyle oluşan durum, acil çözüm bekleyen sorunlar arasında bulunuyor. 
     İngiliz Reuters ajansının Kerkük'teki durumu yansıtan haberinde, devrik Irak lideri Saddam Hüseyin'in iktidarında ''Araplaştırma'' siyaseti gereği kent içinden ve çevre çiftlik ve köylerden sürülen 200-300 bin Türkmen ve Kürdün memleketlerine dönüşünün hala ''insani bunalım'' tehdidini sürdürdüğü belirtildi. Reuters, halkın Türkmen, Kürt ve Arapların emlak haklarına hızlı çözüm beklediğini kaydetti. 
     ABD'nin 20 Mart 2003'te başlattığı Irak işgaliyle Saddam Hüseyin rejiminin 9 Nisan'da devrilmesinden sonra binlerce Türkmen ve Kürdün Kerkük'e döndüğünü hatırlatan Reuters, dönenlerin ellerinde tapularıyla Araplardan gayri menkullerini geri almak için uğraştıklarını yazdı. 
     Irak'taki ABD koalisyon yönetiminin Kerkük'teki bir üst düzey yetkilisi, Kerkük ve diğer bölgelerde gayri menkullerin esas sahiplerini belirlemek amacıyla bir kurulun gelecek haftalarda oluşturulacağını bildirdi. 
     Koalisyon yönetiminin, Kerkük ve diğer bölgelerde Türkmen, Kürt ve Arapların adil toprak paylaşımı için aylardır uğraştığı, ancak güvenlik ve bürokrasi işlemlerinin karışıklığı yüzünden başarılı olamadığı belirtildi. 
     
     KISMEN DOSTANE ÇÖZÜM DE UMULUYOR 
     Koalisyon yönetimi, birçok mal anlaşmazlığının dostane çözümünü, ciddi ihtilafların da mahkemelerde çözülebileceğini umuyor. Tazminatların nasıl hal yoluna koyulacağı ise bilinmiyor. 
     Birçok Türkmen ve Kürt ailesi, bugün 20 yıl önce kendi evlerine el koyan Arapların çıkmasını beklemek için memleketlerine geldi ve derme çatma çadırlarda yaşıyor. 
     Merkezi New York'ta bulunan Human Rights Watch İnsan Hakları İzleme Komitesi bugün Kerkük'te 10 bin Arabın da evsiz kaldığını ve bunun sorun olabileceğini belirtiyor. Bu örgütten Irak uzmanı Hanya Müfti, ''ABD koalisyon yönetiminin bu konudaki siyaseti gelişigüzel ve çelişkili. Durum git gide tehlikeli hale geliyor'' dedi. 
     Kerkük'ün güneyindeki Beşir köyünden 66 yaşındaki Hacı Gani, köylerinin çevresinde birkaç yüz kişinin çadırlarda yaşadığını, ''köylerindeki Arapları hemen kaba kuvvetle çıkarmak istemediklerini'' söyledi. Gani, köylerindeki Araplara 15 Haziran'a kadar süre tanıdıklarını, ancak çoğunun buradan gitmeye niyetli olmadığını belirtti. 1986'da Beşir'den sürülen Gani, ''Verdiğimiz sürede gitmezlerse onlarla ölümüne savaşırız'' dedi. 
     Kerkük Belediye Başkan Yardımcısı ve Irak'ta yeniden iskan kurulunun başkanı Hasib Rozbayani, ''Sorunu çok çabuk halletmemiz gerek. Yoksa karışıklık ve savaş çıkabilir'' diye konuştu. 
     Irak'ın petrol rezervlerinin yüzde 40'ına sahip Kerkük'te Saddam'dan sonra haklarını arayan vatandaşlar zor durumla karşı karşıya bulunuyor ve Iraklı yetkililerle Amerikan yönetiminden hızlı yardım bekliyor. 
     Amerikan yönetiminin Kerkük sorumlusu, ''Geçmişte büyük haksızlıklar yapıldı. Bu durumu tersine çevirirken yeni adaletsizlikleri önlemek için çok dikkatli olmalıyız'' dedi. 
     
</TEXT>
</DOC>
