<DOC>
<DOCNO> 245459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/gun01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizedeki 'İPTAL' damgasına öfke 
</HEADLINE>
<TEXT>


Başbakanlık, vatandaşların pasaportlarına 'vize iptali' damgası vuran İngiltere ve İtalya'yı uyardı ve insan haklarına saygılı olmaya çağırdı 

Önder Yılmaz Ankara 

Başbakanlık, vize talepleri reddedilirken pasaportlara "vize verilmemiştir, iptal" damgası vurulmasını insan haklarına aykırı buldu. Vatandaşların "rencide edildiği"ne karar veren Başbakanlık, bu uygulamayı yürüten İngiltere ve İtalya büyükelçiliklerini uyardı. 
Ş.Y. adlı vatandaş, Mart 2004'te Başbakanlık İnsan Hakları Başkanlığı'na başvurarak, İngiltere ve İtalya konsolosluklarına vize için yaptığı başvurularda pasaportuna "vize verilmemiştir, iptal" ibaresini içeren bir kaşe vurulduğunu belirtti. Ş.Y, kaşenin başka ülkelere vize başvurusunda sorun yarattığını ve insan haklarına aykırı olduğunu söyledi. 
Başvuruyu işleme koyan Başbakanlık, Dışişleri Bakanlığı aracılığıyla İngiltere ve İtalya büyükelçiliklerinden açıklama istedi. Büyükelçilikler, uygulamanın yeniden başvuru yapılmasına engel olmadığını savundu ve "pasaport üzerindeki seyahat bilgilerinin tümünün avantajlı kayıtlardan oluşmayabileceğini takdir edersiniz" ifadesini kullandı. 
Yanıtları tatmin edici bulmayan Başbakanlık, uygulamayı "rencide edici" olarak kabul etti. Başbakanlık, 14 Mayıs 2004 tarihli yazısında, "uygulamanın bir insan hakkı ihlali olduğu görüşüne varılmıştır" değerlendirmesini yaptı. 
Başbakanlık, Kamu Personeli Seçme Sınavı'na girmek için istenen başvuru paralarını da insan haklarına aykırılık açısından incelemeye aldı. Ü.Ç adlı vatandaşın başvurusunu inceleyen Başbakanlık, Devlet Personel Başkanlığı'na bir yazı gönderdi. Yazıda, "hem sınav ücretlerinin geri ödenmesi, hem de 'kazandı' belgesi gönderilen vatandaşların herhangi bir kamu kuruluşuna yerleştirilememe" iddasının araştırılmasını istendi. 


</TEXT>
</DOC>
