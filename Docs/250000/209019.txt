<DOC>
<DOCNO> 209019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun02.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Misilleme... Brezilya, "el hareketi" yapan ABD'li pilotu tutukladı 
</HEADLINE>
<TEXT>

     ABD'nin, Brezilya vatandaşlarının parmak izini alması ve fotoğraflarını çekmesine misillemede bulunan Brezilya, fotoğrafı çekilirken ''el hareketi'' yapan bir Amerikalı pilotu ve uçuş ekibini tutukladı. 
     Amerikan federal polisi, Miami'den Brezilya'ya giden American Airlines yolcu uçağının Kaptan pilotu Dale Hirsch'in yeni yürürlüğe giren Brezilya uygulaması çerçevesinde fotoğrafı çekilirken ''el hareketi'' yaptığı gerekçesiyle tutuklandığını bildirdi. 
     Uçağın 11 kişilik mürettebatının da gözaltına alındığı belirtildi. Havayolu şirketinin Brezilya hükümeti, havaalanı yetkilileri ve polisten özür dilemesine karşın, pilot ve uçuş ekibinin bırakılmadığı kaydedildi. 
     Brezilya gazeteleri, Amerikalı mürettebatın parmak izi vermek ve fotoğraf çektirmek istemediğini, pilotun fotoğrafı çekilirken el hareketi yaptığını ve diğerlerinin de buna gülmesi üzerine gözaltına alındıklarını yazdı. 
     ABD'nin, kısa bir süre önce aralarında Brezilya'nın da bulunduğu birçok ülke vatandaşlarına ülkeye girerken parmak izi vermeleri ve fotoğraflarının çekilmesi uygulamasına Brezilya misilleme yapmış, Amerikan vatandaşlarına aynı uygulamayla yanıt verileceğini açıklamıştı. 
     
</TEXT>
</DOC>
