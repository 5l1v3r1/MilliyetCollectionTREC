<DOC>
<DOCNO> 208938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/aeko.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da ödeme zamanı 
</HEADLINE>
<TEXT>

   Ziraat Bankası, temmuzda Tasarruf Mevduatı Sigorta Fon'una alınan İmar Bankası mudilerine yapılacak ödemelere 17 Ocak Cumartesi günü başlıyor 
      EKONOMİ SERVİSİ 
   
   Ziraat Bankası, 3 Temmuz'da Tasarruf Mevduatı Sigorta Fonu'na alınan İmar Bankası mudilerine cumartesi günü ödeme yapmaya başlayacak. 
   TMSF, mudilere yapılacak ödemelerin esaslarını açıkladı. Ödemeler, daha önce Pamukbank ile İmar Bankası'na başvuruda bulunmuş mudilerden, tüm işlemleri tamamlanmış ve başvuru bilgileri ile sistem bilgileri kesin bir şekilde eşleştirilmiş olan 364 bin 335 adet mudi ile başlayacak. 
   Yeni başvurular İmar Bankası Genel Müdürlüğü'ne yapılacak ve bunlar için daha sonra belirtilecek tarih ve şubelerde ödeme yapılacak. 
   Daha önce başvuru yapmış olmakla birlikte Ziraat Bankası nezdinde adlarına hesap açılamamış olan mudiler, adres ve telefon numaraları belirlenen İrtibat Masası'na, hesaplarıyla ilgili sözlü bilgi edinmek üzere telefonlar aracılığıyla ve ayrıca hesaplarıyla ilgili sorunların çözümlenebilmesi için açıklayıcı bir dilekçe ve gerekli belgelerle birlikte yazılı olarak başvurabilecekler. İmar Bankası İrtibat Masası telefonları ise şöyle 
   0212 340 17 02 0212 340 17 04 O212 340 17 05 0212 340 17 85 0212 340 22 08 0212 288 47 56 - Faks 0212 288 48 04 - Faks 
   
   CHP'den dava 
   Bu arada CHP, İmar Bankası mağdurları ile ilgili yasanın off - shore hesaplarına yönelik hükmü ile Türk Patent Enstitüsü Yasası'nda değişiklik yapan yasanın bir hükmünün iptali ve yürürlüğünün durdurulması istemiyle Anayasa Mahkemesi'ne başvurdu. 
   CHP Grup Başkanvekili Haluk Koç, İmarzedelere ödemeleri düzenleyen kanunda, mevduatların ödenmesine ilişkin hükmün iptalini istemediklerini, yasanın "kıyı bankalarındaki offshore hesaplarından İmar Bankası'na el konmadan önceki son 1 ayda mevduat hesabına dönenlere ödeme yapılmayacağına" ilişkin hükmün iptalini istediklerini kaydetti. Yasada, İmar Bankası'ndan Hazine bonosu alanlar ile ilgili olarak bir düzenleme bulunmadığını ifade eden Koç, bu konuda ayrı bir yasa teklifi verdiklerini söyledi. 
   
   İlk ödeme 10 milyarla başlıyor    Vadelere bölünecek 
   TL cinsinden açılacak mevduat hesabının 10 milyar liraya kadar olan kısmı nakden ödenecek.10 milyarın üzerindeki kısım vadelerine kadar bloke edilecek bozdurulamayacak. Vadeler şöyle olacak 5 milyara kadar olan kısım 3 ay, 5 milyardan 15 milyar liraya kadar 12 ay, 15 milyardan 30 milyara kadar 18 ay, 30 milyardan 60 milyara kadar 24 ay, 60 milyardan 170 milyara kadar 30 ay, 170 milyarın üzeri 36 ay.Örneğin 200 milyar TL hesabı olan bir mudi için Ziraat Bankası'da ayrı vadelerde toplam 6 tane vadeli hesap açılacak. 
   
   Birden fazla hesabı olanlar 
   Bir mudinin birden fazla tasarruf mevduatı hesabının olması durumunda, mudi başına ödemede mudinin hesaplarının toplam tutarı dikkate alınacak.Birden çok İmar Bankası şubesinde hesabı olan müşterinin hesapı tek hesapta toplanacak ve mudi en son hesap açtığı İmar Bankası şubesinin işlemlerini yapan Ziraat Bankası şubesine başvuracak.Müşterek hesap sahiplerine ayrıştırılarak ve hesap sahiplerinin çeşitli payları oranında paylaştırılarak mudi bazında ödeme yapılacak. 
   
   Faiz ödemesinin hesabı 
   Ziraat Bankası'nda açılacak hesaplara ilişkin faiz oranı, hesabın işlemeye başladığı dönem başındaki TÜFE rakamının vade sonundaki TÜFE rakamına bölünmesiyle bulunacak. Üç ay vadeli hesaplar vade sonuna kadar tahakkuk eden bu faiz oranıyla birlikte ödenecek.Ziraat Bankası'na aktarılacak tutarlarda milat, İmar Bankası'na el konulduğu tarih olan 3 Temmuz 2003. Anaparalara bu tarihe kadar olan faiz ödenecek. Faiz hesabında ise İmar Bankası'nın ödediği brüt faiz ile mevduatı en yüksek beş bankanın uyguladığı faizin ortalaması kullanılacak.Döviz tevdiat hesaplarında da aynı durum geçerli olurken bu hesaplar için geçerli sayılacak döviz kuru ise 3 Temmuz 2003 tarihindeki Merkez Bankası döviz alış rakamı olacak. 3 temmuz ile ödemelerin başladığı tarih arasında TMSF tarafından faiz ödemesi yapılmayacak. Mudiler bu döneme ilişkin faiz talebini İmar Bankası'na veya iflasına karar verilmesi halinde iflas masasına yapılabilecek. 
   
   Kamu borçlusuna ödeme yok 
   3 Haziran 2003 - 3 Temmuz 2003 arasında gerçek bir nakit hareketi sağlamaksızın off -shore hesaplardan yurtiçi kayıtlara alındığı tespit edilen mevduat ödenmeyecek.Karşılıksız bono satışıyla toplanan tutarları 3 Haziran 2003 - 3 Temmuz 2003 tarihleri arasında tasarruf mevduatına aktarıldığı tespit edilen hesaplar ödenmeyecek.TMSF'ye herhangi bir sebeple borçlu olanların borç tutarları ile ödeme tarihinden önce kamu kurum ve kuruluşları tarafından yazılı olarak bildirilmiş diğer kamu alacaklarına ödeme yapılmayacak.Fon tarafından muvazaalı olduğu tespit edilen hesaplara para ödenmeyecek. 
   
</TEXT>
</DOC>
