<DOC>
<DOCNO> 237260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo16.html </URL>
<DATE> 2004/05/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Arıca Hiçkimse bir yere kaçmıyor... 
</HEADLINE>
<TEXT>

     Samsunspor Teknik Direktörü Erdoğan Arıca, ''Samsunspor'da burada ben de. Hiçkimse bir yere kaçmıyor'' dedi. 
     Nuri Asan Tesisleri'nde basın toplantısı düzenleyen Erdoğan Arıca, çeşit konularda görüşlerini dile getirdi. 
     Deplasmanda yaptıkları Akçaabat Sebatspor maçının kısa bir değerlendirmesini yapan Arıca, rakipleri karşısında iyi mücadele etmelerine karşın ofsayt olarak değerlendirdikleri bir pozisyon sonrasında gelen golle sahadan yenilgiyle ayrıldıklarını söyledi. 
     Arıca, Gençlerbirliği'ne gideceği yolundaki bir soru üzerine ise daha önce görüşme yaptığı Gençlerbirliği'nden yeni bir öneri gelmediğini ifade ederek, bu konunun şu an için olumsuz gibi göründüğünü kaydetti. 
     ''İş benden çıktı'' diyen Arıca, ''Artık onların bileceği iş. Zaten sezon sonuna kadar Samsunspor ile sözleşmem var. Samsunspor da burada ben de. Hiç kimse bir yere kaçmıyor. Önümüzde kritik 2 maç kaldı. Şu an Samsunspor'un onuru mevzu konusu. Sezon bittiği zaman herşey daha da netleşecek'' diye konuştu. 
     Arıca, gelecek sezon takımda kalıp kalmayacağı konusunda Samsunspor Kulübü Yönetim Kurulu ile yapılması planlanan görüşmenin ise henüz gerçekleşmediğini bildirdi. 
     
     TRANSFER GÖRÜŞMELERİ 
     Yardımcı antrenör Ertuğrul Sağlam ve futbol şubesi sorumlusu Suat Çalık'ın bazı oyuncuları izlemek için Portekiz'e gittiğini, oradan da başka ülkelere geçeceklerini belirten Arıca, iç ve dış transfer görüşmelerinin sürdüğünü söyledi. 
     Birkaç yerli ve yabancı oyuncu üzerinde odaklanıldığını bildiğini belirten Arıca, ''Teknik direktör olarak hangi futbolcularla görüşüldüğünden haberim yok. Kimi izlediklerini bilmiyorum'' dedi. 
     Arıca, ''Transferlerden haberinizin olmaması garip değil mi '' yolundaki bir soruyu ise ''Bunun cevabını benim vermem mümkün değil. Çünkü haberi olmayan benim. Bunun başka kişilere sorulması lazım'' diye yanıtladı. 
     Öte yandan iç transfer çalışmaları kapsamında Müslim Can'la 2 yıl için yeniden anlaşma sağlandığı bildirildi. 
     
</TEXT>
</DOC>
