<DOC>
<DOCNO> 223781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy06.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te partilerin mitingleri kurayla belirlenecek 
</HEADLINE>
<TEXT>

     Başbakan Recep Tayyip Erdoğan'ın 23 mart salı günü Gaziantep'te yapacağı miting, muhalefet partilerinin yaptığı itiraz nedeniyle kuraya kaldı. 
     MHP, GP, DYP, İP, ANAP, BBP, CHP il başkanlarının ortak yazılı itirazını görüşen İl Seçim Kurulu, İstasyon Meydanı'nda yapılacak mitinglerin kura ile belirlenmesine karar verdi. 
     İlçe Seçim Kurulu'nun, İstasyon Meydanı'nı miting yapmak için AK Parti'ye tahsis etme kararına muhalefet partilerinin yaptığı itirazı görüşen İl Seçim Kurulu, kararını açıkladı. 
     İl Seçim Kurulu Başkanlığı, İlçe Seçim Kurulu'nun İstasyon Meydanı'nın AK Parti'ye ayrılmasına ilişkin kararını yasaya aykırı bularak, mitinglerin kura ile belirlenmesini kararlaştırdı. 
     CHP İl Başkanı Duran Ergetir, yaptığı açıklamada, İl Seçim Kurulu'na yaptıkları itirazın haklı bulunduğunu, 23 martta yapılacak mitingin kura ile belirlenmesine karar verildiğini söyledi. 
     Ergetir, ''Seçim Kurulu bugün toplanıp, seçime katılacak partilerin temsilcilerinin katılacağı toplantıda 23 martta İstasyon Meydanı'nda yapılacak olan mitingin gününün hangi partiye tahsis edileceğini kura ile belirleyecek'' diye konuştu. 
     AK Parti İl Başkanlığı, 23 mart salı günü İstasyon Meydanı'nda Başbakan Recep Tayyip Erdoğan'ın miting yapacağını duyurmuştu. 
     
</TEXT>
</DOC>
