<DOC>
<DOCNO> 218315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo08.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk mu, Prates mi Söz serbest vuruşçuların... 
</HEADLINE>
<TEXT>

     Fenerbahçe ile Galatasaray arasında 29 Şubat Pazar günü yapılacak derbi maç, 2 takımın usta serbest vuruşçuları Pierre van Hooijdonk ile Cesar Luis Prates'i karşı karşıya getirecek. 
     Fenerbahçe'nin Hollandalı yıldızı Van Hooijdonk, sezon başından bu yana toplam 4 serbest vuruş golüyle ligin en usta frikikçisi olarak dikkati çekiyor. 
     Hollandalı yıldız maçlarda mesafe tanımayan isabetli vuruşlarıyla rakiplerinin adeta korkulu rüyası olurken, kaleciler artık baraj kurdurup kurdurmama konusunda bile çelişkiler yaşıyor. 
     İlk yarıdaki Trabzonspor, Diyarbakırspor, Gaziantepspor ve Ankaragücü maçlarında fileleri serbest vuruşlardan havalandıran Hollandalı futbolcu, tam 8 lig maçından bu yana ise serbest vuruştan gol atamıyor. 
     
     PRATES DE AFFETMİYOR 
     Son 2 resmi maçta 2 serbest vuruş golü atan Galatasaraylı Prates ise, sezon başından bu yana ligde 3 serbest vuruş golüne imza koydu. 
     Brezilyalı futbolcu Malatyaspor, Trabzonspor ve son Konyaspor maçlarında serbest vuruşlardan kalecileri avladı. 
     Prates ayrıca, Avrupa kupalarında CSKA Sofya ve dün gece Villarreal CF, Türkiye Kupası'nda da Türk Telekomspor filelerini 1'er kez serbest vuruşlardan havalandırdı ve resmi maçlarda toplam 6 frikik golüyle Van Hooijdonk'u geçti. 
     
</TEXT>
</DOC>
