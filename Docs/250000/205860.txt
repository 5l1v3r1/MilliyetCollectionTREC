<DOC>
<DOCNO> 205860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonyas01.html </URL>
<DATE> 2004/12/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Eminem yılı zirvede bitirdi... 
</HEADLINE>
<TEXT>

     Rap ve hip-hop müziğin çılgın çocuğu Eminem'e son derece sevindirici bir yeni yıl armağanı geldi. Sanatçı, ''Encore'' adlı çalışmasıyla Billboard listesinde birkaç hafta aradan sonra yeniden bir numaraya oturarak 2004'ü zirvede kapattı. 
     Billboard listelerine ilk hafta zirveden giren ve daha sonraki haftalarda yerini U-2 ve Usher'a bırakan Eminem, 2004'ün son gününde yapacağını yaptı ve yeniden bir numara oldu. 
     Kasım ayı sonlarında müzik marketlerin raflarında yerini alan ''Encore'', şu ana kadar 430 bin adet sattı. 
     Billboard'un en çok satan albümler listesinde bir numara olan albüm, son haftada satışlarını yüzde 36 oranında artırdı. 
     
     U-2 VE DESTINY'S CHILD DA VAR... 
     Değişik sanatçıların şarkılarının yer aldığı ''Now That's What I Call Music'' adlı çalışma da 356 bin satış rakamıyla ikinci oldu. 
     U-2'nun çıktığı ilk hafta listenin zirvesine oturan ''How to Dismantle an Atomic Bomb'' ise biraz gerileyerek üçüncü oldu. 
     Listenin ilk beşine giren diğer albümlerden Destiny's Child topluluğunun ''Destiny Fulfilled'' dördüncü, Shania Twain'in ''Greatest Hits'' adlı çalışması ise beşinci sırada 2004 yılına veda etti. 
     
</TEXT>
</DOC>
