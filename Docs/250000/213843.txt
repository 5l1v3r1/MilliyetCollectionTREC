<DOC>
<DOCNO> 213843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yasam/yas02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fıçıcı'lardan kim kaldı 
</HEADLINE>
<TEXT>

   'Şarap fıçısı' üretimi de 'kaybolan meslekler'den. Cemal Usta, en önemli şarap merkezlerinden Şarköy'de kalan 'son fıçıcı..' 
      NURİ ÇAĞLAR Tekirdağ DHA 
   
   Türkiye'de son yıllarda şarap üretiminde artış olmasına rağmen şarap fıçısı yapanların sayısı parmakla sayılacak kadar azaldı. Türkiye'deki şarap üretiminin yarısını karşılayan Şarköy ve çevresinde kalan tek fıçıcı ise Cemal Açıkgöz. Açıkgöz 76 , fıçıların Fransa'dan ithal edilmesi nedeniyle birçok meslektaşının işi bıraktığını söyledi. 
   Şarköy'e bağlı Hoşköy'de yaşayan Açıkgöz, yaşamını 12 yaşından bu yana fıçı yaparak sürdürüyor. Fıçıcılığın eskiden büyük rağbet gördüğünü ve eskiden bölgede 15'e yakın fıçı imalathanesi bulunduğunu kaydeden Açıkgöz, şunları söyledi 
   "Buralarda Bulgaristan'dan bile ustalar gelip çalışıyordu. Şarap fabrikaları fıçılarını başta Fransa olmak üzere yurtdışından ithal etmeye başlayıp teknoloji de gelişince bu meslek ölmeye başladı." 
   Açıkgöz, sözlerini şöyle bitirdi "Yaptığımız fıçılar artık para etmiyor. 5 tonluk bir fıçının yapımı 1 ay sürüyor. Bu yüzden fıçıları yurtdışından getirtmeye başladılar. Benden sonra bu bölgede artık fıçı yapan kalmayacak." 
   
   
   
</TEXT>
</DOC>
