<DOC>
<DOCNO> 235568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko25.html </URL>
<DATE> 2004/04/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Babacan ABD'deki temaslarda Kıbrıs gündemin ilk sırasında yer aldı 
</HEADLINE>
<TEXT>

     Devlet Bakanı Ali Babacan, ABD'de yaptıkları temaslarda Kıbrıs konusunun gündemin ilk sıralarında yer aldığını belirterek, ''Referandumların sonucunda hükümet yetkilileri Türkiye'nin göstermiş olduğu bu olağanüstü performanstan ve yapıcı çözüme yönelik atmış olduğu adımlardan son derece memnun olduklarını, Türkiye'nin bu çabalarını takdirde karşıladıklarını bize her ortamda her platformda ilettiler'' dedi. 
     ABD temaslarının ardından Türkiye'ye dönen Babacan, Atatürk Hava Limanı'nda bir basın toplantısı düzenledi. 
     ABD'de yaptıkları bu temaslarda Kıbrıs konusunun hemen her platformda gündemin ilk sırasında yer aldığını ifade eden Babacan, ''Özellikle gözlemledik ki Avrupa, Amerika, Asya hangi ülkenin yetkilileri ile görüşsek Kıbrıs'taki çözüm sürecini ve Kıbrıs'taki özellikle yapılmış olan referandumların gün gün saat saat yakından izlendiğini gözlemledik'' diye konuştu. 
     Babacan, şunları kaydetti 
     ''Bu Kıbrıs konusunda Türkiye'nin, Türk Hükümetinin, sayın Başbakanımızın, sayın Dışişleri Bakanımızın yapmış olduğu girişimler yoğun çaba ve çözüm konusundaki bu kararlı duruş hiç kimsenin gözünden kaçmaz ve referandumların sonucunda hem hükümet yetkilileri, diğer ülkelerden bakan muhataplarımız, hem de uluslararası kuruluşların yetkilileri Türkiye'nin göstermiş olduğu bu olağanüstü performanstan ve Türkiye'nin yapıcı çözüme yönelik atmış olduğu adımlardan son derece memnun olduklarını ve Türkiye'nin bu çabalarını takdirle karşıladıklarını bize her ortamda, her platformda ilettiler ve Türkiye'nin bu olumlu yapıcı çözüme yönelik atmış olduğu adımları da çok takdir ettiklerini ayrı ayrı özellikle vurgulayarak bize söylediler.'' Türk ekonomisinin artık kırılganlık yapısını çok geride bıraktığını ifade eden Babacan, şöyle devam etti 
     ''Bunu altını çizerek özellikle vurguluyorum. Bugün artık Türkiye'de güçlü bir hükümet vardır, güçlü bir siyasi yapı vardır. Uygulamalarda istikrar vardır, kararlılık vardır, tutarlılık vardır. Bu da hem ülkemizde, hem dünya genelinde bizi izleyenlere umut vermektedir ve vermeye de devam edecektir.'' 
     
     TEMASLAR 
     Ali Babacan, Washington ve New York'da kısa zaman dilimi içinde çok yönlü ve yoğun bir program gerçekleştirdiklerini anlatarak, programın asıl odak noktasının IMF ve Dünya Bankası'nın düzenlediği bahar toplantıları olduğunu, bu toplantıların yanı sıra ABD'de bulundukları süre içinde Amerikan hükümet yetkilileriyle görüşmeler yaptıklarını kaydetti. 
     Genel toplantılarda pek çok ülkeden bakanlarla bir araya geldiklerini, toplantılardan geri kalan aralarda pek çok ülkenin bakanıyla da birebir görüşme imkanı bulduklarını dile getiren Babacan, Japonya, Avusturya, Belçika gibi ülkelerin bakanlarıyla hem Türkiye ekonomisini hem dünya ekonomisinin genel gidişatını değerlendirdiklerini söyledi. 
     Babacan, IMF ve Dünya Bankası gibi kuruluşların başkanları ve üst düzey yetkilileriyle ayrı ayrı yoğun temaslar ve birebir toplantılar gerçekleştirdiklerini de belirterek, her iki kentte çok sayıda finans kuruluşu ve yatırımcılarla, kredi derecelendirme kuruluşlarıyla da bir araya geldiklerini ifade etti. 
     Bakan Babacan, dünyanın en büyük ve tanınmış kuruluşlarının temsilcileriyle yapılan bu toplantılarda Türk ekonomisine ilişkin son gelişmeler konusunda bilgi aktarma imkanı bulduklarını söyledi. 
     
     ''TÜRKİYE GÜN GÜN, DAKİKA DAKİKA YAKINDAN İZLENMEKTE'' 
     New York ve Washington'da Türk öğrenciler, işadamları ve Türk derneklerinin düzenlediği toplantılara katıldıklarını, çok sayıda Türk ve Amerikalı medya temsilcileriyle hem toplu, hem ikili görüşmeler gerçekleştirdiklerini aktaran Babacan, şöyle devam etti 
     ''Bütün bu temaslarda bir kez daha gördük ki Türkiye yurt dışında artan bir ilgiyle izlenmekte. Uygulamalarımız büyük takdir toplamakta ve özellikle finans ve yatırım çevrelerinde Türkiye gün gün dakika dakika yakından izlenmekte. Türkiye'nin uluslararası arenada hızla değişen bu imajı ekonomimiz açısından kuşkusuz oldukça olumlu etkiler oluşturdu ve oluşturmaya da devam edecek. Hükümetimizin uygulamakta olduğu ekonomik programa olan güven uluslararası piyasalarda da artık yerleşmiş durumda. Hükümetimizin ekonomide, dış politikada, iç politikada yıllardır var olan sorunları çözme kararlılığı da yine bu çevrelerde büyük takdir topluyor. Özellikle AB üyeliği konusunda atmış olduğumuz ve atmakta olduğumuz adımlar, bu çerçevede yapmış olduğumuz siyasi reformlar büyük takdir topluyor ve büyük destek görüyor. Ekonomik alanda üst üste kaydettiğimiz başarılar, geleceğe yönelik Türkiye ile ilgili artık uzun vadeli bakış açısı vermekte.'' 
     
</TEXT>
</DOC>
