<DOC>
<DOCNO> 241704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy11.html </URL>
<DATE> 2004/05/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çiçek "Çakıcı için kırmızı bülten çıkarılacak" 
</HEADLINE>
<TEXT>

     Adalet Bakanı Cemil Çiçek, Alaattin Çakıcı için dört dosyadan difüzyon uluslararası arama çıkarıldığını bildirdi. 
     Çiçek, A.A muhabirine yaptığı açıklamada, Alaattin Çakıcı için dört dosyadan difüzyon çıkarıldığını, bir dosya için de önümüzdeki günlerde difüzyon çıkarılabileceğini bildirdi. 
     Cemil Çiçek, ''Bunun arkasından da kırmızı bülten çıkarılacak'' dedi. 
     Çiçek, Yargıtay Cumhuriyet Başsavcılığı Onur Günü dolayısıyla düzenlenen törenden ayrılırken gazetecilerin sorularını yanıtladı. 
     ''Çakıcı'nın kaçması ile ilgili yargıya ve emniyete yönelik suçlamalar var. Siz bu tartışmaların neresindesiniz'' sorusuna Çiçek, ''Ben bu tartışmanın hiçbir tarafından değilim. Bu konuda gerekli araştırma ve soruşturmalar yapılmaktadır. Yargıtay'da, Anayasa Mahkemesi'nde ve diğer mahkemelerde kararlar verildikten sonra gerekçesi 3 gün, 15 gün hatta 1 ay sonra yazılabilir'' yanıtını verdi. 
     Çiçek, Çakıcı ile bazı kişiler arasında yapılan telefon konuşmalarının dinlenmesine ilişkin bir soruyu yanıtlarken de telefon dinlemelerinin yasal çerçeve içinde mahkeme kararları ile yapıldığını söyledi. 
     Çakıcı'nın iadesi konusunda bir başka soru üzerine Çiçek, kırmızı bülten de dahil gerekli hazırlıkların yapıldığını, konunun takip edildiğini kaydetti. 
     Yargıtay Cumhuriyet Başsavcısı Nuri Ok'un, Türkiye Cumhuriyet Başsavcılığı kurulması yönündeki önerisinin hatırlatılması üzerine de Çiçek, bu konuyu kendisinin de desteklediğini, böyle bir düzenleme için anayasa değişikliği gerektiğini anımsattı. 
     AB'nin İlerleme Raporu yayınlanmadan bir anayasa değişikliği yapılıp yapılmayacağına ilişkin bir soru üzerine de Çiçek, bunun TBMM Uyum Komisyonu'nun çalışmasına bağlı olduğunu, CHP'nin bu komisyona üye vermediğini söyledi. 
     Çiçek, geniş bir Anayasa değişikliği için CHP'ye daha önce çağrıda bulunduğunu ifade etti. 
     
</TEXT>
</DOC>
