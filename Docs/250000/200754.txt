<DOC>
<DOCNO> 200754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı eski bakan için kader günü 
</HEADLINE>
<TEXT>

   Eski Başbakan Yılmaz'la beş bakan hakkında verilen soruşturma önergeleri TBMM Genel Kurulu'nda bugün oylanacak. Önergelerin kabulüne kesin gözüyle bakılıyor 
   Saliha Çolak 

   
   AKP ve CHP'nin, Yolsuzlukları Araştırma Komisyonu'nun önerileri üzerine verdiği soruşturma önergelerinde ilk paket bugün görüşülecek. Genel Kurul'da kabul edilmesine kesin gözüyle bakılan önergelerle eski Başbakan Mesut Yılmaz, eski bakanlar Hüsamettin Özkan, Güneş Taner, Cumhur Ersümer, Zeki Çakan ve Recep Önal hakkında Yüce Divan istemiyle Meclis soruşturması açılması isteniyor. 
   Daha önce hakkında 19 soruşturma komisyonu kurulan Yılmaz ile eski devlet bakanlarından Taner'le ilgili suçlamalar şöyle 
   Türkbank ihalesinde, mafya bağlantılarına ilişkin uyarılar dikkate alınmadı. 
   Yılmaz, ihaleyi yapanlar ve ihaleye katılanları yönlendirdi. 
   Başbakan ve ilgili bakan, ihale komisyonunu aşarak, ihaleye katılacak olanlarla görüştü ve fiyat konuştu. 
   Yılmaz ve Taner hakkında TCK'nın 205. maddesinde tarif edilen devlet adına alım - satıma fesat karıştırma fiilinden soruşturma açılmalıdır. Geçen dönem Genel Kurul'da reddedilen önergenin bir benzeriyle karşı karşıya olan, bankalardan sorumlu eski devlet bakanları Özkan ve Recep Önal hakkında da şu suçlamalarda bulunuluyor 
   Batık kredilerle ilgili işlemler hakkında verilen raporların gereğini yerine getirmeyerek devlet zararının büyümesine yol açtılar. 
   Özkan göreve geldiğinde Halk Bankası'nın 1997 sonu itibarıyla 12 trilyon lira olan takip tutarı yıl sonunda 375 trilyon liraya, görevden ayrıldığı yıl da 1.1 katrilyon liraya çıktı. 
   Kamu bankalarında denetim ve gözetim görevini yerine getirmedikleri için TCK 230. maddeye göre haklarında soruşturma açılmalıdır. 
   
   Enerji dosyaları 
   Hakkında geçen dönem verilen önerge kabul edilmeyen Ersümer ile daha sonra bakan olan Çakan da, Enerji Bakanlığı dönemindeki ihaleler ve doğalgaz alım anlaşmalarında, formül değişikliği başta olmak üzere devleti zarara uğratacak uygulamalara imza atmakla suçlanıyor. 
   CHP'lilerin eski Bayındırlık Bakanı Yaşar Topçu hakkında verdiği soruşturma önergesiyle AKP ve CHP'nin eski Bayındırlık bakanları Koray Aydın ve Abdülkadir Akcan hakkında verdiği önergeler 2004 bütçesinin ardından görüşülecek. 
   
   Ansen hakkında 7 yıl hapis istendi    ANKARA Milliyet 

   Ankara Başsavcılığı, eski Genel Müdür Yenal Ansen'in de aralarında bulunduğu Halk Bankası yöneticileri hakkında dava açtı. İddianamede, Ansen'in de aralarında bulunduğu 11 sanığın 9 Nisan 1999 ve 13 Ekim 1999 arasında kullandırdıkları kredilerle görevi kötüye kullandıkları savunuldu. Sanıklar için bir yıl iki ay ile yedi yıl altı ay arasında değişen hapis cezaları talep edildi. 
   
   
   
</TEXT>
</DOC>
