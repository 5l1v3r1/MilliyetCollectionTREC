<DOC>
<DOCNO> 221215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun35.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos ''Türk tarafı sınırların düzleşmesini gündeme getirdi'' 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Türk tarafının, Rum tarafının toprak konusuyla ilgili önerilerine yanıt vermediğini, ancak başka prosedürler aracılığıyla, sınırların düzleştirilmesi konusunu gündeme getirmeye çalıştığını'' söyledi. 
     Rum radyosunun haberine göre Papadopulos, bugünkü görüşmenin ardından yaptığı açıklamada, KKTC Cumhurbaşkanı Rauf Denktaş'ın, ''Rum tarafının mülkler konusunda sunduğu öneriler hakkında görüş bildirmeye hazır olmadığını ve cevabını Cuma günü vermek isteğini'' söylediğini belirtti. 
     Papadopulos, kendilerinin bugünkü görüşmede, daha önceki görüşmelerden kalan bazı konulara değindiğini, Türk tarafının ise farklı, ancak önemli konuları gündeme getirdiğini söyledi. Papadopulos, ''Kıbrıs'ın diğer ülkelere göre çok daha yüksek bir maaş seviyesine sahip olmasından dolayı üç yönetimin varlığının daha büyük bir yük getireceğini, bundan dolayı da gündeme getirdiği konular arasında merkezi federal hükümet tarafından oluşturucu devletlerin finanse edilmesi konusunun da bulunduğunu'' belirtti ve ayrıca gelir dağılımı konusunu da gündeme getirdiğini kaydetti. 
     ''Türk tarafının sınırların düzleştirilmesi ve iki kesimlilikle ne kastettiği '' yönündeki bir soruya karşılık Papadopulos, ''Geri dönecek olan Rumların sayısının ve geri alacakları mal oranının azaltılmasıyla oluşturucu devletlerin toplumsal karakterini etnik kökene dayandırarak güçlendirmeyi istiyorlar'' dedi. 
     
</TEXT>
</DOC>
