<DOC>
<DOCNO> 239381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy11.html </URL>
<DATE> 2004/05/12/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Claudio Roth Türkiye'de umutlu bir dönem başladı 
</HEADLINE>
<TEXT>

     Alman-Türk Dostluk Grubu Başkanı Claudia Roth, sadece Güneydoğu'da yaşayan insanlar için değil, bütün Türkiye'de umutlu bir dönem başladığını söyledi. 
     Alman Sosyal Demokrat Parti milletvekili Johannes Kahrs ve Hıristiyan Demokrat Parti milletvekili Willi Zylajew eşliğinde Diyarbakır Büyükşehir Belediye Başkanı Osman Baydemir'i makamında ziyaret eden Roth, ''Şu anda sadece bu bölgede yaşayan insanlar için değil, bütün Türkiye'de umutlu bir dönem başlamıştır'' dedi. 
     Sürecin bu şekilde devam etmesi halinde Türkiye'nin AB'ye entegrasyonunun çok kolay olacağını belirten Roth, şöyle dedi 
     ''Bu siyasi gelişme içinde demokratik değerlerin korunması, insanların aynı haklara sahip olması, hukuk devleti standartlarının uygulanması ve bölge için Olağanüstü Hal uygulaması kaldırılarak, Kürt gerçeğinin kabul görmesi önemli gelişmelerdir. Bölge için ekonomik kalkınma da çok önemli. Bu konuda Almanya'ya da görev düşüyor. Bunun bilincindeyiz. Bu bölgenin barış ve huzur içinde yaşaması Almanya'daki Türklerin de barış içinde yaşaması anlamına gelir.'' 
     
     IRAKLI ESİRLERE KÖTÜ MUAMELE 
     Basın mensuplarının sorusu üzerine Irak'taki gelişmelere değinen Roth, Irak'taki işkence olaylarını şiddetle kınadıklarını belirterek, ''Bunlardan üzüntü duyuyoruz. Dünkü olayda suçsuz bir ABD'linin öldürülmesini de kınıyoruz. Bu bir insanlık suçudur. Savaşta dahi olsa işkenceyi haklı kılacak hiçbir şey olmaz'' dedi. 
     Almanya olarak bu olayların aydınlatılmasını ve siyasi sorumluların da soruşturulmasını talep ettiklerini kaydeden Roth, Alman Hükümeti'nin izin vermesi halinde, Irak'a gideceklerini söyledi. 
     Büyükşehir Belediye Başkanı Osman Baydemir ise Türkiye'deki demokrasi ve toplumsal barış yönündeki gelişmelerden memnuniyet duyduklarını belirterek, ''Önemli bir zaman dilimindeyiz. Diyarbakır, Ortadoğu coğrafyasının ticaret merkezi durumundadır. Ben AB yolunun Diyarbakır'dan geçtiği söylemini doğru buluyorum. Bunun yanı sıra yoksullukla mücadelenin yolu da Diyarbakır'dan geçiyor'' şeklinde konuştu. 
     Roth ve beraberindekiler daha sonra Vali Vekili Abdulkadir Yazıcı'yı ziyaret etti. 
     
</TEXT>
</DOC>
