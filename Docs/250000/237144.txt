<DOC>
<DOCNO> 237144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun38.html </URL>
<DATE> 2004/05/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
RAI televizyonunda yönetim kavgası istifa ile sonuçlandı 
</HEADLINE>
<TEXT>

     İtalya'nın devlet televizyonu RAI'nin başkanı Lucia Annunziata, yönetim kurulunu kadrolaşma peşinde koşmakla suçlayarak, görevinden istifa edeceğini açıkladı. 
     Annunziata, Milano'da düzenlediği basın toplantısında, ''işletmenin işgaline karşı'' görevini bırakmayı kararlaştırdığını söyledi. 
     ''RAI Yönetim Kurulu'nun yapmaya hazırlandığı yeni atamalarla kurumu işgal etme hazırlığında olduğunu'' ileri süren Annunziata, ''Çoğulculuk ilkesini ortadan kaldırma konusunda artık tüm sınırları aştılar. Gerek bunu, gerekse mevcut yönetim kurulunun meşruiyetle bağdaştırılamayacak bir tutum içerisinde olduğunu gözler önüne sermek amacıyla görevimden istifa ediyorum'' dedi. 
     Annunziata, İtalya'da gündemin ilk sırasına oturan istifa kararını, bugün yapılması beklenen RAI Yönetim Kurulu toplantısından önce duyurdu. 
     
</TEXT>
</DOC>
