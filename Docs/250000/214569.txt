<DOC>
<DOCNO> 214569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur24.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaz lambaları sandıklardan çıktı... 
</HEADLINE>
<TEXT>

     Vatandaşlar, yıllar önce aydınlanma amacıyla kullanılan gaz lambalarını, olumsuz hava koşullarının ardından, yaşadıkları elektrik sıkıntısıyla birlikte, sakladıkları sandıklardan çıkartarak, yeniden kullanmaya başladılar. 
     Çanakkale'de yaklaşık 20 gün önce yaşanan olumsuz hava koşulları, kar ve fırtına nedeniyle, elektrik direklerinin yıkılması ve tellerin kopmasının ardından Bayramiç İlçesi'ne bağlı bir çok köye halen elektrik verilemezken, köylüler çareyi gaz lambalarını sakladıkları yerlerden çıkartarak, yeniden kullanmakta buldular. 
     Uzun süredir kullanılmayan gaz lambalarının bir çoğunun çalışmaması nedeniyle, birçok vatandaş ise lambalarını tamir ettirmek zorunda kaldı. 
     İlçeye bağlı Ağaçköy de yaklaşık 15 yıldan bu yana bu tür gaz lambalarının tamiriyle uğraşan Hasan Cin, son günlerde tamir için gelenlerin sayısında artış olduğunu söyledi. 
     Asıl mesleğinin berberlik ve kahvecilik olduğuna işaret eden Cin, ''15 yıldan bu yana gaz lambalarının tamiriyle uğraşıyorum. Lambasında arıza bulunanlar kahvehaneme gelerek benden tamir konusunda yardım istiyorlar. Bende hiçbir ücret almadan bu işi zevkle yapıyorum. Bu uğraş bana boş zamanlarımı değerlendirme fırsatı da veriyor'' dedi. 
     
</TEXT>
</DOC>
