<DOC>
<DOCNO> 220172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy08.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğin BM üyesi gençleri 'Koç'ta buluştu 
</HEADLINE>
<TEXT>

   Koç Özel Lisesi'nin programıyla öğrenciler dünyadaki pek çok soruna çözüm arıyor 
      
   Vehbi Koç Vakfı Koç Özel Lisesi'nin 4 - 7 Mart arasında gerçekleştirilen "Model Birleşmiş Milletler BM Gelişim Programı", geleceğin BM üyesi olabilecek öğrencileri örnek bir çalışmada bir araya getirdi. 
   Açılış töreninde konuşan YTP Genel Başkanı İsmail Cem, teknolojik ve bilimsel gelişmenin dünyaya getirdiği avantaj ve dezavantajları anlattı. Türkiye'nin çeşitli okullarından gelen toplam 240 katılımcı, dünyanın çözüm bekleyen pek çok sorunu için projeler geliştirdi. Öğrencilerin kurduğu komitelerde, "Soykırım sonrası Ruanda mültecilerinin geri dönüşü", "Kenya'da bağışıklık kazandırma projesi", "Kabil'de çocuklar için kütüphane", "İstanbul'da deprem", "Botswana'da HIV" gibi tüm dünya ülkelerini kapsayan konular üzerinde atölye çalışmaları yapıldı. Gençlerin çözüm önerileri BM'ye sunulacak. 
   
   
   
</TEXT>
</DOC>
