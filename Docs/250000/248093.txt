<DOC>
<DOCNO> 248093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy10.html </URL>
<DATE> 2004/06/15/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sedat Bucak'ın yeniden yargılanmasına başlandı... 
</HEADLINE>
<TEXT>

     Susurluk Davası kapsamında ''cürüm işlemek için teşekkül oluşturmak'' suçundan hakkında verilen beraat kararı Yargıtay'ca bozulan DYP eski Milletvekili Sedat Edip Bucak'ın yeniden yargılanmasına başlandı. 
     İstanbul 2. Ağır Ceza Mahkemesi'ndeki duruşmaya, tutuksuz sanık Sedat Edip Bucak katılmadı. Duruşmada Bucak'ı, avukatı Mahmut Şevket Küçük temsil etti. 
     Mahkeme Heyeti Başkanı Ahmet Ulucak, sanığın bozmaya karşı görüşünün sorulması için Ankara Ağır Ceza Mahkemesi'ne yazılan talimatın, Bucak'ın memleketinde olduğu gerekçesiyle yerine getirilemediğini tutanağa yazdırdı. 
     Bunun üzerine söz alan avukat Küçük, yeniden talimat yazılmasını istedi. 
     Şanlıurfa'nın Siverek ilçesi Sadettin Köyü'nde olduğu anlaşılan Bucak'ın bozma ilamına karşı görüşünün sorulması amacıyla Siverek Ağır Ceza Mahkemesi'ne talimat yazılmasına, sanığın görüşü alındıktan sonra Yargıtay 8. Ceza Dairesi'nin bozma ilamına uyulup uyulmayacağına karar verilmesine hükmeden mahkeme heyeti, araya adli tatil girdiği için duruşmayı 29 Eylül 2004 tarihine bıraktı. 
     
     DAVANAN GEÇMİŞİ 
     İstanbul DGM Cumhuriyet Başsavcılığı, Susurluk'ta 3 Kasım 1996 tarihinde bir kamyona arkadan çarpan Mercedes marka otomobilden ağır yaralı halde kurtulan dönemin DYP Şanlıurfa Milletvekili Sedat Edip Bucak hakkında ''çete'' kurmak iddialarından dolayı yasal işlem yapabilmek için Bucak'ın dokunulmazlığının kaldırılması amacıyla 11 Şubat 1997'de Adalet Bakanlığı aracılığıyla TBMM Başkanlığı'ye başvurmuştu. 
     TBMM Genel Kurulu'nda 11 Aralık 1997'de dokunulmazlığı kaldırılan Sedat Edip Bucak hakkında Başsavcılık, ''gıyabi tutuklama kararıyla aranan Abdullah Çatlı'nın yerini bildiği halde yetkili mercilere haber vermeyerek saklamak'', ''cürüm işlemek amacıyla teşekkül oluşturmak'' ve ''vahim nitelikte silah bulundurmak'' suçlarından, 11 yıldan 20 yıla kadar ağır hapis istemiyle dava açmıştı. 
     ''Susurluk Davası''nın görüldüğü İstanbul 6 No'lu DGM, 4 Mayıs 1998 tarihindeki duruşmada, Bucak'ın dosyasını Özel Harekat Dairesi eski Başkanvekili İbrahim Şahin'in de aralarında bulunduğu bazı sanıkların yargılandığı ana davayla birleştirmişti. 
     Ancak bu mahkeme, 18 Nisan 1999'da yeniden Şanlıurfa Milletvekili seçilen Sedat Edip Bucak hakkındaki yargılamayı 3 Mayıs 1999 tarihinde durdurarak, dokunulmazlığının kaldırılması istemiyle dosyasını TBMM'ye göndermişti. 
     3 Kasım seçimlerinde yeniden milletvekili seçilemeyen Bucak'ın dosyası, Adalet Bakanlığı aracılığıyla İstanbul DGM'ye iade edilmişti. 
     TCK'nın 313 ve 314. maddelerinin DGM kapsamından çıkarılmasını dikkate alan İstanbul 6 No'lu DGM de, ''görevsizlik'' kararı vererek, dosyayı İstanbul 2. Ağır Ceza Mahkemesi'ne sevk etmişti. 
     Davayı 26 Haziran 2003 tarihinde karara bağlayan mahkeme heyeti, Bucak'ın, hakkındaki ''cürüm işlemek için teşekkül oluşturmak'' suçlamasından beraatını, ''vahim nitelikli silah bulundurmak'' ve ''gıyabi tutuklama kararıyla aranan Abdullah Çatlı'nın yerini bildiği halde yetkili mercilere haber vermeyerek saklamak'' suçlamalarının ise ''4616 Sayılı Şartla Salıverilmeye, Dava ve Cezaların Ertelenmesine Dair Kanun'' kapsamında kesin hükme bağlanmadan ertelenmesini kararlaştırmıştı. 
     İstanbul Cumhuriyet Başsavcılığı'nın ''suçun unsurlarının oluştuğu'' gerekçesiyle temyiz başvurusunda bulunduğu Yargıtay 8. Ceza Dairesi, beraat kararını oybirliğiyle esastan bozmuştu. 
     Bozma gerekçesinde, dosyadaki bilgi ve belgeler karşısında, sanık Sedat Edip Bucak'ın, ''cürüm işlemek için teşekkül oluşturmak'' suçundan mahkum olan ve haklarındaki mahkumiyet kararları kesinleşen diğer sanıklarla birlikte aynı teşekkül içinde yer aldığı ve konumu itibariyle yönetici durumunda bulunduğunun gözetilmesi gerektiği vurgulanmıştı. 
     Kararda, Bucak'ın, TCK'nın 313 maddesinin 2, 3 ve 4. fıkraları uyarınca mahkumiyeti gerekirken, dosya içeriğine uygun olmayan gerekçeyle beraatine karar verilmesinin bozmayı gerektirdiği kaydedilmişti. 
     
</TEXT>
</DOC>
