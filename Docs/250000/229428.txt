<DOC>
<DOCNO> 229428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas08.html </URL>
<DATE> 2004/04/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kadınlarda stresten kurtulmanın yolu Saç modelini değiştirmek 
</HEADLINE>
<TEXT>

     Özellikle kadınların bunalımda oldukları dönemlerde saç modellerinde yaptıkları değişikliğin, farkedilme isteğinden kaynaklandığı bildirildi. 
     Selçuk Üniversitesi Eğitim Fakültesi Dekanı ve Eğitimde Psikolojik Hizmetler Uzmanı Prof. Dr. Ömer Üre, AA muhabirine yaptığı açıklamada, kişilerin psikolojik olarak kendilerini iyi hissetmedikleri dönemlerde ihtiyaç duydukları en önemli şeyin ''tanınma'' ve ''onaylanma'' isteği olduğunu söyledi. 
     Kişilerin bu amaçla zaman zaman fiziki görünüşlerinde değişiklik yapma yoluna gittiklerini anlatan Üre, özellikle kadınların kendileri üzerinde yaptıkları en kolay değişimi makyajla gerçekleştirdiklerini kaydetti. 
     Kadınların, içinde bulundukları bunalımlı dönemden çıkabilmek için, çoğunlukla saçlarında bir takım değişiklikler yapma ihtiyacı hissettiklerini de belirten Üre, şunları söyledi 
     ''Eğer kişinin gelir düzeyi yüksekse kitap yazmayı deneyebilir veya yeteneklerini bir filmde oynayarak göstermeyi amaçlayabilir. Böylelikle başkalarının takdirini kazanmış olacaktır. Saç kestirme, modelinde değişiklik yapma veya yeni bir renge boyatma tanınma, farkedilme, dikkat çekme ve takdir edilme ihtiyacından kaynaklanıyor. Kişi böyle yaptığı zaman, bilinç altında başkalarının dikkatini çekebileceğini düşünüyor.'' Ancak, farklı kültürlerde yaşayan kadınların aynı davranışı göstermelerinin mümkün olmadığını da kaydeden Üre, ''Köyde yaşayan bir kişi, alacağı tepkiler nedeniyle bu tür değişimleri kolaylıkla yapamayabilir'' diye konuştu. 
     
     ERKEKLER DE OTOMOBİL VE SAAT DEĞİŞTİRİYOR 

     Farkedilme ve tanınma isteğinin sadece kadınlara özgü bir durum olmadığını ifade eden Prof. Dr. Üre, erkeklerde de bu tür durumlarının değişik şekillerde kendini gösterdiğini söyledi. 
     Kadınlar saç şekillerinde yaptığı değişiklikle psikolojik olarak rahatlarken, erkeklerin ise otomobillerini, saatlerini veya cep telefonlarını değiştirerek aynı ihtiyacı karşıladıklarını belirten Üre, ''Yapılan araştırmalar, imaj yenileyen kişilerin beyinlerinde salgıladıkları Serotonin adlı mutluluk hormonunun yükseldiğini ortaya koyuyor'' dedi. 
     Üre, kişilerin bazen farkında olmadan yapmak istedikleri bu değişimlerin gerekli olduğunu ve olumlu etkilerinin bulunduğunu belirterek, günlük hayatta yapılmak istenen bu değişikliklerin kişilerin beğenilerine göre belirlendiğini sözlerine ekledi. 

     
</TEXT>
</DOC>
