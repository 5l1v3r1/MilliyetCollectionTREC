<DOC>
<DOCNO> 233584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur06.html </URL>
<DATE> 2004/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İzmir'de "Balyoz Timler" 5 günde aranan 24 kişiyi yakaladı 
</HEADLINE>
<TEXT>

     İzmir'de ''pilot bölge'' seçilen, eğlence yerlerinin yoğun olduğu Alsancak Semti'nde Emniyet Müdürlüğü'nün oluşturduğu ''Balyoz Timler'', 5 günde, çeşitli suçlardan aranan 24 kişiyi yakaladı, 43 işyerine de ceza işlemi uyguladı. 
     İzmir Valisi Yusuf Ziya Göksu'nun talimatıyla Emniyet Müdürü Halil Tataş'ın koordinasyonunda Alsancak Semti'nde oluşturulan polis ekipleri ''Balyoz Timler'', Asayiş, Terörle Mücadele, Konak İlçe Emniyet Müdürlüğü ile karakol ekipleri ve Yunuslar'dan oluşturuldu. 
     Resmi ve sivil polislerin görev yaptığı ''Balyoz Timler''in 5 günlük uygulamasında, çeşitli suçlardan aranan 24 kişi yakalandı. Semtte faaliyet gösteren içkili 98 işyeri kontrol edildi, şartlara uymayan ve yüksek sesle müzik yayını yaptığı belirlenen 43 işletme hakkında ceza işlemi uygulandı. 
     Ayrıca, fuhuş yaptırdığı tespit edilen 3 evin sahibi, haklarında işlem yapılarak adliyeye sevk edildi. 
     Alsancak'ta 24 saat kesintisiz süren ''Balyoz Timler Uygulaması'' sonucu bölgede meydana gelen olaylarda belirgin bir azalma olduğu bildirildi. 
     
     SUÇLARDA AZALMA 
     İzmir Emniyet Müdürü Halil Tataş, AA muhabirine, Alsancak Semti'ne özel bir önem verdiklerini belirterek şunları söyledi 
     ''Alsancak, İzmir'in en mutena semtlerinden biri. Sayın valimizin talimatıyla başlatılan Balyoz Timler Operasyonu sonucu, semtte meydana gelen suçlarda 4'te bir oranında azalma oldu. Amacımız, suçlardaki azalmanın gelecek günlerde de devam etmesini sağlamak. Çalışmalarımız kararlılıkla sürecek.'' 
     
</TEXT>
</DOC>
