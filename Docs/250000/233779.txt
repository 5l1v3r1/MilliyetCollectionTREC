<DOC>
<DOCNO> 233779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun25.html </URL>
<DATE> 2004/04/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Fransa'da camiye saldırıya yoğun tepkiler 
</HEADLINE>
<TEXT>

     Fransa'daki çeşitli dinlerin temsilcileri ve sivil toplum örgütleri, yayınladıkları bildirilerle, Strasbourg kentinde Türklerin gittiği bir camiye düzenlenen saldırıyı şiddetle kınadılar. 
     Strasbourg Hıristiyan Kiliseleri Konseyi tarafından yayınlanan bildiride, hangi dinden olursa olsa ibadet yerlerine yapılan bu tür bir saldırının sert bir biçimde kınandığı belirtildi. 
     Alsace bölgesindeki Musevi Kurumları Temsilcileri Konseyi tarafından yapılan açıklamada da, saldırı kınanarak, Müslüman cemaatine dayanışma mesajı gönderildi. 
     Uluslararası Irkçılık ve Musevi Düşmanlığıyla Mücadele Derneği'nin LICRA açıklamasında, saldırının ''nefret'' uyandırdığı belirtildi ve ırkçılığın her çeşidiyle mücadele edilmesi çağrısında bulunuldu. 
     Strasbourg'un eski Sosyalist Belediye Başkanı Catherine Trautman da, dini ve ibadet yerlerinin daha iyi korunmasını istedi ve Müslüman cemaate dayanışma mesajı gönderdi. 
     Kimliği belirlenemeyen saldırganlar, Meineau mahallesinde yer alan Eyüp Sultan Camii'ne, Pazartesi'yi Salı'ya bağlayan gece molotofkokteyli atarak, camiyi yakma girişiminde bulunmuştu. Saldırganlar, caminin duvarlarına İslam karşıtı yazılar ve gamalı haç da çizmişlerdi. 
     
</TEXT>
</DOC>
