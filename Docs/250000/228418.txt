<DOC>
<DOCNO> 228418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko03.html </URL>
<DATE> 2004/04/04/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kaçak cep telefonlarına dikkat 
</HEADLINE>
<TEXT>

     Nokia Türkiye Genel Müdürü Alessandro Fiorentino, sahte aksesuarların yol açtığı bazı olumsuzlukların cep telefonu satışlarını etkilemeyeceğini söyledi. 
     Fierentino, kaliteyi ve müşteri memnuniyetini esas alan bir firma olduklarını, dünyanın önemli pazarlarından biri olan Türkiye'de de kanıtlamayı başardıklarını kaydetti. 
     2003 yılında satışların göreceli olarak azalmasına karşın, 2004 yılında Türkiye pazarında, ciddi oranda satış artışı hedeflediklerini ifade eden Fierentino, ''Halen Türkiye'ye üretim yatırımı planımız yok. Ancak Türk müşterilerimize sunduğumuz hizmeti devam ettirmek için pazardaki varlığımız uzun vadede devam edecek'' dedi. 
     Nokia marka cep telefonunu kullanan ve kullanım kolaylığını gören müşterilerin bir başka markayı tercih etmesinin oldukça zor olduğunu öne süren Fierentino, ''Cep telefonlarının, bireyin tarzını ve kişiliğini yansıtan bir ürün olduğuna inandık. Farklı müşteri gruplarına farklı cep telefonu modeli sunuyoruz. Diğer markalara göre piyasada daha önde olmamızın nedenini, kullanıcıya özel ürünler sunmamıza bağlıyoruz'' diye konuştu. 
     Kaliteli mal üreten ve pazarlayan pek çok firmanın karşılaştığı ''sahte ürün'' sorununun Nokia'nın da ciddi problemlerinden olduğunu vurgulayan Fiorentino, şunları kaydetti 
     ''Haberlerde izlediğimiz, cep telefonu cihazlarının patlaması ve arıza vermesi gibi olumsuz durumların tek nedeni, ucuz ancak kalitesiz sahte aksesuarların kullanılmasıdır. Biz bu durumu, kullanıcının bilgi eksikliğine bağlıyoruz. Kaçak aksesuarlar kullanımları sonucu meydana gelen sorunlar cep telefonu satışlarını etkilemez. Fakat, bu duruma kayıtsız da kalmıyoruz. Tüketicinin mağdur olmasını önlemek için mümkün olduğunca bilgilendirme yapmaya çalışıyoruz. Reklam ve tanıtım kampanyalarında, orijinal ürün kullanımına dikkat çekiyoruz. Ancak, sahte aksesuar kullanımını önlemenin tek yolu, bayi aracılığıyla müşteriyi bilgilendirmektir.'' Cep telefonu kullanıcılarından, tehlikeli durumlar yaşamaması için aksesuarlarının tamamını yetkili bayilerden almalarını isteyen Fiorentino, amaçlarının benzer olumsuz durumları sıfıra indirmek olduğunu vurguladı. 
     Fiorentino, 2004 yılının 2. yarısında piyasaya sürecekleri yeni modelleri şimdiden açıklamalarının mümkün olmadığını ancak, 2004 yılında çok farklı tüketici grupları için yeni ürünlerin hazırlanmakta olduğunu sözlerine ekledi. 

     
</TEXT>
</DOC>
