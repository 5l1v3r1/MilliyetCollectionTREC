<DOC>
<DOCNO> 206601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo14.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
3 büyüklerde oynayan futbolcular İstanbulspor'a sahip çıksın 
</HEADLINE>
<TEXT>

     Profesyonel Futbolcular Derneği, büyük maddi sıkıntılar yaşayan İstanbulspor'a İstanbul halkının sahip çıkması gerektiğini kaydetti. 
     Dernekten yapılan yazılı açıklamada, İstanbulsporlu futbolcuların düzenlediği basın toplantısında bu durumun açık seçik ortaya çıktığı belirtilerek, ''Hepimizin gözlerini yaşartacak şekilde yapılan basın toplantısıyla, sadece İstanbulsporlu futbolcuların değil Türkiye'deki kulüplerin, futbolcuların yüzde 90'ının dramı gündeme gelmiştir'' denildi. 
     Açıklamada şu görüşlere yer verildi 
     ''Bugün İstanbulsporlu futbolcular, yarın bir başka kulübün futbolcuları ne yazık ki aynı dramı ve üzüntüyü bize yaşatacaklardır. Özellikle Beşiktaş, Fenerbahçe ve Galatasaraylı futbolcuların lider olarak Türkiye'de tüm profesyonel futbolculara destek olmaları, onların sorunlarıyla bütünleşmeleri şarttır. 
     İstanbulspor'a İstanbul halkı sahip çıkmalıdır. Büyükşehir Belediye Başkanı ve ilçe belediye başkanlarına İstanbulspor'a maddi yardımda bulunulması için çağrı yapıyoruz. Futbol Federasyonu da olaya el atmalıdır. Federasyon sadece kulüplerin değil, futbolcuların da haklarını korumak üzere seçilmiş bir örgüttür.'' 
     
</TEXT>
</DOC>
