<DOC>
<DOCNO> 219097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/siyaset/siy07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçmişte dini istismar yanlışına biz de düştük' 
</HEADLINE>
<TEXT>

   Erdoğan, "Siyasette dini istismar kamplaşmalara yol açar. Bu hatayı biz de yaptık. Şimdi kırmızı çizgilerimizden biri" dedi 
      ANKARA Milliyet 

   
   Başbakan Recep Tayyip Erdoğan, Türkiye'de geçmişte dini istismara açık siyaset yapıldığını belirterek, "Buna göz yumuldu. Biz de zaman zaman bu yanlışı yaptık. Şimdi kırmızı çizgilerimizden biri de bu" dedi. 
   Kanal 7'deki İskele Sancak programında gündeme ilişkin soruları yanıtlayan Erdoğan, CHP'nin, kendisini "Karasakal" Deniz Baykal'ı da "Temel Reis" tiplemesine benzeten karikatürlü seçim propogandasına sert tepki gösterdi. Erdoğan, "Ben Karadenizliyim, Temel Reis'lik bana yakışır. Akdeniz'den Temel Reis çıkmaz. Bu bir çelişkidir. Karikatürler hiç olmamış, olsa eyvallah. Ne yapacaklarını şaşırdılar. Bir defa aynaya bakmaları lazım, bunlar kurusıkı atıp tutuyorlar" diye konuştu. 
   
   Cumhuriyet çocuğuyum 
   CHP'yi hazımsızlıkla niteleyen Erdoğan, "Cumhuriyeti istismar ediyorlar. Cumhuriyet hepimizin. Partinin adında 'Cumhuriyet' olması bu hakkı onlara vermez. Ben bir cumhuriyet çocuğuyum, cumhuriyeti sonuna kadar sahipleniyorum. Cumhuriyeti ne noktaya getirdikleri belli. Bizim de ne yaptığımız belli" dedi. 
   İmam hatip mezunları ve meslek liselilere üniversite sınavına girişte haksızlık yapıldığını da belirten Erdoğan, "YÖK Başkanı'yla görüştüm, gelecek yasada bir düzenlemenin yapılmaması halinde, yeni bir yasayla bu işi çözeceğiz" diye konuştu. 
   
   'İmam hatip mezunuyum' 
   Erdoğan, şöyle devam etti "Ben de imam hatip mezunuyum. Beni de önce üniversiteye almadılar. Liseyi dışarıdan bitirdim. Daha sonra iktisadi ticari bilimlere girdim. Hendek atlattılar. Siyasal bilgilere girmek istiyordum. Ama şimdi pratikte yapıyoruz. İmam hatipliler, sadece imam olur anlayışı var. Bu karıştırılıyor. Babam beni oraya, imam olayım diye değil, dini bilgiler almam için gönderdi." 
   Siyasette dini istismar yapmanın kamplaşmalar doğuracağını da ifade eden Erdoğan, "Geçmişte ülkemizde dinin istismarına açık siyaset yapıldı, göz yumuldu. Biz de bu hataya düştük, zaman zaman yaptık. Şimdi bunu gözetmek zorundayız. Dini siyasette istismar edemeyiz. Kırmızı çizgilerimizden bir de bu" dedi. Erdoğan, listelerin geç verilmesi nedeniyle seçime giremeyecekleri Batman ve Mardin'de de başka bir partiyi destekleyeceklerini söyledi. 
   
   
   
</TEXT>
</DOC>
