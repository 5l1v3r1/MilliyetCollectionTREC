<DOC>
<DOCNO> 235253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy07.html </URL>
<DATE> 2004/04/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
AK Parti'den Büyükerşen hakkında suç duyurusu... 
</HEADLINE>
<TEXT>

     AK Parti, Eskişehir Büyükşehir Belediye Başkanı Yılmaz Büyükerşen hakkında AK Parti'yi ''işgalci'' olarak tanımladığı iddiasıyla suç duyurusunda bulundu. 
     AK Parti'nin avukatı Fatih Şahin tarafından Eskişehir Cumhuriyet Başsavcılığı'na gönderilmek Ankara Cumhuriyet Başsavcılığı'na verilen suç duyurusu dilekçesinde, Yılmaz Büyükerşen'in yerel seçim sonrasında AK Parti'ye ve partililere hakaret ettiği ifade edildi. 
     Dilekçede, Büyükerşen'in 31 Mart'ta yerel bir televizyonda yayınlanan bir programda yaptığı konuşmada, Birinci Dünya Savaşı'ndaki işgal dönemi ve Kurtuluş Savaşı yıllarına değindiği anlatıldı. 
     Büyükerşen'in, Eskişehir'in demokrasi ve laik cumhuriyetin kalesi olduğunu söylediği ve ''Eskişehir AKP'nin bütün gücüyle kuşatılmış, bütün gücüyle yüklendiği bir savaştı buradaki. Bir siyasi savaş'' dediği kaydedildi. 
     Büyükerşen'in, AK Parti'yi ''Türkiye'yi parçalayan, bölen ve işgal eden düşman'' olarak tanımladığı öne sürülen dilekçede, demokratik bir şekilde gerçekleştirilen yerel seçimlerde AK Parti'yi ve partilileri de ''işgalci'' olarak itham ettiği savunuldu. 
     Dilekçede, Büyükerşen'in, ''AK Parti'nin manevi şahsiyetine hakaret ettiği gibi bölge halkını da birtakım sosyal ve siyasi farklılıklara dayanarak düşmanlığa ve kin beslemeye basın yoluyla tahrik ettiği'' ileri sürüldü. 
     Dilekçede, Büyükerşen hakkında, Basın Kanunu ve Türk Ceza Kanunu'nun ilgili maddeleri uyarınca yasal işlem yapılması talep edildi. 
     
</TEXT>
</DOC>
