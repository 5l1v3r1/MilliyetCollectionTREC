<DOC>
<DOCNO> 219883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/dunya/dun03.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Al güreşçileri, ver ajanları 
</HEADLINE>
<TEXT>

   Rusya, Yandarbiyev'i öldüren 2 ajanı Katar'da tutuklanınca 2 Katarlı sporcuyu rehin aldı 
   CENK BAŞLAMIŞ Moskova 

   
   Rusya, Çeçenistan'ın eski Başkanı Selimhan Yandarbiyev'e Doha'da düzenlenen suikastla ilgili olarak tutuklanan 2 ajanını Katarlı 2 güreşçiyle takas etmeye çalışıyor. 
   Kommersant gazetesinin manşetten verdiği habere göre Moskova, ajanlarını kurtarabilmek amacıyla bir süredir Doha ile gizli pazarlık yürütüyor. Sırbistan'a gitmek üzere hafta sonunda Belarus'tan Moskova'ya gelen Katar güreş milli takımının antrenörü Aleksandır Dubrovskiy ile sporcular Nasır İbrahim Mihadi ile İbat Ahmedov, yanlarındaki dövizi deklare etmedikleri gerekçesiyle havaalanında gözaltına alınmıştı. Rus asıllı Dubrovskiy, daha sonra serbest bırakıldı. Ancak, biri Azeri asıllı olan Katarlı güreşçilerin aslında takasta kullanılmak üzere gözaltına alındığı ortaya çıktı. 
   
   Katar'dan olumlu cevap yok 
   Kommersant, Rus yetkililerin Moskova'daki Katar Büyükelçiliği kanalıyla ajanlara karşılık güreşçilerin takasını önerdiğini, ancak şimdiye kadar olumlu bir yanıt alamadığını yazdı. Kommersant, havaalanı polisinde güreşçilerin gözaltına alınmasıyla ilgili bir kayıt bulunmadığını da ortaya çıkardı. Yandarbiyev'in geçen ay Doha'da bombalı saldırıyla ölmesinden kısa süre sonra Katar polisi 2 Rus ajanını tutuklamıştı. Rusya Dışişleri Bakanı İgor İvanov, ajanların suikasta karıştıklarını kabul etmemişti. 
   
   
   
</TEXT>
</DOC>
