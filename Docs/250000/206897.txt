<DOC>
<DOCNO> 206897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/dunya/adun.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den üç mesaj 
</HEADLINE>
<TEXT>

   Washington, 28 Ocak'taki Bush - Erdoğan görüşmesi öncesinde, Kıbrıs ve sorunlu Amerikan yatırımları konusunda somut ilerleme umarken, Ankara'ya da, 'Kerkük sorunu Beyaz Saray'da çözülmez' mesajını verdi 
      Yasemin Çongar 

   
   Washington 
   
   Başbakan Recep Tayyip Erdoğan'ın, ABD Başkanı George W. Bush'la 28 Ocak'ta Beyaz Saray'da yapacağı görüşmenin başarı şansı, önümüzdeki haftalarda Kıbrıs konusunda somut ilerleme ve Türkiye'deki sorunlu Amerikan yatırımlarında çözüm sağlanması halinde belirgin biçimde artacak. 
   ABD tarafının beklentisi, Erdoğan'ın Kıbrıs'ta yeni bir müzakere sürecinin başlaması yönünde anlayış birliği oluşturmuş ve KKTC lideri Rauf Denktaş'ı buna ikna etmiş şekilde Washington'a gelmesi. ABD'li yetkililer ayrıca, Türkiye'deki yatırımları çıkmaza giren Amerikan şirketlerinden "en azından bir ya da ikisinin meselesinin, Erdoğan ziyareti öncesinde nihai çözüme ulaştırılması" talebini de Ankara'ya ilettiler. 
   Washington'ın, ziyaret kapsamında dile getirdiği üçüncü mesaj ise Irak'la ilgili. ABD tarafı, Ankara'nın Kuzey Irak'la ilgili sıkıntılarını ya da Kerkük konusundaki beklentilerini, Beyaz Saray'da somut bir sonuca ulaştırma arzusunun "gerçekçi" olmadığını vurgulayarak, Türk kamuoyunda bu konuda "yanlış bir beklenti" oluşmasının tehlikesine dikkat çekiyor. 
   ABD'nin Ankara Büyükelçisi Eric Edelman bugünlerde Washington'da ve Erdoğan ziyaretine hazırlık niteliğinde temaslarını sürdürüyor. Gerek bu temaslardan haberli ABD kaynaklarının, gerekse Türk diplomatlarının verdiği bilgilere göre, Erdoğan - Bush görüşmesinin üç önemli konusunda öne çıkan mesajlar şunlar 
   
   Kerkük'te sonuç beklemeyin 
   1 - Gündemin bir numaralı konusunun Irak olacağını iki taraf da kabul ediyor. ABD kaynakları, "Bush ve Erdoğan, Türkiye'nin Irak'ın kuzeyindeki duruma ilişkin kaygılarını mutlaka konuşacaklar. Ancak Başkan Bush'un Kerkük ya da diğer başka bir konuda, Ankara'nın sıkıntısını giderecek bir açıklama yapması ya da bu yönde bir sonucun görüşmede elde edilmesi beklenmemeli. Olsa olsa Başkan, konunun karmaşıklığını ifade edecektir. Sıkıntıların çözüm yeri ise Irak" diyorlar. 
   
   Önce Annan'la görüşün 
   2 - Erdoğan'ın 28 Ocak'ta Bush'la görüşmesi öncesinde New York'ta BM Genel Sekreteri Kofi Annan'la buluşabilmesi ve Kıbrıs müzakerelerinin Annan Planı çerçevesinde yeniden başlaması iradesini bildirmesi, Beyaz Saray görüşmesini olumlu etkileyecek. ABD tarafı, ocak içinde müzakere yönünde somut ilerleme için bastırırken, Erdoğan'ın da, "Önce Annan, sonra Bush" formülüne sıcak baktığı belirtiliyor. 
   
   Cargill şirketini rahatlatın 
   3 - ABD'nin, Erdoğan'ın ziyareti öncesinde "bir ya da iki sorunlu şirketin hakkını almış olması" yönünde net beklentisi var. ABD'li bir kaynak bu konuda, AKP ile temasın sürdüğünü ve özellikle Bursa'da şeker türevleri üreten Cargill şirketinin yeni yatırımlarını güçleştiren sorunların aşılması yönünde Ankara'dan hızla karar beklediklerini bildirdi. 
   Bu kaynağa göre, glükoz ve früktoz'daki yüzde 10'luk kotanın kaldırılması ve şirkete karşı açılan davaların sonuçlanması yönündeki beklentiye AKP hükümetinin yaklaşımı da olumlu. Öte yandan, aynı ABD'li yetkili, "sembolik önemi büyük" bir adımın da, Motorola'nın alacaklarının ödenmesi olacağına dikkat çekti. 
   
   
   
</TEXT>
</DOC>
