<DOC>
<DOCNO> 217402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun37.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya seçimlerinde "sloganımı çaldın" tartışması .. 
</HEADLINE>
<TEXT>

     Avusturya'da Cumhurbaşkanlığı seçimi için propaganda faaliyetleri tüm hızıyla sürerken, Sosyal Demokrat Parti SPÖ ile Halk Partisi ÖVP adayları arasında slogan kavgası başladı. 
     Kamuoyu yoklamalarına göre, seçimi ''yüzde 10 farkla'' kazanacağı belirtilen SPÖ adayı Dr. Heinz Fischer, gazetelere verdiği ilanda kullandığı ''Politikanın vicdana ihtiyacı var'' şeklindeki sloganının, ÖVP adayı Dışişleri Bakanı Benita Ferrero-Waldner tarafından çalındığını öne sürdü. 
     Fererro-Waldner'in sloganını çalarak kendi ilanlarında ve web sayfasında kullandığını söyleyen Fischer, ''rakibinin bu hareketinin en hafif deyimle çirkin olduğunu ve centilmenlik anlaşmasına aykırı olduğunu'' savundu. Fischer, ''Politikanın vicdana ihtiyacı var'' şeklindeki sloganın telif hakkının seçim kampanyasını yürütmekle görevli Young Rubicam ajansına ait olduğunu belirterek, rakibi hakkında yasal yollara başvuracağını bildirdi. 
     ÖVP yetkilileri ise suçlamaları reddederek, gazetelerde gördükleri anonim bir ilan metnini, ''hoşlarına gittiği için'' kullandıklarını söylediler. 
     Avusturya'da 25 Nisan günü yapılacak Cumhurbaşkanlığı seçimine anamuhalafet SPÖ'nün adayı Dr. Heinz Fischer ile iktidardaki ÖVP'nin adayı Benita Ferreo-Waldner katılıyor. İktidar ortağı aşırı sağ eğilimli Özgürlükçüler Partisi FPÖ ile muhalefetteki Yeşiller partisi bugüne kadar aday belirlemediler. 
     Son kamuoyu yoklaması sonuçlarına göre, seçmenlerin yüzde 'ü SPÖ adayı Heinz Fischer'i ''inandırıcı'' bulurken, ÖVP adayı Benita Ferreo-Waldner'i ''inandırıcı'' bulanların oranı yüzde 43 olarak ortaya çıktı. 
     Düzenlediği basın toplantısında A.A muhabirinin sorularını da yanıtlayan SPÖ adayı Dr. Heinz Fischer, ülkedeki Türklere de mesaj gönderdi ve partisinin başlattığı, ''yabancılara seçme ve seçilme hakkı verilmesi'' kampanyasını desteklediğini söyledi. 
     Fischer, SPÖ'nün iktidarda olduğu Viyana eyaletinde uygulanan ''yabancılara seçme ve seçilme hakkının'' diğer eyaletlerde de uygulanması gerektiğini kaydetti. 
     Seçilmesi halinde sadece Avusturyalıların değil, ülkede yaşayan tüm insanların cumhurbaşkanı olacağını belirten Fischer, bugüne kadar olduğu gibi cumhurbaşkanı seçildiğinde de ülkedeki yabancıların sosyal faaliyetlerine ve toplantılarına katılarak diyaloğu sürdüreceğini söyledi. 
     Avusturya'da resmi verilere göre 50 bin Türk kökenli seçmen bulunuyor. Gerek SPÖ adayı Fischer, gerekse ÖVP adayı Ferreo-Waldner, Türk kökenli 50 bin seçmenin oylarını alabilmek için Avusturya'da da dağıtımı yapılan Türk gazetelerine Türkçe ilanlar vermeye başladılar. 
     
</TEXT>
</DOC>
