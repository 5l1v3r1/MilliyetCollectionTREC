<DOC>
<DOCNO> 222361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/yasam/yas06.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Diana öldürüldü' iddiası güçleniyor 
</HEADLINE>
<TEXT>

   Trafik kazasından sonra Diana'yı kurtarmaya çalışan itfaiyecilerden biri 'Benimle konuştu' deyince kafalar yeniden karıştı... 
      DIŞ HABERLER SERVİSİ 
   
   Fransa'nın başkenti Paris'te 1997'te sevgilisi Dodi el Fayed ile geçirdiği trafik kazasında ölen Galler Prensesi Diana'nın son anları, kazanın ardından kurtarma çalışmalarına katılan bir itfaiyecinin anlatımıyla öğrenildi. Diana'nın enkaza dönen Mercedes'ten çıkarılması çabalarına katılan Carlo Zaglia, prensesin kazadan sonra uzun bir süre bilincinin açık olduğunu söyledi. 
   
   İşte son sözleri 
   Zaglia isimli itfaiyeci, Ağustos 1997'deki kazanın hemen ardından Diana'nın konuşabildiğini, duyabildiğini ve gözlerinin açık olduğunu belirtti. Zaglia, "Enkaz içinden bana gözleri fal taşı gibi açık bakıyordu. 'Ne oldu Neler oluyor Bana ne olduğunu gösterin' diye konuşuyordu" dedi. Diana'nın sıkıştığı yerden çıkmaya çalıştığını belirten Zaglia, genç kadına "Endişelenmeyin. Her şey düzelecek" dediğini de aktardı. Zaglia'nın açıklamaları, Diana'nın kazadan sağ kurtulduğunu, ardından da İngiliz gizli servisi tarafından öldürüldüğü iddialarına da yeni cephane verdi. Kazadan sonra yapılan resmi açıklamalarda, Diana'nın konuşamayacak kadar kötü yaralandığı ifade edilmişti. 
   
   
</TEXT>
</DOC>
