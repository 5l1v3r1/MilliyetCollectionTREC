<DOC>
<DOCNO> 204007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur14.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın cezası 1 yıl ertelendi... 
</HEADLINE>
<TEXT>

     ''Kayıp Trilyon'' davasında, ''özel belgede sahtecilik'' suçundan 2 yıl 4 ay hapis cezası alan kapatılan RP'nin Genel Başkanı ve halen SP'nin Genel Başkanı Necmettin Erbakan'ın cezasının infazı 1 yıl süreyle ertelendi. 
     SP Genel İdare Kurulu üyesi Şeref Malkoç ve Erbakan'ın avukatı Yaşar Gürkan, Ankara Numune Hastanesi Sağlık Kurulu'nun raporunu, infaz işlerinden sorumlu Ankara Cumhuriyet Başsavcı Vekili Bekir Selçuk'a sundu. 
     Selçuk, daha sonra, Ankara Cumhuriyet Başsavcısı Hüseyin Boyrazoğlu ile görüştü. 
     Ankara Cumhuriyet Başsavcılığı, sağlık raporu doğrultusunda Erbakan'ın cezasının infazının 1 yıl süreyle ertelenmesine karar verdi. 
     HASTANENİN RAPORU 
     Ankara Numune Hastanesi Sağlık Kurulu, SP Genel Başkanı Necmettin Erbakan'ın tespit edilen hastalıklarının hayati önemi olduğu gerekçesiyle, cezasının infazının 1 yıl ertelenmesinin uygun olacağına karar verdi. 
     Ankara Numune Eğitim ve Araştırma Hastanesi Sağlık Kurulu adına gazetecilere açıklamada bulunan Başhekim Yardımcısı Uzman Doktor Faruk Çetin, Ankara Cumhuriyet Savcılığı'nca 22 Aralık 2003 tarihli yazısıyla CMUK'un 399. maddesi gereği Necmettin Erbakan'ın cezasının ertelenip ertelenmeyeceğinin sorulduğunu bildirdi. 
     Erbakan'ın Nöroloji, Kardiyoloji, Nefroloji ve Ortopedi uzmanlarınca muayene edildiğini belirten Çetin, raporu gazeteciler okudu. Raporda, şöyle denildi 
     ''Serebrovaskuler hastalık ve geçirilmiş beyin enfaktüsü beyin damarlarında daralma ve tıkanıklık , hipertansiyon, hipertansif kalp hastalığı, hafif aort darlığı, kalpten çıkan damarlarda daralma, böbrek fonksiyon testlerinin bozulduğu, böbrek yetmezliğinin bulunduğu, Lomber skolyoz, torakal kifoz, torakal 12, lomber 1, vartebrada kompresyon kırığına bağlı artrozik değişiklikler Omurgalarda öne ve yana eğilme ile omurgada kırık ve bunlardan dolayı bacaklarda ağrı ve yürüme güçlüğü tespit edilmiştir. 
     Bu hastalıkların hayati önemi olduğu, CMUK'un 399. maddesi gereğince cezasının ertelenmesi gerektiği, bu nedenden dolayı cezasının 1 yıl ertelenmesinin uygunluğuna sağlık kurulunca karar verilmiştir.'' ''Kayıp Trilyon'' davasında ''özel belgede sahtecilik'' suçundan 2 yıl 4 ay hapis cezasına mahkum olan kapatılan RP'nin son Genel Başkanı ve SP Genel Başkanı Necmettin Erbakan, mahkumiyetinin infazının ertelenmesi amacıyla rapor almak üzere Ankara Numune Hastanesi'ne geldi. 
     
     PARTİLİLERLE BİRLİKTE GELDİ 

     Ankara Cumhuriyet Başsavcılığı'nca dün 2 yıl 4 aylık mahkumiyet cezasının infazı için hakkında yakalama emri çıkarılan Erbakan, öğlen saatlerinde kalabalık bir partili grubu eşliğinde Numune Hastanesi'ne geldi. 
     Aracından indikten sonra tekerlekli sandalyeye alınarak hastaneye giriş yaptırıldığı bildirilen Erbakan, Başhekimlik katına alındı. 
     
     1 SAAT SONRA AYRILDI... 

     SP Genel Başkanı Necmettin Erbakan, mahkum olduğu hapis cezasının infazının ertelenmesi için rapor almak üzere geldiği Ankara Numune Hastanesi'nden ayrıldı. 
     Hastanede yaklaşık bir saat kalan ve başhekimlik katından tekerlekli sandalye ile inen Erbakan'a korumaları ve çalışma arkadaşları eşlik etti. 
     Hastane çıkışında Erbakan'ın görüntüsünü almak isteyen basın mensupları arasında izdiham yaşandı. 
     
</TEXT>
</DOC>
