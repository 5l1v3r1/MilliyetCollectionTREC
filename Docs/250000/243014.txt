<DOC>
<DOCNO> 243014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo14.html </URL>
<DATE> 2004/05/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çaykur Rizespor, Rıza Çalımbay ile görüşmeye devam edecek... 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Kulüp Başkanı Ekrem Cengiz'in, Rıza Çalımbay ile görüşmelerine devam edeceğini söyledi. 
     Tüylüoğlu, AA muhabirine yaptığı açıklamada, teknik direktör arayışlarının sürdüğünü, bazı isimlerle görüştüklerini belirtti. 
     Kulüp Başkanı Ekrem Cengiz'in, Ankara'da Rıza Çalımbay ile görüştüğünü ifade eden Tüylüoğlu, ''Bu görüşmelerden henüz tam bir netice elde edebilmiş değiliz. Görüşmelerimize bugün de devam edeceğiz. Başkan Cengiz bugün Nurullah Sağlam ve Rıza Çalımbay ile bir görüşme daha yapacak. Bugün bir netice elde edebiliriz. Ama olmazsa hoca arayışımızı en kısa sürede tamamlayıp transfere hız vermeliyiz'' dedi. 
     Teknik direktör konusunun netlik kazanmamasının transferde önlerini tıkadığını dile getiren Tüylüoğlu, ''Hocamızın alınması ile transferde beklenen atakları gerçekleştireceğiz. Gelecek yıl iyi bir kadro ile başarılı bir sezon geçirmek istiyoruz. Bu yıl yaşadığımız şanssızlıklar bu noktaya gelmemizde büyük rol oynadı'' diye konuştu. 
     
</TEXT>
</DOC>
