<DOC>
<DOCNO> 221093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/dunya/dun02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplara damga 
</HEADLINE>
<TEXT>

   İsrail Parlamentosu'nun inşaatında çalışan İsrailli Arap işçilerin baretlerine bir saldırıya kalkışırlarsa 'sniper'lar için kolay hedef olsunlar diye çarpı kondu 
   DIŞ HABERLER SERVİSİ 

   
   İsrail Parlamentosu'nun Knesset yeni bölümünün inşaatında çalışan Arap kökenli İsrailli işçilerin beyaz baretlerinin güvenlik gerekçesiyle kırmızı renkte çarpılarla işaretlenmesi büyük tepki çekti. Olayın önceki gün Maariv gazetesi tarafından fotoğraflı olarak duyurulması üzerine devreye giren Knesset Başkanı Rauven Rivlin, uygulamaya son verilmesini sağladı. 
   Knesset Sözcüsü Giora Pordes, İsrail Ordu Radyosu'na yaptığı açıklamada, güvenlik soruşturmaları tamamlanmayan Arap işçilerin kasklarının işaretlendiğini söyledi. Pordes, 3 - 4 ay süren güvenlik soruşturması beklenmeden, işçilerin bir an önce işe başlayabilmeleri için bu uygulamaya gidildiğini ve haklarındaki soruşturma "temiz" çıkan Arap işçilerin işaretsiz beyaz baret taktığını belirtti. 
   
   'Temiz' işçiler çarpılı kaldı 
   Maariv gazetesi ise Arap işçilerin hareketlerinin izlenebilmesi için "işaretleme" uygulamasını getiren Knesset Güvenlik Birimi'nin işçilerin çoğunun geçen ay Genel Güvenlik Servisi'nden soruşturma sonuçlarının "temiz" çıkmasına rağmen uygulamaya devam ettiğini ve bir ayaklanma ya da parlamentoya saldırı halinde binanın balkonunda mevzilenmiş "sniper"lara hedef seçme kolaylığı sağlanmasının amaçlandığını yazdı. 
   İsrailli Arap milletvekili Ahmed Tibi, uygulamayı "iğrenç ırk ayrımcılığı" olarak niteledi ve Yahudilerin Nazi döneminde sarı yıldız takmaya zorlanmalarına atıfta bulunarak, "Yahudiler kimin işaretlendiğini bilir" dedi. 
   Knesset'in yeni binasının inşasında İsrailli Arap ve yabancılar dahil yaklaşık 180 işçi çalışıyor. Uzakdoğu ya da Batı Avrupa'dan gelen yabancı işçiler güvenliğe tehdit olarak görülmüyor. 
   Araplar, 6.7 milyonluk İsrail nüfusunun yüzde 19'unu oluşturuyor ve İsrailli yetkililerin kendilerine karşı sistematik ayrımcılık yaptığını savunuyor. 
   
   
   
</TEXT>
</DOC>
