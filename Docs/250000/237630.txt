<DOC>
<DOCNO> 237630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas01.html </URL>
<DATE> 2004/05/05/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
'Spam'cinin otomobili, kura ile 73 yaşında bir adama hediye edildi 
</HEADLINE>
<TEXT>

     Burak Coşkun 

Dünyanın en büyük Internet sağlayıcısı America Online AOL , bir ''spam''ciden mahkeme yoluyla haczettiği porsche marka spor otomobili, düzenlediği çekilişle 73 yaşında bir abonesine hediye etti. 
     AOL'in geçen yıl bir ''spam''ciden haczettiği otomobili kazanan Charles Chase, 2002 model Porsche Boxster marka iki kapılı spor otomobille Virginia'nın Berryville kenti sokaklarında gezinirken, ''spam''den nefret etmesinin kendisine bu otomobili kazandırdığını söyledi. 
     Chase, ''Spam ve spamcilerin çok rahatsızlık verdiğini düşünüyorum. Mesajlarını okumak istemiyorum ve hemen AOL'in spam ihbarı düğmesini klikliyorum. Bu kendimi iyi hissetmemi sağlıyor. Spam ve spamcilere karşı bir şeyler yapabilmek harika bir duygu'' diye konuştu. 
     AOL'in çekilişi için 1,1 milyondan fazla abone kayıt yaptırmıştı. 
     Sadece AOL abonelerine açık olan çekilişte şanslı aboneye verilen iki kapılı metalik gümüş 2002 model porschenin piyasa değeri 47 bin doları buluyor. Otomobil, yolladığı mesajlarla 1 milyon dolardan fazla kazanan bir ''spam''ciye aitti. 
     Spam mesajlara karşı mücadele yürüten AOL ilk defa böyle ilginç bir yönteme başvuruyor. AOL, daha önce yine mahkeme yoluyla nakit tazminat kazanmış ve spam mesaj göndermede kullanılan bazı bilgisayarları ortadan kaldırmıştı, ancak firma ilk defa birinin kişisel malına el koydu. 
     
</TEXT>
</DOC>
