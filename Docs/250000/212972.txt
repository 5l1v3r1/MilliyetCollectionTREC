<DOC>
<DOCNO> 212972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/ekonomi/eko01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz çamaşırları yıkadık, kuruyor' 
</HEADLINE>
<TEXT>

   Maliye Bakanı Kemal Unakıtan, Türkiye'de siyasi bir türbülans yaşanmadığı için ekonomiye yoğunlaşılabildiğini ve her geçen gün daha iyi sonuçlar alındığını söyledi 
      
   Maliye Bakanı Kemal Unakıtan, özel bir ziyaret için geldiği İngiltere'nin başkenti Londra'da Türk - İngiliz Sanayi ve Ticaret Odası'nın düzenlediği bayram yemeğine katıldı. 
   Unakıtan, yemekte yaptığı konuşmada, Türk - İngiliz Parlamentolararası Grubun İngiliz Başkanı Frank Cook'un, İngiliz siyasetinin aynen bir çamaşır makinası gibi türbülansta olduğunu söylediğini belirterek, "Şükür biz çamaşırlarımızı yıkadık, kurutuyoruz, ütüye hazırız. Yani bizde türbülans yok" dedi. 
   
   'Parlamenterler kızgın' 
   Türkiye'de bir türbülansın yaşanmadığını, bu nedenle ekonomiye yoğunlaşılabildiğini ve her geçen gün daha iyi neticeler alındığını belirten Unakıtan, liradan altı sıfır atılacağına da değindi. Unakıtan, 2005 yılı başı itibariyle Türkiye'nin yeniden kuruşları, liraları telaffuz etmeye başlayacağını vurguladı. 
   Bu tablo içinde memnuniyetsiz bir kesimin bulunduğunu, bunların da maaşlarına zam yapılmayan parlamento mensupları olduğunu belirten Unakıtan, "Lojmanlarını da aldık, bana kızgınlar. İtiraf etmeliyim ki onlar arasında popülaritem pek yüksek değil" diye espri yaptı. 
   
   Remzi Gür ağırladı 
   Unakıtan, iki eşbaşkanı bulunan Ticaret Odası'nı da çalışmalarından ötürü kutladı. Başbakan Tayyip Erdoğan'ın yakın arkadaşı olan Ramsey firmasının sahibi Remzi Gür ile İngiliz eşbaşkan Michael Thomas'ın yaptıkları faaliyetlerle Türk - İngiliz ortaklıklarına mükemmel zemin hazırladıklarını anlatan Unakıtan, hükümet olarak bu tür sivil toplum kuruluşlarının çalışmalarına büyük önem verdiklerini ve böyle kuruluşlara kulak verdiklerini söyledi. 
   
   
</TEXT>
</DOC>
