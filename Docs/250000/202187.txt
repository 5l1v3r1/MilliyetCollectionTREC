<DOC>
<DOCNO> 202187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun23.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali bombacısı, Saddam'ın yakalanmasını önemsemedi 
</HEADLINE>
<TEXT>

     Endonezya'nın Bali adasında düzenlenen bombalı saldırılar nedeniyle ölüm cezasına mahkum olan Ali Gufron, ''1001 Saddam Hüseyin de yakalansa Müslüman militanların ABD'ye karşı mücadelesinin devam edeceğini'' söyledi. 
     Bali adasındaki mahkeme salonundan çıktıktan sonra gazetecilere yüksek sesle açıklama yapan Gufron, Saddam Hüseyin'in yakalanmasını önemsemeyerek, ''Allah nasip ederse Müslüman savaşçılar Amerika'ya karşı mücadelelerine devam edecek'' dedi. 
     Gufron'un, 12 Ekim 2002'de 202 kişinin öldüğü Bali saldırılarıyla ilgili olarak bir sanık için şahitlik yapmak üzere mahkemeye çağrıldığı bildiriliyor. 
     Gufron, karıştığı terör eylemlerinden pişmanlık duymamasıyla tanınıyor. 
     Endonezyalı yetkililer, Bali bombalamalarıyla ilgili olarak 35 kişiyi tutukladılar, bu kişilerden 29'u hapis cezası aldı, 3 kişi ölüm cezasına çarptırıldı. 
     Bali'deki saldırılardan El Kaide ile bağlantısı olduğu bildirilen İslam Cemaati örgütü sorumlu tutuluyor. 
     
</TEXT>
</DOC>
