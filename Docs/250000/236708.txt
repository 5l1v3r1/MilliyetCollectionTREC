<DOC>
<DOCNO> 236708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo23.html </URL>
<DATE> 2004/05/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Sahamız kapanır, şampiyonluğu kaybedersek, Trabzon bunu unutmaz" 
</HEADLINE>
<TEXT>

     Trabzonspor Kulübü Başkanı Atay Aktuğ, ''Federasyon sahamızı kapatma kararı alır ve bizde şampiyonluğu kaybedersek, Trabzonsporlular bunu hiçbir zaman unutmayacak'' dedi. 
     İzmit İsmetpaşa stadında, Galatasaray ile Trabzonspor arasındaki Türkiye Yıldızlar Futbol Şampiyonası NIKE Premıer Cup Final karşılaşmasını izleyen Aktuğ, gazetecilerin sorularını yanıtladı. 
     Aktuğ, Diyarbakırspor ile yapılan maçta çıkan olaylar nedeniyle Futbol Federasyonu'nun Trabzonspor'a ''saha kapatma'' cezası verilmesi halinde ne yapacaksınız sorusu üzerine, 'şampiyonluğa oynayan bir takımın sahaya bir kişinin girmesi nedeniyle sahasının kapatılamayacağını' söyledi. 
     Aktuğ, şunları kaydetti 
     ''Federasyon sahamızı kapatma kararı alır ve biz de şampiyonluğu kaybedersek Trabzonsporlular bunu hiçbir zaman unutmayacak. Trabzonspor şampiyonluğa oynayan bir takım, sahaya bir kişi girdi diye, üstelik Diyarbakırsporlu Şenol'un tahrikiyle sahaya sokulması üzerine bir takımın sahasının kapatılmasına tepki gösteriyorum. 
     Dünyanın her yerinde sahaya giren, şov yapan, pankart taşıyan var. Hiçbirinin sahası kapanmıyor. Biz sahamızın kapatılmasını istemiyoruz. Şampiyonluğa oynuyoruz. İlgililer, bunu herhalde düşünürler. Sahaya giren seyirci hakkında soruşturma başlatıldı. Biz üzerimize düşeni yaptık. Olay Şenol'un tahrikleriyle abartıldı. Maç durmuştu. Biz golün sevincini yaşıyorduk.'' 
     
     ''ŞAMPİYONLAR LİGİNİ GARANTİLEDİK'' 

     Kulüp Başkanı Atay Aktuğ, Avrupa Şampiyonlar Ligi'ne katılmayı garantilediklerini, bunun kendileri için başarı olduğunu belirterek, ''Ancak biz şampiyon olmak istiyoruz'' dedi. 
     Aktuğ, konuşmasını şöyle tamamladı 
     ''Fenerbahçe'de biz de şampiyonluğa oynuyoruz. Fenerbahçe bizden 2 puan önde. 6 puanlık 2 maç var. Beşiktaş'ın durumunu biliyorsunuz. Öndeyken çok gerilere düştü. Türkiye ve Avrupa'da Trabzonspor seviliyor. Anadoluyu temsil ediyoruz. Trabzonspor masa başındaki oyunlarına ve İstanbul'daki güç odaklarına karşı. Fenerbahçe yenilirse biz şampiyon oluruz. Biz maç kaybetmeyi düşünmüyoruz.'' 
     
</TEXT>
</DOC>
