<DOC>
<DOCNO> 228319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/ekonomi/aeko.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF bilirkişileri mercek altına aldı 
</HEADLINE>
<TEXT>

   TMSF, batık banka davalarına bakan mahkemelerden, raporları şüpheli bulunan bilirkişilere bir daha görev verilmemesini isteyecek. Bu kişilerin mal varlıkları da araştırılacak 
      Nedim Şener 
   
   Tasarruf Mevduatı Sigorta Fonu TMSF batık banka patronlarının 'dolandırıcılık' iddiası da dahil olmak üzere yargılandıkları tüm davalarda bilirkişilik yapanlara yönelik bir inceleme başlattı. 
   12 Aralık 2003 tarihinde kabul edilen 5020 sayılı yasa ile şaibeli rapor hazırlayan bilirkişilere yönelik ağır yaptırımlar getirilirken, TMSF de daha önce batık banka patronları ile ilgili davalara rapor hazırlamış bilirkişileri masaya yatırdı. Devlet tarafından içleri sahipleri tarafından boşaltıldığı için el konulan 22 banka ile ilgili olarak açılmış tüm davaları inceleyen TMSF yönetimi, bu davalarda bilirkişilik yapmış ve raporları üzerinde şüphe bulunanların isimlerini içeren bir liste hazırlamaya başladı. 
   Edinilen bilgiye göre, daha önce dolandırıcılık iddiasıyla yargılanan batık banka patronları lehine rapor yazan bilirkişilerin isimleri tek tek belirlenerek, davaların görüldüğü mahkemelere toplu liste halinde başvuruda bulunulacak. 
   TMSF yönetimi, hazırladığı listeyi batık banka davalarının görüldüğü İstanbul 8. Ağır Ceza Makemesi başta olmak üzere tüm mahkemelere gönderecek. 
   TMSF, yönetimi mahkemelerden, listede adı bulunan bilirkişilerin, 'daha önce görüşleri belirlendiği için' banka davalarında görevlendirilmemesini isteyecek. Bu kişilerin görevlendirilmesi halinde de itirazda bulunulacak. 
   
   Mal varlığı araştırılacak 
   TMSF şaibeli bilirkişi raporlarının çıkması halinde de mal varlıklarının araştırılmasını isteyecek. 
   5020 sayılı yasayla getirilen düzenlemeye göre mahkemeye sunulan bilirkişi raporunun madd olgu ve fiil gerçeklerle bağdaşmadığı yönünde kuvvetli emare ve şüphelerin bulunduğu kanaatine ulaşıldığı takdirde, bu bilirkişiler hakkında Mal Bildiriminde Bulunulması, Rüşvet ve Yolsuzluklarla Mücadele Kanunu hükümleri uyarınca işlem yapılacak. 
   
   Raporlar Yargıtay'dan dönüyor    Cavit Çağlar'ın sahibi olduğu ve 1.4 milyar dolar zararla Fon'a aktarılan İnterbank ile ilgili Bursa 3. Ağır Ceza Mahkemesi, bilirkişi heyetinin raporu üzerine dolandırıcılık davasından beraat kararı vermişti. Daha sonra Yargıtay, bilirkişi raporunu yersiz görerek Çağlar ve diğer sanıkların dolandırıcılıktan yargılanmalarını isteyerek beraat kararını bozdu. 
   Korkmaz Yiğit'in eski sahibi olduğu Bank Ekspres'in içini boşaltmaktan dolayı yargılandığı Beyoğlu 3. Ağır Ceza Mahkemesi de bilirkişi raporuna dayanarak sanıkların dolandırıcılık değil, af yasası kapsamındaki emniyeti suiistimal suçunu işlediklerine karar verdi. Böylece Yiğit ve diğer sanıklar ceza almaktan kurtuldu. Yargıtay bu kararı da bozarak sanıkların dolandırıcılıktan yargılanmalarını istedi. 
   Etibank ile ilgili olarak görülen dolandırıcılık davasında Prof. Dr. Kayıhan İçel başkanlığındaki heyet de sanıkları aklayan yönde bir rapor yazarak mahkemeye sundu. 
   
   
</TEXT>
</DOC>
