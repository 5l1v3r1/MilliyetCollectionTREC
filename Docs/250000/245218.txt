<DOC>
<DOCNO> 245218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/yasam/ayas.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatı da beyni kadar ilgi gördü 
</HEADLINE>
<TEXT>


Harvard Üniversitesi'nin 'beynini incelediği' görme engelli ressam Eşref Armağan'ın New York'taki sergisine birçok diplomat ve ABD'li katıldı 


Doğuştan görme engelli ressam Eşref Armağan'ın New York'taki Türk Temsilciliği'nde açılan sergisine büyük ilgi gösterildi. Sergide konuşan Armağan, "Engelli arkadaşlarıma destek ve güç vermek, bakıp göremeyenlere bir şeyler anlatmak istiyorum" dedi. 
New York Türk Kültür ve Turizm Ataşeliği ve dünyaca tanınan yapımcı Ahmet Ertegün'ün ev sahipliğini yaptığı sergiye, Birleşmiş Milletler'deki diplomatların yanı sıra çok sayıda ABD'li görme engelli katıldı. Şimdiye kadar yüzlerce tabloya imza atan Armağan, çocukluğundan bu yana dünyayı parmak uçlarıyla tanımaya çalıştığını, tablolarını da fırça kullanmadan parmaklarıyla yaptığını belirtti. İnsanların azmettiği takdirde her şeyi yapabileceklerini belirten Armağan, "Bir görmez olarak, görselliğin öncelikli olduğu bir sanatı yapıyorum" diye konuştu. 

Parmaklarıyla 'görüyor' 
Armağan, Harvard Üniversitesi'nin beyin gelişimini incelemeye aldığını da belirterek, uzmanların 'resim yaparken parmaklarının nasıl şekil aldığını ve beyninin hangi bölümünün harekete geçtiğini' saptamaya çalıştıklarını anlattı. 
Özellikle renk konusunda bilgilenmek ve resimlerinde ayrıntılara girmek istediğini kaydeden Armağan, yapacağı resme ait şekilleri önce parmaklarıyla incelediğini, 'boyut, perspektif, gölge ve renk gibi resmin temel öğelerini sorarak öğrendiğini' ifade etti. 


</TEXT>
</DOC>
