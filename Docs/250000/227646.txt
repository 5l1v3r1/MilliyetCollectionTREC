<DOC>
<DOCNO> 227646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy16.html </URL>
<DATE> 2004/04/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
CHP seçim sonuçlarını tartışıyor, muhalifler deklarasyon hazırlıyor 
</HEADLINE>
<TEXT>

     CHP'de yerel seçim sonuçları ile ilgili tartışmalar sürerken, bir grup milletvekilinin Genel Başkan Deniz Baykal ve parti yönetiminin değişmesine yönelik istemlerini içeren bir deklarasyon hazırladıkları öğrenildi. 
     Yerel seçimlerin ardından Genel Başkan Baykal'ın seçim sonuçlarıyla ilgili yaptığı değerlendirme, milletvekilleri arasında tartışma konusu olmaya devam ediyor. 
     CHP'nin 28 Mart'ta başarısız olduğu ve başta Genel Başkan Deniz Baykal olmak üzere tüm parti yönetiminin değişmesi gerektiğini savunan bir grup milletvekili, dün biraraya gelerek durum değerlendirmesi yaptı. 
     Toplantıya 24 milletvekilinin katıldığı ve hazırlanan taslak deklarasyon üzerinde görüş alışverişinde bulunulduğu öğrenildi. Ancak, toplantıya katılanlar arasında, deklarasyon konusunda bir görüş birliği sağlanamadığı öğrenildi. Bazı milletvekilleri deklarasyona karşı çıkarak, sonuçların grup toplantısında tartışılması gerektiğini savunuyor. 
     Ancak, deklarasyonda ısrar eden milletvekilleri de, hazırladıkları metni, bu hafta sonu ya da önümüzdeki salı günü yapılacak TBMM Grup toplantısının ardından yayınlanmayı planlıyor. 
     
     ''ANCAK 10 KİŞİ İMZALAR'' 
     ''Muhalif'' grubun toplantısına katılan Ankara Milletvekili ve Parti Meclisi PM Üyesi Mehmet Tomanbay, deklarasyonun birkaç gün içinde açıklanabileceğini belirtti. İlkesel bir çıkış yapmak istediklerini kaydeden Tomanbay, CHP'nin şu anda tarihi misyonuna uygun bir konumda olmadığını, ''Cumhuriyet Halk Partisi gibi bir Cumhuriyet Halk Partisi istediklerini'' söyledi. 
     Toplantıya katılan ancak deklarasyona karşı çıkan Ankara Milletvekili İsmail Değerli de şunları kaydetti 
     ''Bu deklarasyon hazırlığı seçimden önce de gündeme gelmişti ancak biz buna karşı çıkmıştık ve seçim sonuçlarının beklenmesi gerektiğini söylemiştik. Seçim sonuçları parti organlarında tartışılmalı ve gerekenler burada söylenmelidir. Geçmişte de yayınlanan bu tür deklarasyonların hiçbir faydasının olmadığı bugün artık açıkça görülmektedir. 
     Ben bunları söylerken, yaptığı yanlışlardan ötürü bu yönetimin değişmesi gerektiğine inandığımı da söylüyorum. Ancak bu değişim bu tür deklarasyonlarla olmaz. Dün o toplantıya katılan 24 kişiden ancak 10 kişi o deklarasyonu imzalar düşüncesindeyim.'' 
     
     TOPLANTIYA KATILMAYAN MİLLETVEKİLLERİ 
     Muhalif grubun toplantılarına katılmayan bazı milletvekilleri de seçim sonuçlarının grup toplantısı ve parti organlarında tartışılması gerektiğini belirtiyorlar. 
     CHP milletvekillerinin konuya ilişkin değerlendirmeleri şöyle 
     Abdülkadir Ateş Gaziantep ''Deklarasyon bir şey ifade etmez. Tüm grubun görüşünün alınması ve örgüt taleplerinin netlik kazanması gerekir. Gördüğüm kadarıyla bu aşamada yapılması gereken en sağlıklı iş olağanüstü kurultayın toplanmasıdır. Bu işi de Sayın Genel Başkan yapmalıdır. Bu çağrı gerek partimiz gerekse Türk demokrasisi açısından güzel bir gelenek oluşturacaktır. Kurultaya direnmek doğru değildir.'' Sırrı Özbek İstanbul ''Şu anda partimiz açısından paniğe kapılacak bir ortam göremiyorum. Güçlü bir iktidar partisinin 1,5 yıllık sürede yapılan bir yerel seçimde bu sonucu alması doğaldır. Ancak parti politikalarımızın özellikle Doğu ve Güneydoğu'da tutmadığı da bu seçimlerde açıkça ortaya çıktı. Genel Merkez yönetiminin bazı yönlendirmelerle, dayatmayla aday belirlemesi de istenilen sonuca ulaşmamıza engel olmuştur. Bazı milletvekillerimiz de dahil olmak üzere, parti örgütleri birçok yerde parti aleyhine çalışmıştır. Seçim sonuçlarına ilişkin değerlendirmeler yapılırken, bu yanlışların da hesabının sorulması gerekir. Tüm bu konular grup ve yetkili organlarımızda ciddi biçimde ele alınmalıdır.'' Halil Akyüz İstanbul ''Deklarasyon girişimi, bir siyaset acemiliğidir. Seçim sonuçları, gerek grubumuz gerekse parti yönetiminde enine boyuna değerlendirilmelidir. CHP, bu seçimlerde tüm saldırılara karşın durumunu korumuştur. 1,5 yıllık tek partili bir iktidar döneminde ne bizim oyumuzu artıracak ne de iktidarın oyunu azaltacak ciddi bir gelişme olmuştur. Vatandaş iktidara da muhalefete de zaman tanımıştır. CHP bu kadar olumsuzluğa karşın oyunu koruyabildiğine göre, bir dahaki seçimlerde ciddi bir iktidar alternatifi olduğunu göstermiştir.'' 
     
</TEXT>
</DOC>
