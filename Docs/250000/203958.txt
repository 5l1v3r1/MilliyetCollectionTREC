<DOC>
<DOCNO> 203958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko37.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Of America, Parmalat'tan davacı oldu 
</HEADLINE>
<TEXT>

     Milano Cumhuriyet Savcılığı'na Bank of Amerika tarafından Parmalat Grubu hakkında suç duyurusunda bulunulduğu öğrenildi. 
     Bank of Amerika temsilcisi olan bir yetkilinin bu sabah Milano Cumhuriyet Savcılığı'na bizzat sunduğu şikayet dilekçesinde, evrakta sahtekarlık nedeniyle Parmalat Grubu hakkında dava açılmasını talep ettiği bildirildi. 
     Geçtiğimiz günlerde, 2002 yılında Parmalat Grubu'ndaki bütçe açığını giderebilme amacıyla, gruba bağlı şirketlerden Bonlat Financing'in Bank of Amerika adına sahte bir belge düzenleyerek hayali bir hesap oluşturma yoluna başvurduğu ortaya çıkmıştı. Düzenlenen sahte evrak, Bonlat Financing'i Bank of America nezdinde 3,95 milyar euro tutarında nakit paraya sahipmiş gibi göstermekteydi. 
     Haberin duyulmasının ardından Bank of America, yazılı bir açıklama yaparak, kendileri nezdinde Bonlat Financing'e ait herhangi bir hesap bulunmadığını, ileri sürülen evrakın sahte olduğunu duyurmuştu. Bank of Amerika'nın bugün ise Milano Savcılığı'na başvurarak kendi bankalarının adının kullanılarak yapılan sahtekarlık nedeniyle Parmalat Grubu'ndan davacı olduğu öğrenildi. 
     
</TEXT>
</DOC>
