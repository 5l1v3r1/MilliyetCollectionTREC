<DOC>
<DOCNO> 200134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy05.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB güvenlik programından önemli 
</HEADLINE>
<TEXT>

   Alman Bakan Fischer, güvenliğin Ortadoğu'da belirleneceğini, bu yüzden Türkiye'nin, Avrupa'nın güvenliği açısından her türlü askeri silahlanma programından daha önemli olduğunu söyledi 
      
   Almanya Dışişleri Bakanı Joschka Fischer, Türkiye'nin Avrupa yolunda başarılı olup olmayacağı konusunun, Avrupa'nın güvenliği açısından her türlü askeri silahlanma programından daha önemli olduğunu söyledi. 
   Fischer, 2004 sonuna kadar koşulları yerine getirdiği takdirde, Türkiye ile AB'ye tam üyelik müzakerelerine başlanması gerektiğini vurguladı. 
   Financial Times Deutschland gazetesine konuşan Fischer, Batı'nın güvenliğinin gelecek yıllarda Ortadoğu'da belirleneceğini, bu yüzden Türkiye'nin Avrupa'nın güvenliği için çok önemli olduğunu belirtti. Türkiye'nin AB'ye üyeliğine ilişkin olarak "Ben olumlu yönde karar verdim" diyen Fischer, şöyle konuştu 
   
   Türkiye çaba harcayacak 
   "Koşulları gelecek yıl yerine getirdiği takdirde, Türkiye ile AB üyelik müzakerelerine başlanmasından yanayım. Ama bu konuda yapılan tartışmaları da gerekli buluyorum. Türkiye'nin AB'ye üyelik koşullarını yerine getirmek için her türlü çabayı harcayacağını düşünüyorum." 
   Fischer, Türkiye'nin bu koşulları yerine getirdiği takdirde, kendisine verilen sözlerin tutulmasını doğal olarak isteyeceğini de belirtti. 
   Türkiye'ye üyelik konusunda 40 yıldan bu yana söz ve ümit verildiğini ifade eden Fischer, AB anayasasının, Türkiye'nin üyeliğinden sonra yetersiz kalacağına da inanmadığını vurguladı ve anayasanın, geliştirilmek için yeterince esneklik sunduğunu savundu. 
   
   
   
   
   
   
</TEXT>
</DOC>
