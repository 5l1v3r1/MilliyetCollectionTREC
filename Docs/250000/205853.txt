<DOC>
<DOCNO> 205853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur41.html </URL>
<DATE> 2004/12/31/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Sivas'ta "Meşale Yakma" eylemi... 
</HEADLINE>
<TEXT>

     Büyük Birlik Partisi BBP Sivas İl Teşkilatı, ABD'nin Irak'ı işgaline tepki göstermek amacıyla ''meşale yakma'' eylemi yaptı. 
     BBP il binası önünde toplanan grup, ellerindeki Türk bayrakları, meşaleler ve ABD'nin Irak politikasını eleştiren dövizlerle, Atatürk Caddesi'nden Cumhuriyet Meydanı'na kadar yürüdü. 
     Hükümet ve ABD karşıtı slogan atan grup adına Cumhuriyet Meydanı'nda basın açıklaması yapan BBP Sivas İl Başkanı İsmail Yıldırım, bütün dünyanın Irak'ta yaşanan zulüm ve katliamlardan sorumlu olduğunu söyledi. 
     Yıldırım, şunları kaydetti 
     ''Gerçekten de suçüstü yakalanmış kirli bir çağı yaşıyoruz. Ne yazık ki kirletenler insan vasfını taşıyorlar. Katliamların tarihi, yeni bin yılda da yazılıyor. Artık ölümün rengi petrol mavisidir. Uydurma gerekçeleri, saldırganlığına mazeret yapan işgalci ve katil ABD, petrolü insan kanıyla değiştiriyor. Yeni emperyalist anlayış, büyük Ortadoğu Projesi adıyla ABD öncülüğünde hayata geçirilmeye çalışılıyor. ABD'nin zulüm ve katliamlarına dur demek için bu yılbaşı akşamı meşalemizi yaktık. ABD'nin ve işbirlikçilerinin kararttığı dünyamızı, kısa bir süre için de olsa meşalelerimizle aydınlatmak istedik.'' 
     
</TEXT>
</DOC>
