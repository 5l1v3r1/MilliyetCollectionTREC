<DOC>
<DOCNO> 243263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko25.html </URL>
<DATE> 2004/05/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TMSF Başkanı Zaman zaman Don Kişot rolü üstlenebiliriz 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, mücadeleleri sırasında tehdit boyutuna varan sıkıntılarla karşılaştıklarını belirterek, ''Zaman zaman Don Kişot rolü üstlenmemiz gerekirse o rolü üstleniriz. Toplumda da birilerinin bu rolü üstlenmesi gerekir'' dedi. 
     Ertürk, Müstakil Sanayici ve İşadamları Derneği Başkanı Ömer Bolat'ı ziyaretinde yaptığı konuşmada, bankacılığın çok önemli bir sektör olduğunu, bütün dünyada son 10 yılda yaşanan globalleşme gelişmelerinin, bankacılığı dünya ve ulusal ekonomiler için çok daha kritik noktaya getirdiğini belirtti. 
     Ertürk, Singapur'daki bir bankacının Tokyo Borsası'nda yaptığı işlemle İngiliz bankası Barings'in batmasını örnek göstererek, globalleşmenin ne kadar etkin ve ne kadar vahim sonuçlar üreteceğini gösterdiğine dikkat çekti. 
     Bankacılığın çok ihtimamla, özenle ele alınması gereken bir sektör olduğunu vurgulayan Ertürk, sadece kendi sermayesini değil, yüzbinlerce insandan topladığı mevduatı riske atabilecek sorumluluk üstlenen bankacılığın çok sıkı kurallara tabi olması gerektiğine dikkat çekti. 
     Bankacılığın sadece finansal değil, politik ve sosyal sorumlulukları da olan bir sektör olduğuna değinen Ertürk, ''Bankacılık sadece bankacılara bırakılamayacak kadar önemli bir mesele'' dedi. 
     Dünyada en sıkı düzenlenen sektörlerden birinin bankacılık olduğunu belirten Ertürk, bu kadar sıkı düzenlenmesi gereken sektör olduğu halde yaşanan krizlerin, problemlerin, kuralların ya yetersiz ya da iyi uygulanmadığını gösterdiğini söyledi. 
     Ahmet Ertürk, şu görüşleri dile getirdi 
     ''Özellikle bugün için söylemiyorum ama bu banka krizinin yaşandığı yıllarda, yani 90'ların sonları, 2000'lerin başlarında gerçekten Türkiye'de bankacılık regülasyonun yetersiz olduğu çok aşikardı. Maalesef banka regülasyonunun tamamlanmaya çalıştığı dönemle ekonomik krizin patladığı dönem üst üste çakıştı. Bu nedenle bankaların zaafları o dönemde ortaya çıktı ve bu ekonomiye çok büyük tahribatlar yaptı.'' 
     
     ''TBB GENEL KURULU'NA DAVET EDİLMEDİK'' 
     Ahmet Ertürk, bankacılık sektörünün bugün geçmişten çok daha düzenli, kurallı ve düzgün rotaya girmiş durumda olduğunu dile getirerek, TMSF'nin yaptıklarının sektör tarafından desteklenmesi gerektiğini, yaptıkları işlerin bizzat sektörü zarar veren unsurların temizlenmesine yönelik olduğunu söyledi. 
     Türkiye Bankalar Birliği'nin dün yapılan Genel Kurulu'na TMSF'nin davet edilmediğini belirten Ertürk, ''Bu ilginin, desteğin yetersiz olduğu anlamına mı geliyor, yoksa unutulduk mu '' dedi. 
     Fon'a devredilen bankaların ekonomiye getirdiği yükü azaltmak için çalıştıklarını anlatan Ertürk, ''Sergilediğimiz çaba, Fon'a devredilen bankaların bıraktığı, getirdiği kötü mirası temizleme ve topluma maliyeti asgariye indirme çabasıdır. Bu maliyeti sıfıra indirmek mümkün değil. Asgariye indirmek mümkün olabilir ama sıfıra indirilemez. Bizim sırtımızda bir yük kalmıştır, kalacaktır. Hepimize geçmiş olsun'' diye konuştu. 
     
     ''MAHİRANE MAL KAÇIRMALAR YAPILDI'' 
     Ahmet Ertürk, geçmişteki yasal boşluklardan borçluların memnun, alacakların ise şikayetçi olduğunu ifade ederek, o dönemlerde hem hukuki hem de finansal çok ince operasyonlar, mahirane ve kompleks mal kaçırmalar yapıldığına dikkat çekti. 
     Geçmişte yasal boşluklar nedeniyle bunlarla başedilemediğini kaydeden Ertürk, ''Şimdi 5020 sayılı yasanın sihri ile bunlarla başedebiliyoruz, mücadele edebiliyoruz. Elimizde yasal imkanlar var, Ortada da ödenmemiş borç var. İkisi birarada durmaz. O zaman bu imkanı kullanmak lazım'' diye konuştu. 
     Ertürk, bu mücadele sırasında bazı sıkıntılar, hatta tehdit boyutuna varan sıkıntılarla karşılaştıklarını anlatarak, ''Tazminat davaları, kişisel davalar açılacaktır. Biz buna hazırız. Ama toplumun da bize destek vermesini bekliyoruz. Zaman zaman Doş Kişot rolü üstlenmemiz gerekirse o rolü üstleniriz. Eğer topluma bir katkı sağlayacaksa... Toplumda da birilerinin bu rolü üstlenmesi gerekir'' dedi. 
     
     ''SINIRSIZ GARANTİ SİSTEMİ ÇÖKÜNTÜYE SÜRÜKLEDİ'' 
     Ertürk, bankacılık sisteminde geçmişte yaşanan trajedinin yanı sıra işin bir de komedi tarafı bulunduğunu dile getirerek, şöyle devam etti 
     ''Dün bunun bir örneğini yaşadık. Banka sahibi açık pozisyondan dolayı zarar ettim diyor. Peki kurumsal bir tercih yaparak uğradığın zararı niye toplum ödesin Sen ödeyeceksin. Eğer sen hesapsız risk aldıysan, bankanı batıracak kadar risk aldıysan zararını sen ödeyeceksin. Bu tür argümanlar işin trajedi tarafına bir de komedi tarafının eklenmesine neden oluyor.'' Alacakların tahsili sırasında özellikle kriz dönemlerinde uygulanan ''çılgınca faizleri'' elimine ettiklerini, o çılgınlığın maliyetlerini sadece borçluya çektirilemeyeceğini ifade eden Ertürk, ''Biz sadece tahsil edebileceğimiz alacaklar için çalışıyoruz. Tahsil edemeyeceğimiz çılgınca rakamları borçlunun önüne koymanın bir anlamı yok. Hiçbir firmanın kaldıramayacağı yüksek temerrüt faizlerini bugün uygulamak mümkün değil'' dedi. 
     Ahmet Ertürk, geçmişte banka mevduatına getirilen sınırsız garanti sisteminin sonradan devam ettirilmesinin çöküşün başlangıcı olduğunu kaydederek, ''Bu garanti o zaman bankacılık sistemini çöküşün eşiğinden döndürdü. Bu o dönemde alkışlanacak bir tutumdu. Ancak daha sonra sınırsız mevduat garantisinin yarattığı ahlaki zaaf sistemi çöküntüye sürüklemiştir. Nasılsa devlet mevduat garantisini veriyor diye hem tasarruf sahibi kim en yüksek faizi veriyorsa parasını oraya yatırdı, hem de banka sahibi normalde toplayamayacağı mevduatı topladı'' şeklinde konuştu. 
     Geçmişte uygulanan yüksek faizlere de işaret eden Ertürk, şöyle devam etti 
     ''Bir banka kendisine uyguladığı yüzde 500 faizi niye uygular Bunu yapmakla daha fazla mevduat toplamayı garanti etmiş oluyorsunuz. Hem cebinizden para çıkmasına mani oluyorsunuz, hem de cebinize daha fazla para girmesini sağlıyorsunuz. Yüzde 500'ün sırrı burada. Daha fazla mevduat toplayarak toplum sırtına daha fazla yük bırakmanın sırrı. Sonra da birileri çıkıp siz yüzde 500 faiz uyguladınız diyor. Halbuki biz yapmadık bunu.'' 
     
</TEXT>
</DOC>
