<DOC>
<DOCNO> 222823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın G.Saray'ı bunalıma sokanların aday olmasına şaşıyorum 
</HEADLINE>
<TEXT>

     Galatasaray Kulübü Başkanı Özhan Canaydın, 20 Mart Cumartesi günü yapılacak seçimlerle ilgili olarak açıklamalarını sürdürürken, adaylardan Mehmet Cansun'u isim vermeden eleştiri yağmuruna tuttu. 
     Canaydın, katıldığı bir televizyon programında, ''Galatasaray büyük bunalım içindeydi. Bu bunalımı yaratanların tekrar aday olmalarına şaşırıyorum'' diyerek Cansun'a tepki gösterdi. 
     ''Medeni cesaretleri varsa, biz göreve geldikten sonra kendilerinin de imzaladıkları tutanakları kamuoyuna açıklasınlar'' diyen Canaydın, yine isim vermeden Mehmet Cansun'a göndermelerde bulunarak, ''Ben işim için Galatasaray'ı kullanmadım. Başka bir kulübe kişisel bir borcum yok'' diye konuştu. 
     100. yıla büyük önem verdiklerini ve insanların böyle bir dönemi hayatlarında bir kez gördüklerini anlatan Canaydın, ''Yüzüncü yılda en iyi takımla Galatasaray'ı en iyi yere getireceğiz. İyi çalıştığıma inanıyorum. Sportif başarıya ulaştıktan sonra görevimden huzurlu bir şekilde ayrılabilirim'' dedi. 
     ''Galatasaray'ı yaptıkları çalışmalarla stabil bir yola soktuklarını'' ifade eden Canaydın, ''artık bir gecekondu değil, saray inşa edeceklerini'' söyledi. 
     Başkan Canaydın, fiziki yeterlilik şartlarının sağlanması ve gerekli izinlerin alınmasının ardından gelecek sezon Ali Sami Yen stadına döneceklerini belirtirken, yeni stat için kredi görüşmelerinin halen Almanya'da yapıldığını kaydetti. 
     Canaydın, Ergün Gürsoy'un kendisinin yeni Yönetim Kurulu listesinde yer aldığını da açıkladı. 

     
</TEXT>
</DOC>
