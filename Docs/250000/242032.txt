<DOC>
<DOCNO> 242032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonyas11.html </URL>
<DATE> 2004/05/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Uzmanlar Menopoz döneminde cinselliğin bittiği düşüncesi yanlış 
</HEADLINE>
<TEXT>

     İstanbul Üniversitesi Cerrahpaşa Tıp Fakültesi Kadın Hastalıkları ve Doğum Anabilim Dalı öğretim üyesi Doç. Dr. Levent Şentürk, kadınların menopoz döneminde cinselliklerinin bittiğini düşündüklerini, ancak bunun doğru olmadığını söyledi. 
     Antalya Kundu'daki Kremlin Palace'ta düzenlenen ''3. Uluslararası- 6. Ulusal Menopoz ve Osteoporoz Kongresi''ne katılan Doç. Dr. Levent Şentürk, AA muhabirine yaptığı açıklamada, menopozun ortalama 47 yaşında başladığını, bu yaştaki kadınların menopoz dönemine girmeleriyle hayatlarında birşeylerin eksildiği hissi yaşadıklarını ifade etti. 
     Çocukların evden ayrılmasının da bu yaş dilimine denk geldiğine dikkati çeken Doç. Dr. Şentürk, ''Amerika'da yaşayan aileler, çocuklarından 18 yaşından sonra ayrılmaya alışıktır. Ancak son zamanlarda Türk ailelerinde de benzer olaylar yaşanmaya başladı. Çocuklar Amerika'daki gibi evi tamamen terk etmiyorlar ama burada da uzağa gitmek zorunda kalıyorlar'' dedi. 
     Bu durumun, menopoza giren kadınların ''terk edilmişlik'' hissi yaşamalarına neden olduğunu vurgulayan Şentürk, şöyle konuştu 
     ''Menopozlu kadın ateş basması, terleme, uykusuzluk gibi pek çok fiziksel rahatsızlığın yanı sıra ruh hali bozuklukları, sinirlilik, depresyon gibi durumlarla da karşı karşıya kalıyor. Bu dönemde çocuklarından uzak kalmak ve yalnızlık menopozun etkilerini artırıyor. Kadın bu dönemde hayatından birşeylerin eksildiğini sanıyor. Aslında gözle görülür şekilde birşeyler de eksiliyor hayatından en başta adet görmüyor.'' Menopozun kadının hayatının üçte birlik dönemini kapsadığını kaydeden Doç. Dr. Şentürk, ''Bunun için kadınların bu dönemi daha iyi geçirmelerini sağlamaya çalışıyoruz. En başta, eğer fiziksel şartları uygun ise eksilen östrojeni geri koyuyoruz. Bu düzelince kadının yaşam kalitesi artıyor. Hormon verilemeyecek durumdaki kişilere ise antidepresan ilaçlar öneriyoruz'' diye konuştu. 
     Kadınların bu dönemde ''Kadınlık işlevlerini kaybettikleri'' düşüncesine kapıldıklarını da söyleyen Şentürk, şöyle devam etti 
     ''Menopoz, bazı kadınlarda cinsel isteğin azalması şeklinde ortaya çıkıyor. Menopoza girince eğer hormon takviyesi almıyorsanız vajinadaki salgılar azalmaya başlıyor. Kadın, eşine cevap veremediği için kendini kötü hissetme veya suçluluk hissine kapılabiliyor. Kadınlar, menopoz döneminde cinselliklerinin bittiğini sanabiliyorlar, halbuki alakası yok.'' Menopozla ortaya çıkan ateş basması ve uykusuzluk gibi problemlerin kişiden kişiye değiştiğini, bazı kişilerin bu rahatsızlıkları şiddetli yaşadığını ifade eden Doç. Dr. Şentürk, ''Bunda genetik çok önemli, ama şişmanlığın bu etkilerin daha az hissedilmesinde etkisi var'' dedi. 
     Yağ dokusunda bulunan çok zayıf etkili erkeklik hormonunun yağ dokusunda östrojene dönüştüğünü bildiren Şentürk, ''Dolayısıyla şişman kadınlarda östrojen daha fazla üretiliyor. Bu yüzden şişman kişilerde sıcak basması daha az yaşanıyor'' diye konuştu. Sigara kullanımının menopozu 1-1,5 yıl öne çektiğini, östrojen hormonunu yok ettiğini bildiren Şentürk, sıcak basmasının sigara kullanan kadınlarda daha fazla hissedildiğini vurguladı. 
     
</TEXT>
</DOC>
