<DOC>
<DOCNO> 222855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo33.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da kutlamasız Kral Kupası... 
</HEADLINE>
<TEXT>

     İspanyol futbolunda 2003-2004 sezonunun Kral Kupası yarın yapılacak Real Madrid-Real Zaragoza finaliyle sahibini bulurken, her iki kulüpte 11 Mart'ta Madrid'te meydana gelen bombalı terör saldırılarında ölen 201 kişiye saygı için kutlama olmayacağını açıkladı. 
     Barcelona kentindeki Olimpic de Montjuic Lluis Companys Stadı'nda yarın akşam yerel saat ile 21.00'da TSİ 22.00 oynanacak final maçı öncesinde Real Madrid ve Real Zaragoza kulüpleri tarafından yapılan açıklamalarda, İspanya'nın halen yasta olduğu, teröre kurban gidenlere saygı için kupayı kazanmaları halinde kutlama yapılmayacağı ifade edildi. 
     Verilen bilgilerde ayrıca Kral Juan Carlos'un da izleyeceği maçta 1200 güvenlik görevlisinin görev yapacağı bildirildi. 
     Bu arada İspanyol Kral Kupası tarihinde kupayı müzesine en fazla götüren kulüp 24 kezle FC Barcelona olurken, yarın akşam finali oynayacak takımlardan Real Madrid 17, Real Zaragoza da 5 kez kupayı kaldırdı. 
     17 Temmuz 2000 tarihinde Real Madrid'e başkan seçilen Florentino Perez özellikle Figo, Zidane, Ronaldo, Beckham gibi yıldız futbolcuları kulübe getirerek takımı başarıdan başarıya koşturtmasına rağmen bu zamana kadar Kral Kupası'nı kazanmadı. 
     Perez'in görevde olduğu 3 yılda, 2 İspanyol Ligi, 2 İspanyol Süper Kupası, 1 Şampiyonlar Ligi, 1 Kıtalararası Kupa ve 1 Avrupa Süper Kupası kazanan Real Madrid, Kral Kupası'nı kaldırma başarısını gösteremedi. 
     Real Madrid'te yarın akşam sakatlığı bulunan Ronaldo ve kaleci Iker Casillas oynamayacak. 
     
</TEXT>
</DOC>
