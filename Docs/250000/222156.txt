<DOC>
<DOCNO> 222156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/yasam/yas07.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'den maç yayını skandalı 
</HEADLINE>
<TEXT>

      YILDIZ YAZICIOĞLU Ankara 
   
   TRT yönetimi, Almanya ve İspanya futbol ligleri yayın haklarını sadece Türkiye'de yayımlanmak koşuluyla satın aldı, ancak dijital sistemle TRT'nin Avrupa'da da izlenebileceğini unuttu. Almanya'dan 'Maçları sadece kendi ülkenizde yayımlayabilirsiniz' uyarısı alan TRT, dün gece RTÜK yönetmeliğini de çiğnemeyi göze aldı. Yasal düzenlemelere aykırı olarak TRT - 2'den ikili yayın yaptı. Dijital sistemli yayında, maç yerine açıklama yer aldı, anolog sistemli yayında ise Hamburg-H.Berlin maçı sunuldu. TRT'nin, Avrupa'ya maç yayını göndermeme çabası yüzünden Türkiye'de de dijital uydu sistemiyle yayınları takip eden veya yerel dijital vericilerden normal antenle yayınları alan televizyon izleyicileri mağdur edildi. Böylece Türkiye'nin yarısı, maç saati boyunca TRT - 2 ekranında açıklama yazısı izledi. 
   Bu arada Avrupa'da aboneleri olan DigiTürk, TRT'nin yayınlarını analog sistemden alması nedeniyle Almanya'daki maçı göstermeye devam etti. TRT yönetimi, dün gece apar topar DigiTürk'ü arayarak sorunu dile getirdi. 
   
   
   
</TEXT>
</DOC>
