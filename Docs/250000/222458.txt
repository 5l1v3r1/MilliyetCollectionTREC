<DOC>
<DOCNO> 222458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko17.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da cep telefonuna yoğun talep... 
</HEADLINE>
<TEXT>

     İran'da 20 günde 5 milyon 600 bin kişi SIM kart almak için kayıt yaptırdı. 
     Muhafazakar Cumhuri İslami gazetesinin haberine göre, Telekomünikasyon Bakanlığı, 20 günde 5 milyon 600 bin kişinin SIM kart için başvurduğunu, 10 Mart'ta sona eren SIM kartı satışından 2 milyar 930 milyon dolar gelir elde edildiğini açıkladı. 
     Cep telefonu müşterileri yaklaşık 0 dolara satılan cep telefonu kartları için postaneler ve banka şubelerine akın ederken, en fazla 2,1 milyon kişiyle Tahran eyaletinde, en az ise 15 bin 156 kişiyle Kohkiluye ve Boyerahmed eyaletinde SIM kartı alımı için başvuru yapıldı. 
     SIM kartların dağıtımının bir yıl içinde yapılmaya başlanacağı belirtilirken, 3 milyon civarında cep telefonu kullanıcısının bulunduğu İran'da şu anda SIM kart 1200 dolar civarında satılıyor. 
     İran basını, yeni SIM kart almak için başvuran her bir müşterinin ortalama 10 ila 15 hat aldığını ve hatta bir işadamının 5 bin hat satın aldığını yazarken, bu durum araba ve emlak sektörü gibi cep telefonunun da bir yatırım aracı olarak görüldüğü biçiminde yorumlanıyor. 
     İran'da cep telefonuna olan yoğun talep İran yönetimini telekomünikasyon alanındaki devlet tekelini özel sektöre açmaya zorluyor. 
     İran'da ikinci cep telefonu şebekesi ihalesini kazanan Türk şirketi Turkcell başkanlığında, İsveç'in Ericsson ve Finlandiya'nın TeliaSonera konsorsiyumunun 15 yılda toplam 3.1 milyar dolar yatırım yapması bekleniyor. 
     Turkcell başkanlığındaki konsorsiyum SIM kartları 178 dolar civarında satmayı planlarken, bu konsorsiyumun haberleşme ücretlerinin daha pahalı olacağı tahmin ediliyor. Konsorsiyum 15 yılda 16 milyon hat satmayı umuyor. 
     
</TEXT>
</DOC>
