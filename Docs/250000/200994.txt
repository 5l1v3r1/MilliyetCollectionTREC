<DOC>
<DOCNO> 200994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur68.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ile 5 eski bakan hakkında meclis soruşturması açıldı 
</HEADLINE>
<TEXT>

     TBMM Genel Kurulu'nda, AK Parti ve CHP'li milletvekilleri tarafından verilen önergelerin kabul edilmesiyle 3 ayrı soruşturma komisyonu kuruldu. Böylece, eski Başbakan Mesut Yılmaz ile eski bakanlar Güneş Taner, Hüsamettin Özkan, Recep Önal, Cumhur Ersümer ve Zeki Çakan hakkında Meclis Soruşturması açıldı. 
     AK Parti İstanbul Milletvekili Hüseyin Besli ve 63 milletvekili ile CHP Samsun Milletvekili Haluk Koç ve 55 milletvekilinin önergelerinde Yılmaz ve Taner Türkbank ihalesine fesat karıştırmakla suçlanıyorlar. 
     AK Parti ve CHP Milletvekilleri tarafından verilen diğer önergede ise eski Enerji ve Tabii Kaynaklar Bakanı Ersümer, doğalgaz alım anlaşmalarında devlet alım satımına fesat karıştırmak, yanlış ve usulsüz enerji politikaları ile kamuyu zarara uğratmak ve DSİ'deki usulsüz uygulamalara onay verdiği iddia edildi. Eski Enerji ve Tabii Kaynaklar Bakanı Çakan da DSİ'deki usulsüz uygulamalara onay vermenin yanında bakanlığı sırasında yanlış ve usulsüz enerji politikaları ile kamuyu zarara uğramakla suçlandı. 
     AK Parti milletvekillerinin eski devlet bakanları Hüsamettin Özkan ve Recep Önal hakkındaki verdiği önergede de sözkonusu bakanların ''görevleri sırasında ilgili kuruluşların raporlarının gereğini yapılmasını geciktirerek, gerekli tedbirleri zamanında almayarak görevlerini yerine getirmedikleri ve böylece Halkbankası'nın zarara uğramasına sebep oldukları''iddia edildi. 
     
     SORUŞTURMA KOMİSYONU 
     Kurulan üç ayrı soruşturma komisyonu, Genel Kurul'da yapılacak ad çekme suretiyle 15'er kişiden oluşacak. 
     Komisyonlarda AK Parti'den 10'ar, CHP'den 5'er milletvekili görev yapacak. Ceza Muhakemeleri Usulü Kanuna göre hakimlerin davaya bakmasına veya karara katılmasına engel oluşturacak durumlarda bulunan, Meclis Soruşturması önergesini veren veya daha önce TBMM'de ya da dışında bu konudaki görüşünü açıklamış milletvekilleri, bu komisyona seçilemeyecek. 
     Komisyonların çalışmaları gizli olacak. Bu komisyonların çalışmalarına kendi üyeleri dışında milletvekili katılamayacak. 
     TBMM içtüzüğüne göre soruşturma komisyonları, raporlarını Anayasanın 100. maddesine göre kuruluşundan itibaren iki ay içinde verecek. Soruşturmanın bitirilmemesi halinde, komisyonlara iki aylık yeni ve kesin bir süre verilecek. Bu süre içinde raporların TBMM Başkanlığı'na teslimi zorunlu olacak. 
     Soruşturma komisyonlarının raporları, TBMM Başkanlığı'na verildiği tarihten itibaren 10 gün içinde bastırılarak hakkında soruşturma açılması istenen başbakan veya bakana gönderilecek ve milletvekillerine dağıtılacak. Raporların, üyelere dağıtımından itibaren 10 gün içinde görüşülecek. Bu görüşmeler de gizli oyla karara bağlanacak. 
     Komisyonların Yüce Divan'a sevk yönündeki raporları ile Genel Kurul'un Yüce Divan'a sevk kararlarında hangi ceza hükmünde dayanıldığı belirtilecek. 
     Komisyonların Yüce Divan'a sevk etmeme yönündeki raporlarının reddi, ancak Yüce Divan'a sevke dair verilen ve sevk kararının hangi ceza hükmüne dayanacağını gösteren bir önergenin kabulüyle mümkün olabilecek. 
     Yüce Divan'a sevk kararı ancak üye tam sayısının salt çoğunluğu ile alınacak. 
     TBMM'ce Yüce Divan'a sevk kararı alınırsa dosya, en geç 7 gün içinde Anayasa Mahkemesi Başkanlığı'na gönderilecek. 
     
</TEXT>
</DOC>
