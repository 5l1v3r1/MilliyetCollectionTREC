<DOC>
<DOCNO> 214321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo29.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Kobe taraftarını heyecanlandırabilmeyi umuyorum 
</HEADLINE>
<TEXT>

     Japonya Birinci Ligi'nde yer alan Vissel Kobe kulübüyle sözleşme imzalayan İlhan Mansız, kendisine ödenen rekor transfer ücretini haklı çıkaracağına söz verdi. 
     2002 Dünya Kupasi Çeyrek Final karşılaşmasında Senegal'e attığı altın gol ile Türkiye'nin yarı finale 
     yükselmesini sağlayan 28 yaşındaki forvet oyuncusu, Kobe ile 4.5 milyon dolar transfer ücreti karşılığında iki yıllık sözleşme imzalayarak J-liginin rekorunu kırdı. Beşiktaş'tan ayrılarak Kobe'ye transfer olmasının ardından yılda 2 milyon dolar kazanacak olan İlhan, "Burada görevim takım için goller atmak ve kulübe başarı getirmek. Aynı zamanda, Kobe taraftarlarını heyecanlandırabilmeyi umuyorum" dedi. Güney Kore ile birlikte 2002 Dünya Kupası'na ev sahipliği yapan Japonya'da neredeyse İngiltere Milli Takımı'nın kaptanı David Beckham kadar popüler olan İlhan'ın büyük bir hayran kitlesi var. Ancak, samuray stili uzun saçlarini kestiren İlhan, bugün Tokyo'da gelişini kutlayan yaklaşık 100 taraftar tarafindan neredeyse fark edilmiyordu. İlhan'ın transferi, Japonya'nın en büyük internet alışveriş mağazası olan "Rakuten Ichiba"nin sahibi Crimson Grup tarafindan alınmasının ardından gelen nakit girişi ile büyük harcamalar yapan Vissel için büyük bir başarı olacak. Japonya Birinci Ligi'nde yer almaya başladığı 1997'den bu yana iki yarı halinde oynanan ligi 10. sıradan daha üst bir sırada tamamlayamayan Kobe, Kulübe olan ilgiyi artırmak için İlhan'a güveniyor. Vissel'in ortalama seyirci sayısı 10,000 civarında olmasına rağmen, kulüp yetkilileri İlhan'ın takıma katılmasının bu rakamı iki katına çıkarmasını umuyorlar. İlhan Almanya'ya gidip çalışma izniyle ilgili işlemleri tamamladıktan sonra yeni takımının 12-21 şubat tarihleri arasında yapılacak sezon öncesi hazırlık kampına katılacak. 
REUTERS 
     
</TEXT>
</DOC>
