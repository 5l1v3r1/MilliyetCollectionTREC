<DOC>
<DOCNO> 246945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur30.html </URL>
<DATE> 2004/06/10/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Baba-oğulun cinayet planını jandarma önledi... 
</HEADLINE>
<TEXT>

     Balıkesir'in Susurluk İlçesi'nde haraç vermek istemeyen bir kişiyi öldürtmek için kiralık katil tuttukları iddia edilen baba ve oğlu ile 2 tetikçi gözaltına alındı. 
     Alınan bilgiye göre, Susurluk'ta bazı kişilerin ölümle tehdit edilerek zorla para alındığı ihbarını alan Balıkesir İl Jandarma Komutanlığı İstihbarat timleri, düzenledikleri operasyonda, Bozen Köyü'nde oturan Mehmet Tevfik Ç. ve oğlu Mehmet Ali Ç'yi gözaltına aldı. 
     Baba ve oğlunun, haraç vermek istemeyen Ali Yılmazer'i öldürmesi için merkeze bağlı Macarlar Köyü'nden Tahir Ç. ile 20 milyar lira karşılığında anlaştıklarını öğrenen güvenlik güçleri, cinayet işlemek üzere Susurluk'a gelen Tahir Ç'yi yakaladı. 
     Mehmet Tevfik Ç. ve oğlu Mehmet Ali Ç'nin, daha önce de Temel B'ye, para karşılığında Susurluk'ta oturan Kamil Özçakır'ın evini kurşunlattırdıkları belirlendi. Bunun üzerine Temel B. de gözaltına alındı. 
     Zanlıların, sorgulamalarının tamamlanmasının ardından adliyeye sevk edilecekleri bildirildi. 
     
</TEXT>
</DOC>
