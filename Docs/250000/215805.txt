<DOC>
<DOCNO> 215805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur19.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Davası'ndan 2 dosya TKY kapsamında... Şimdi ne olacak 
</HEADLINE>
<TEXT>

     Ankara 1 No'lu DGM, Sivas Madımak Oteli'nde 37 kişinin öldüğü olaylarla ilgili davada hüküm giyenlerden 2'sinin daha Topluma Kazandırma Yasası'ndan yararlanmak için yaptıkları başvuruyu diğer başvurularla birleştirdi. 
     Ankara 1 No'lu DGM'de yapılan duruşmaya, 7 müdahil avukatı katıldı. 
     Mahkeme Başkanı Mehmet Orhan Karadeniz, Sivas olayları davasında hüküm giyen 2 kişinin daha başvurularına ilişkin ifadelerinin geldiğini bildirdi. Mahkeme heyeti, bunun üzerine 2 hükümlünün başvuru talebine ilişkin dosyalarını diğer 42 kişinin başvurduğu dosyayla birleştirdi. 
     Mahkeme heyeti, Latif Karaca ve Ahmet Kaşkaya adlı hükümlülerin başvurularına ilişkin ifadelerinin ulaşmasının ardından İçişleri Bakanlığı'nın görüşünün sorulmasına karar verdi. Mahkeme heyeti, hükümlülerin yasadan yararlanıp yararlanamayacaklarının İçişleri Bakanlığı'nın görüşü alındıktan sonra değerlendirilmesine karar vererek, duruşmayı erteledi. 
     Sivas'ta, 2 Temmuz 1993'te meydana gelen ve 37 kişinin ölümüyle sonuçlanan olaylardan sonra açılan davada 6'sı gıyabi tutuklu 49 sanıktan 33'ü idam, diğer sanıklar çeşitli hapis cezalarına çarptırılmıştı. 
     
</TEXT>
</DOC>
