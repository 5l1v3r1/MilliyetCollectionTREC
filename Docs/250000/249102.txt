<DOC>
<DOCNO> 249102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur40.html </URL>
<DATE> 2004/06/18/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Zirve nedeniyle hızlı feribot yerine deniz otobüsü seferleri konulacak 
</HEADLINE>
<TEXT>

     İstanbul'da gerçekleştirilecek NATO Zirvesi için alınan önlemler dolayısıyla, Yenikapı-Yalova ve Yenikapı-Bandırma Hızlı Feribot seferleri 3 günlüğüne karşılıklı olarak iptal edilerek, yerlerine deniz otobüsü seferi konulacak. 
     İDO tarafından yapılan yazılı açıklamada, zirve dolayısıyla İstanbul Valiliği'nce bazı önlemler alındığı, bu çerçevede 27-28-29 Haziran tarihlerinde Yeşilköy-Beşiktaş arası sahil yolu ve bağlantı yollarının araç trafiğine kapatılacağı hatırlatıldı. 
     Sahil yolunun trafiğe kapatılması nedeniyle hızlı feribot seferlerine araç giriş-çıkışının mümkün olamayacağı ifade edilen açıklamada, 3 gün boyunca Yenikapı-Yalova ve Yenikapı-Bandırma seferlerinin karşılıklı olarak iptal edileceği, bu seferler yerine yaya yolcular için deniz otobüsü seferleri gerçekleştirileceği bildirildi. 
     Açıklamada, hızlı feribotlar dışındaki seferlerin tarifeye uygun olarak yapılacağı, ancak 28 ve 29 Haziran tarihlerindeki Boğaz seferlerinde deniz otobüslerinin Beşiktaş İskelesi'ne uğramayacağı kaydedildi. 
     
</TEXT>
</DOC>
