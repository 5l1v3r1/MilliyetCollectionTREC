<DOC>
<DOCNO> 224721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun04.html </URL>
<DATE> 2004/03/23/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
New York metrosunda Madrid korkusu .. 
</HEADLINE>
<TEXT>

     New York'ta halkı ve yöneticileri, Madrid'de yapılan bombalı saldırılardan kaynaklanan terör korkusu sardı. 
     Söz konusu saldırılarda 202 kişi hayatını kaybetmişti. 
     Yetkililer, metrolara geniş çaplı bir saldırı düzenlenmesini önlemek amacıyla istasyonlar, trenler ve metroya girip-çıkılan noktalarda olağanüstü güvenlik önlemleri alındığını bildirdiler. Bu amaçla oluşturulan özel timler, metrolar, bir tünele girmeden ya da bir köprüden geçmeden önce baskın türü taramalarda bulunabilecekler. İstasyonlarda yapılacak bu taramaların birkaç dakika sürebileceği ve yolcuların bundan kaynaklanacak gecikmelere, kendi güvenlikleri için yapıldığını düşünerek katlanmaları gerektiği bildirildi. 
     İstasyonlarda görevlendirilecek uzmanlar ise yolcuların vücut dilini okumaya çalışacaklar, ayrıca şüpheli paket taramasında bulunacaklar. 
     
     TRENLER DE TARANIYOR 

     Yetkililer metroların yanı sıra şehirlerarası sefer yapan trenlerin de aranacağını ifade ettiler. Trenlerin özellikle bagaj bölümlerinin tehlike yarattığı ifade edildi. 
     Kesin rakam verilmemekle birlikte New York'taki metro ve tren istasyonlarında 3.200 polis ve 2.800 tren güvenlikçisinin görevlendirildiği bildiriliyor. 
     Bunların yanı sıra istasyonlara ayakkabı kutusu boyunda özel detektörler yerleştirildi. Söz konusu detektörlerin havadaki biyolojik maddeleri belirleyeceği kaydedildi. 
     
</TEXT>
</DOC>
