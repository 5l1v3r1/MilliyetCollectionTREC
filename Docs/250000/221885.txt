<DOC>
<DOCNO> 221885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/ekonomi/eko01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon bacak teorisi 
</HEADLINE>
<TEXT>

   Ankara Sanayi Odası Başkanı Zafer Çağlayan, düşük enflasyonu 'frikik verme' ve 'selülitlerin görülmesi' tehlikesi olan mini eteğe benzetti 
      EKONOMİ SERVİSİ 
   
   Son yıllardaki en ilginç enflasyon yorumu Ankara Sanayi Odası ASO Başkanı Zafer Çağlayan'dan geldi. Çağlayan yorumunu, kadınların etek boyları, selülit ve frikik üzerine kurdu. 
   ASO'nun Düşen Enflasyon Ortamında Yaşamak konulu raporunu tanıtırken yüksek enflasyonu uzun eteğe benzeten Çağlayan, "Uzun etek hem bacakları örter, hem de uzun etek giyen bir bayanın oturup kalkarken dikkatli olmasına gerek yoktur. Kolay frikik verilmez" dedi. Çağlayan, "Ama etek boyu kısalınca hem selülitler görülebilir, hem de oturup kalkarken dikkatli olmak gerekir. Düşük enflasyon da benzer bir dikkat gerektirir" diye konuştu. 
   
   'İş bulmak zorlaşabilir' 
   Düşük enflasyon ortamında 'elbisenin bedeni', kalıplar, davranış biçimleri ve alışkanlıkların değişeceğine değinen Çağlayan, "Düşük enflasyon ortamında, seçmenin her istediğini verme alışkanlığından da kurtulmak gerekecek. Önce harca, sonra kaynağını bul alışkanlığından vazgeçilmeli" dedi. Çağlayan, düşük enflasyon döneminin reel sektör için de 'günahların' ortaya çıktığı bir süreç olacağını belirtti. Bu dönemde vadeli satışların artacağını belirten Çağlayan, "Şirketler fiyatlar artar diye stok yapmamalı. Mümkün olduğu kadar likit kanılmalı, kur riski alınmamaya çalışılmalı" diye konuştu. 
   Hiç kimsenin tek haneli enflasyon konusunda tecrübesi bulunmadığını belirten Çağlayan, "Dezenflasyon ortamında yeni iş bulmadan, yüksek ücretli iş beklentisiyle iş bırakılmamalı. Çünkü bu ortamda iş bulmak zorlaşabilir" uyarısında bulundu. Enflasyon düştüğünde, fiyat artar diye bakliyat, temizlik maddesi gibi ürünlerin stoklanmayacağını anlatan Çağlayan, kredi kartı kullanımında da dikkatli olunması gerektiğini söyledi. 
   Kredi kartlarında sekiz aya varan vadeler yapıldığına dikkat çeken Çağlayan, "Geliri 500 milyon lira olan biri kredi kartıyla 5 milyar liralık harcama yapmamalı" dedi. 
   
   
</TEXT>
</DOC>
