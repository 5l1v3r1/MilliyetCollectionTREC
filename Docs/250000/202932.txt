<DOC>
<DOCNO> 202932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun26.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın bulunmasında aslan payı 2 ''deneyimsiz'' dedektifin... 
</HEADLINE>
<TEXT>

     Irak'ın devrik Devlet Başkanı Saddam Hüseyin'in Amerikan kuvvetleri tarafından yakalanmasına 2 deneyimsiz Amerikan askeri analiz uzmanının yardım ettiği ileri sürüldü. 
     The Wall Street Journal gazetesindeki haberde, Amerikan askeri istihbaratı tarafından görevlendirilen 2 ''dedektifin'', Saddam Hüseyin'in aşiret ve aile bağlarından yola çıkarak 9 bin isimlik listeyi Eylül ortalarında 300'e indirmeyi başardığı belirtildi. 
     Haberde, haftalarca süren çalışmalardan sonra bu 2 deneyimsiz uzmanın eski diktatöre çok yakın bir Iraklının ismi üzerinde dikkatlerini yoğunlaştırdığı ve Amerikan kuvvetlerince yakalanan birçok kişinin verdiği ifadeler doğrultusunda adı gizli tutulan bu kişinin direnişe mali destek veren nüfuz sahibi biri olduğunun saptandığı kaydedildi. 
     Bu analiz sonunda, Saddam Hüseyin'in yakalanmasından bir gün önce, bu kişinin Bağdat'ta bir eve düzenlenen baskınla yakalandığı belirtilen haberde, 31 yaşındaki Teğmen Angela Santana ile eski bir İngilizce öğretmeni olan 36 yaşındaki Onbaşı Harold Engstrom'un, birkaç ay önce üstlerinden biri kendilerine Saddam Hüseyin yanlılarının ağına bağlı 4 kişinin ismini verdiğinde, hiç de hazır olmadıklarını söyledikleri belirtildi. 
     Haberde, üstün askerlere, ''Bana bir liste hazırlayın ve Saddam'a bağlı kilit adamların her birini bulun'' dediği ve Santana ile Engstrom'un bunun ilk askeri istihbarat deneyimleri olduğunu, başlangıçta, aşiretler arasındaki sıkı ilişkilerin derinliği başta olmak üzere karmaşık yapıdaki Irak direnişi hakkında hiçbir fikirlerinin olmadığını söylediği de belirtiliyor. 
     

     
</TEXT>
</DOC>
