<DOC>
<DOCNO> 213557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo07.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Tolga Seyran ile 2,5 yıllık sözleşme imzaladı... 
</HEADLINE>
<TEXT>

     Trabzonspor, ara transferin son gününde Malatyaspor'dan Tolga Seyran ile 2,5 yıllık sözleşme imzaladı. 
     Kulüp Asbaşkanı Nevzat Şakar ve Basın Sözcüsü İbrahim Şahin'in hazır bulunduğu imza töreninde Tolga, kendisini 2,5 yıllığına bordo-mavili renklere bağlayan sözleşmeye imza attı. 
     Asbaşkan Şakar, imza töreninde yaptığı açıklamada, Tolga'nın transferiyle 20 gündür ilgilendiklerini belirterek, ''Zor bir transfer oldu. Hayırlı olsun. Tolga'nın başarılı olacağına inanıyoruz'' dedi. 
     Şakar, Tolga'nın transferinden bazı yöneticilerin bile haberdar olmadığını ifade ederek, ''En son Tolga'yı Akçaabat Sebatspor maçında izledim ve transferi bugün bu boyuta geldi. Tolga ile birlikte ara transferi kapadık'' diye konuştu. 
     
     TOLGA ''ZİYA HOCAYLA BAŞARIDAN BAŞARIYA KOŞACAĞIZ'' 

     Trabzonspor'un yeni transferi Tolga ise Teknik Direktör Ziya Doğan ile birlikte başarıdan başarıya koşacaklarına inandığını söyledi. 
     Tolga, Trabzonspor gibi büyük bir camiaya geldiğini ifade ederek, ''Beklentiler var. Bir sorumluluğun altına girdim. Ama bunun altından camianın yardımıyla kalkacağıma inanıyorum'' dedi. 
     Malatyaspor'da gösterdiği başarıyı artık Trabzonspor için göstereceğini de anlatan Tolga, ''Ziya hocayla Malatyaspor'da birlikte çalıştık. Bu benim için büyük avantaj. Onunla çalışmak büyük bir keyif. Trabzonspor onunla başarıdan başarıya koşacaktır'' diye konuştu. 
     Tolga, önce hedefinin Trabzonspor'da başarılı olmak olduğunu kaydederek, sözlerini, ''Başarım milli takımı da kendiliğinden getirecektir. Milli takım neden olmasın '' diye tamamladı. 
     
</TEXT>
</DOC>
