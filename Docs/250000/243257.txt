<DOC>
<DOCNO> 243257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko18.html </URL>
<DATE> 2004/05/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ASO Başkanı Hurda indirimi, hükümete olan güveni sarstı 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, hükümetin hurda araçlarla ilgili almış olduğu kararı eleştirerek, vatandaşın hükümete olan güveninin sarsıldığını öne sürdü. 
     ASO'nun aylık olağan Oda Meclisi Toplantısı'nda bir konuşma yapan Zafer Çağlayan, ekonomideki gelişmelerin bir değerlendirmesini yaparak, kamuoyunda son günlerde tartışılmakta olan konulara ilişkin görüşlerini dile getirdi. Türkiye'nin yapısal reformları mutlak suretle gerçekleştirmek mecburiyetinde olduğunu anlatan Çağlayan, özellikle özelleştirme ve yapısal reformlar konusunda endişeleri bulunduğunu kaydetti. 
     Çağlayan, ''korkarım böyle giderse Türkiye, yapısal reformları da yapısal reformlara tabi tutacak'' dedi. 
     Tüpraş'ta son yaşanan gelişmeleri eleştiren Çağlayan, idari mahkemeden böylesi bir karar çıkmaması halinde, Türkiye'nin kasasına yarın itibariyle 1.3 milyar dolar para gireceğini belirterek, bunun da Türkiye'de bir moral ve motivasyon sağlayacağını kaydetti. 
     
     ''VATANDAŞIN GÜVENİ SARSILDI'' 
     Hükümetin hurda araç indirim tutarını düşürmesi ile ilgili görüşlerini de dile getiren Çağlayan, vatandaşın bu konuda hükümete olan güveninin sarsıldığını savundu. 
     Söz konusu uygulamanın 2005 yılı başına kadar devam etmesi gerektiğine değinen Çağlayan, hükümetin sözüne güvenerek bağlantı yapan vatandaşların mağdur olduğunu, devletin bu konuda yapmış olduğu taahhüdü yerine getirmediğini söyledi. 
     Çağlayan, bu durumu eleştirirken, ''ya söz verme ya da söz veriyorsun yerine getir'' dedi. 
     
     BANKACILIK KANUN TASARISI TASLAĞI 
     Hazırlıkları süren yeni Bankacılık Kanunu Tasarısı ile ilgili de görüşlerini ifade eden Çağlayan, söz konusu taslağın acele ile hazırlandığını, dışarıdan ithal edilen tercüme bir taslak olduğunu savundu. 
     TMSF'nin, İktisat Bankası'nın hakim ortağına ait Grubun 38 şirketine el koyma uygulamasının da doğru ve çok yerinde olduğunu belirten Çağlayan, ''kimsenin yaptığının yanına kar kalmaması, zararların tazmin edilmesi gerektiğini'' ifade etti. Ancak, bu yapılırken bir kamulaştırmaya da gidilmemesinin gerekliğine işaret eden Çağlayan, banka batıranların mallarına el koyulduğunu, ancak el koyulan şirketlerin piyasa değerleri ve borç ödemelerinde sıkıntıya düşülmemesi için bir teklif getirdi. 
     Söz konusu şirketlerin memur kayyumlar yerine, profesyonellerden ve işadamlarından oluşan bir kayyum tarafından idare edilmesinin tartışılmasını istediklerini bildirdi. 
     Konuşmasında, Çin malları konusuna da değinen Çağlayan, Çin mallarına karşı olmak yerine, bu ülke ile nasıl işbirliğine gidileceğinin şartlarının araştırılması gerektiğini söyledi. 
     Çağlayan, Çin malları ile rekabet için mutlaka girdi maliyetlerinin düşürülmesi gerektiğini vurguladı. 
     SSK primine esas taban ücret ile asgari ücretin eşitlenmesini ve kıdem tazminatı için bir fon oluşturulmasını da isteyen Çağlayan, teşviklerin sektörel ve bölgesel olması gerektiğini anlattı. 
     Konuşmasını bir örnekle tamamlayan Çağlayan, arıların 1 kilogram bal yapmak için 7,5 milyon defa konup kalkmaları gerektiğini, 40 bin arının 6 milyon çiçeği dolaştığını, bir peteği doldurmak içinse 100 milyon çiçeğin nektarını elediklerini belirten Çağlayan, bunun için 100 bin kilometrede kanat çırpmaları gerektiğini söyledi. 
     Çağlayan, ''Hükümetin de daha çok kanat çırpması lazım, bir peteği doldurabilmesi için'' diyerek sözlerini tamamladı. 
     ASO'nun bugünkü oda meclisi toplantısına, Kütahya Ticaret ve Sanayi Odası Yönetim Kurulu Başkanı Nafi Güral, Yönetim Kurulu üyeleri, meclis başkanı ve bazı meclis üyeleri de katıldı. 
     Toplantıda konuşan Kütahya TSO Başkanı Nafi Güral, Türkiye'de 11 sanayi odası bulunduğunu, bunların gelişmekte olan illerdeki odaları aralarında paylaşarak buradaki potansiyel yatırımcıları yüreklendirmeleri konusunda destekte bulunmalarını istedi. 
     İstihdamın karşısına bugün en büyük engeli devletin koyduğunu belirten Güral, işadamlarının şu anda yeni bir motivasyona ihtiyacı bulunduğunu kaydetti. 
     Güral, Türkiye'de ödenmeyen vergi, tahsil edilmeyen SSK primi bulunmadığını, ancak devletin bunları tutabildiğinden aldığını öne sürdü. 
     
</TEXT>
</DOC>
