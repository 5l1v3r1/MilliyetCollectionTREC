<DOC>
<DOCNO> 235627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo12.html </URL>
<DATE> 2004/04/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Zehiroğlu Türkiye'de hiçbir kulüp Yılmaz Vural'a kapı açmaz... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, ''İnanıyorum ki Türkiye'de hiçbir kulüp Yılmaz Vural'a kapı açmaz'' dedi. 
     Zehiroğlu, gazetecilerin ''Yılmaz Vural'ın yeniden takımın başına dönmesi söz konusu mu'' biçimindeki sorusunu ise şöyle yanıtladı 
     ''Çaykur Rizespor'u ve taraftarlarını töhmet altında bırakan bir teknik direktörün Rize'ye gelmesi mümkün değildir. Ben inanıyorum ki Türkiye'de hiçbir kulüp ona kapı açmaz. Bir geminin kaptanı, batarken gemiyi en son terk edecek kişidir. Fakat o gemiyi, batarken değil en iyi sularda seyrederken terk etmiş. Ama takdir kendisinindir. Ne yaparsa yapsın Çaykur Rizespor ile uzaktan yakında ilgisi olmaz.'' Vural hakkında açılması düşünülen davayla ilgili olarak Zehiroğlu, ''Sayın Ekrem Cengiz ve İstanbul'da bulunan yöneticilerimiz kendisini arayarak gel hocam bize açıklama yap dediler. Fakat kendisi toplantıya dahi gelmedi. Telefonunu kapattı. Kim ne yaparsa onu bulur. Benim tek dileğim kimse Çaykur Rizespor ile uğraşmasın'' dedi. 
     
     ÇİRKİN OYUNLAR OYNANMASIN 

     Yılmaz Zehiroğlu, Bursaspor Kulübü yöneticilerinin, Çaykur Rizespor-Akçaabat Sebatspor maçı görüntülerinin Futbol Federasyonu'nca incelenmesi isteğiyle ilgili yaptığı açıklamada, her türlü karara saygılı olduklarını bildirdi. 
     Çaykur Rizespor'un, ne futbolcularının ne de yöneticilerinin içinde bir onursuzluk olmadığını ifade eden Zehiroğlu, ''Biz kimsenin pis işlerine karışacak bir kulüp değiliz. Tertemiz ve şerefli mazisi olan bir kulübüz. Futbolcularımız pırlanta gibi. Hepsiyle gurur duyuyoruz. Centilmenlik havası içinde çıktılar, oynadılar ve yenildiler. Bu maç geçti. Hakkında yorum yapmanın anlamı yok'' diye konuştu. 
     Federasyonun kararlarına saygılı olduklarını dile getiren Zehiroğlu, ''Yalnız Çaykur Rizespor'un kasetini değil, Bursaspor-Elazığspor ve geçen yıl yapılan Diyarbakırspor-Elazığspor maçının kasedini izlesinler. Türkiye'de Çaykur Rizespor'un üzerinde çirkin oyunlar oynanmasın. Çaykur Rizespor'un kimseyle işi yok. Kimsenin Çaykur Rizespor ile işi olmasın. Biz yolumuza devam ediyoruz'' dedi. 
     Zehiroğlu, hafta sonunda Bursaspor ile karşılaşacaklarını hatırlatarak, ''Ama yeneriz, yeniliriz ve berabere kalırız. Futbolcularımıza camia ve yönetim olarak güvenimiz tamdır. Her zaman, her şekilde arkalarındayız. Onların hiçbir zaman çirkin işler yapacağı aklımızın ucundan geçmez'' diye konuştu. 
     
</TEXT>
</DOC>
