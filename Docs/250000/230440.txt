<DOC>
<DOCNO> 230440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur07.html </URL>
<DATE> 2004/04/11/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bedelli askerlik bu hafta Meclis gündemine geliyor... 
</HEADLINE>
<TEXT>

     AKP Erzurum Milletvekili Mustafa Nuri Akbulut, Genelkurmay Başkanlığı'nın "En az 10 yıl olmaz" dediği bedelli askerlikle ilgili yasa teklifinin bu hafta içinde TBMM gündemine alınmasını isteyeceğini bildirdi. 
     Akbulut, ANKA'ya yaptığı açıklamada, devlete 3 milyar euro gelir sağlamayı öngören bedelli askerlikle ilgili teklifinin TBMM Milli Savunma Komisyonu'nda hiç gündeme alınmadığını bildirdi. Akbulut, bu durumda içtüzüğün milletvekili olarak kendisine verdiği haktan yararlanarak teklifin doğrudan TBMM Genel Kurulu'nda ele alınmasını isteme kararı aldığını söyledi. Akbulut, bu hafta içinde teklifin TBMM Genel Kurulu gündemine alınmasını isteyeceğini belirtti. 
     Akbulut, Genelkurmay Başkanlığı'nın "En az 10 yıl bedelli askerliğin gündemde olmadığına" ilişkin açıklaması konusunda da, "Önemli olan Meclis'in ne düşündüğüdür" dedi. Akbulut şunları söyledi "Ben Genel Kurul gündemine alınmasını isterken Meclis'te bu konunun tartışılarak milletvekillerinin görüşünün ortaya çıkmasını istiyorum. Ben CHP'li arkadaşların da bedelliyi istediğini biliyorum. Başbakanımız da olabileceğini söyledi. Milletvekillerinin çok büyük bölümü buna destek veriyor. O yüzden ben Genel Kurul gündemine alınıp alınmaması yolunda yapılacak bir oylamada sonucun olumlu çakacağı kanaatindeyim. Zaten gündeme aldırmamız halinde artık konu Meclis'in işi haline gelir ve orada ülkemizin ihtiyacı olan bu konu çözümlenecektir." 

ANKA 
     
</TEXT>
</DOC>
