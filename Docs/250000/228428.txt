<DOC>
<DOCNO> 228428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko13.html </URL>
<DATE> 2004/04/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çiftçi yağmur bekliyor... 
</HEADLINE>
<TEXT>

     Konya'nın merkez Karatay İlçesi Ziraat Odası Başkanı Derviş Davaslı, Mart ayında yeterli yağışın düşmemesinin, tarlasına hububat eken çiftçiyi sıkıntıya soktuğunu söyledi. 
     Davaslı, AA muhabirine yaptığı açıklamada, ''Tahıl Ambarı'' olarak bilinen Konya Ovası'nda, sulanabilir alanların sınırlı olması nedeniyle, elde edilecek ürün miktarının büyük bir bölümünün hava durumuna ve yağışlara bağlı olduğunu söyledi. 
     Konya'da mart ayı yağış ortalamasının metrekareye 30 milimetre olduğunu ancak bu Mart ayında yağış ortalamasının 1-2 milimetre civarında gerçekleştiğini vurgulayan Davaslı, ''Genç ekinlerin topraktan başlarını çıkardıkları bu dönemde suya olan gereksinimleri de artar. Ancak Mart ayında beklenen yağışın düşmemesi hububat çiftçisini sıkıntıya soktu'' dedi. 
     Bu durumun rekolteyi önemli oranda etkileyeceğini, umudun ise Nisan yağmurlarına bağlandığını anlatan Davaslı, ''Beklenen yağmurun Nisan'da da yağmaması durumunda, ekinler başak tutmayacak ve çiftçi ürün yerine tarlasından sadece saman kaldıracak. Büyük bir tedirginlik yaşıyoruz. Yapabileceğimiz tek şey yağmur yağması için dua etmek. Tüm çiftçileri yağmur duasına çağırıyorum'' diye konuştu. 
     
</TEXT>
</DOC>
