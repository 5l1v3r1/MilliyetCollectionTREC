<DOC>
<DOCNO> 201504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yasam/ayas.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'daki eşkıyanın 'kemik yaşı' oyunu 
</HEADLINE>
<TEXT>

   Bolu'daki korkunç çete üyelerinin, yaşları küçük iki genç kıza tecavüz ettiği, beraat edebilmek için de 'kemik yaşı' tespiti istediği anlaşıldı 
      GÖKÇER TAHİNCİOĞLU, TÜRKER KARAPINAR Ankara 
   
   Bolu Dağı Operasyonu'nun arkasından, iki genç kızın korkunç öyküsü çıktı. Ankara DGM'nin 'çete' suçundan tutukladığı sanıkların, Bolu'da defalarca toplu tecavüz ettikleri çocuk yaşta iki genç kızın gerçek yaşlarının aslında daha büyük olduğu iddiasıyla, 'kemik' muayenesi istedikleri anlaşıldı. Toplu tecavüz davasında, tutuklu sanık kalmadı. 
   Jandarma operasyonuyla açığa çıkan, 1990'dan bu yana adam öldürmeden tecavüze tam 17 ayrı suç işledikleri iddia edilen, aralarında çete lideri Yusuf Bayrak'la oğlu Serdar ve bir başkomiser ile TEKEL Başmüdürü'nün de bulunduğu 15 kişi, Ankara DGM'ce tutuklandı. Çetenin bazı üyelerinin, Bolu Ağır Ceza Mahkemesi'nde, 1985 doğumlu H.Y. ile 1987'li S.D.'ye tecavüzden de yargılandıkları açığa çıktı. 
   
   İki polis de katıldı 
   Davanın iddianamesi ve sanık ifadelerine göre, olaylar şöyle gelişti 
   2001'de Serdar Bayrak'la tanışıp ilişkiye giren H.Y., araları bozulunca Bayrak'ın babası Yusuf Bayrak'la oldu. Serdar Bayrak, bunun üzerine, H.Y. ile S.D.'yi kaçırttı. Bayrak'ın 5 adamı, prefabrike bir evde S.D.'ye sırayla tecavüz etti. Eve çağrılan iki genç de, S.D.'nin ırzına geçti. Bayrak'ın bira içerek olanları izleyen arkadaşları, H.Y.'ye de zorla tecavüzleri izletti. Olayı bilen F.K. adlı astsubay ise, durumu yetkililere bildirmedi. 
   İki hafta sonra Bayrak'ın iki adamı, aynı kızları kaçırarak, bu kez Termal Otel'de tecavüz etti. Ardından Bayrak'ın adamlarından S.U., H.Y.'yi 50 milyon liraya pazarlamaya başladı. Bu dönemde, bir komiser ve bir polis de H.Y. ile oldu. Polisler hakkında soruşturma açılırken, S.D., tehditle götürüldüğü parkta, Bayrak'ın bir adamının tecavüzüne de uğradı. 
   
   Kızlar ifade değiştirdi 
   Bolu Başsavcılığı 21 Nisan 2003'te, aralarında astsubay F.K.'nin de bulunduğu 15 sanık hakkında dava açtı. 
   Sanıklardan 11'i tutuklanırken, Yusuf - Serdar Bayrak ve Hakan Çakır hakkında gıyabi tutuklama kararı verildi. H.Y. ve S.D. duruşmada, jandarma ifadelerini değiştirdiler ve baba oğul Bayrak'ın olayla ilgilerinin bulunmadığını söylediler. Ardından üç gıyabi tutuklu, haziranda teslim oldu. Bu üç kişiden Yusuf - Serdar Bayrak, cezaevine konup birkaç gün sonra tahliye edildi. Aynı duruşmada beş sanık daha tahliye oldu. 4 Aralık'taki son duruşmada da dört sanığın 1'er milyar lira kefalet karşılığı tahliyelerine karar verildi. Cezaevinde sadece kefalet ödeyemeyen G.Ç. kaldı. 
   
   Hastane 'Büyükler' dedi 
   TCK'ya göre 15 yaşından küçük kıza tecavüz 10 yıl üzeri, 18 yaşından küçük kızla rızasıyla olmak ise 6 aydan 3 yıla kadar hapisle yargılanıyor. Çocuk 15 yaşından büyükse ceza 7 yıldan az olmamak üzere hapis cezasına iniyor. 18 yaşından büyük kızla rızasıyla ilişkiye girmek ise suç kabul edilmiyor. S.D'nin gerçek yaşı 15'den büyük çıkarsa az ceza alacak, H.Y. 18 yaşından büyük çıkarsa ceza almayacak sanıklar, mağdurelerin aslında nüfus cüzdanlarındaki yaşlarından büyük olduğunu savunarak yaş tespiti istedi. 
   Bolu Devlet Hastanesi, 27 Mayıs 2003 tarihli raporla, H.Y.'nin kemik yaşının 19, S.D.'nin ise 17 - 18 olduğunu belirledi. Mahkeme, raporu İstanbul Adli Tıp'a gönderdi. Adli Tıp ise mağdurelerin İstanbul'a getirilmesini istedi. 
   
   
</TEXT>
</DOC>
