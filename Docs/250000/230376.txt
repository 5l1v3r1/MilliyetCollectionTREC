<DOC>
<DOCNO> 230376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun12.html </URL>
<DATE> 2004/04/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hatemi Irak'taki olaylarla ilgimiz yok... 
</HEADLINE>
<TEXT>

     İran Cumhurbaşkanı Muhammed Hatemi, Irak'ta son günlerde meydana gelen olaylarla ilgileri olmadığını söyledi. 
     İran resmi haber ajansı İRNA'ya göre, Hatemi, Irak Geçici Yönetim Konseyi üyesi İbrahim Caferi'yi kabulünde yaptığı konuşmada, ABD'nin Irak'ta karşı karşıya kaldığı sorunlara Şiiler ya da İranlıların değil, aksine Şiiler ve İranlılar ile iyi ilişkileri bulunmayan grupların sebep olduğunu belirtti. 
     Irak'ın özgürlüğünde ve yönetimin Irak halkına devredilmesi konusunda El Dava grubu ve Iraklı Şii lider Ayetullah Ali Sistani'nin büyük çabaları olduğunu söyleyen Hatemi, ''Irak'taki işgale karşı olmamıza rağmen bu ülkenin içişlerine hiçbir zaman karışmadık. İran yönetimi olarak, başı dik, özgür ve gelişmiş bir Irak'tan yanayız. Irak halkının egemenliği, Irak'ta güvenlik ve istikrarın sağlanmasını umuyoruz'' dedi. 
     İran'ın, Irak'ta istikrar ve güvenliğin sağlanması amacıyla Irak Geçici Yönetim Konseyi'ni tanıyan ilk ülkelerden birisi olduğunu kaydeden Hatemi, ''ABD ilk başta yönetimi Irak halkına devrederek gerçek demokrasiyi sağlasaydı bugün Irak halkının karşı karşıya kaldığı facialar ve ölümlere tanıklık etmezdik'' diye konuştu. 
     Hatemi, şunları söyledi 
     ''Her türlü şiddete karşıyız. İran yönetimi, Irak'ta gerilimi artıracak, güvenliği ve istikrarı tehlikeye sokacak girişimlerin bu ülkenin, İslam'ın ve Şiiliğin zararına olduğunu düşünmektedir. Irak'ta son zamanlarda çok sayıda insanın ölmesine sebep veren olayları kınıyoruz. İşgalci güçleri, GYK'nin görüşlerinin yanı sıra Sistani gibi kişilerin önerilerini dikkate alarak, şiddete son vermeye çağırıyoruz.'' İki ülke halkının tarihi, coğrafi ve dini bağları bulunması nedeniyle İran yönetiminin Irak'ın içişlerine karışmaktan kaçındığını, Irak'ın içişlerine müdahale etmeyi bu ülkenin halkına hakaret olarak değerlendirdiklerini söyleyen Hatemi, ''Tahran yönetimi her zaman Irak halkının yanında olmaya gayret etti. Bu ülkenin istikrarı ve ilerlemesi için gereken çabayı göstereceğiz'' dedi. 
     ABD Savunma Bakanı Donald Rumsfeld, ''İranlıların Irak'ın içişlerine burunlarını soktuğunu bildiklerini ve komşu ülkelerin Irak'ın içişlerine karışmasının bu ülkenin yararına olmadığını'' söylemişti. ABD Dışişleri Bakanlığı sözcüsü Adam Ereli ise İran'ın Irak'taki Şii ayaklanmasıyla ilgisi olduğunu doğrulayacak herhangi bir sağlam kanıt olmadığını açıklamıştı. 
     
</TEXT>
</DOC>
