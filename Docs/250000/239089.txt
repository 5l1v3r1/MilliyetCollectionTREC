<DOC>
<DOCNO> 239089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy20.html </URL>
<DATE> 2004/05/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Teziç'ten Başbakan'a yanıt ''TBMM son sözü söyleyen yer değildir'' 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, Başbakan Recep Tayyip Erdoğan'ın Yükseköğretim Yasa Tasarısı'na ilişkin ''Bu taslak uzlaşmayla oluşmuştur'' şeklindeki ifadesinin ''sağlam bir zemine oturduğu kanaati taşımadığını'' belirtti. 
     Teziç, Anayasa'ya göre, egemenliğin kayıtsız şartsız millete ait olduğunu ifade ederek, ''Ancak, egemenliğin kullanılması yetkili organlar eliyle olur. Bu demektir ki, egemenliğin aidiyeti başka bir şeydir, onun kullanılması başka bir şeydir'' diye konuştu. 
     Erdoğan Teziç, YÖK binasında düzenlediği basın toplantısında, Başbakan Recep Tayyip Erdoğan'ın AK Parti TBMM Grubu toplantısında dile getirdiği bazı eleştirileri değerlendirdi. 
     Teziç, göreve geldiğinde kendisine bir taslak metin verildiğini anımsatarak, ''Yükseköğretimin yapısı bunun arasında Üniversitelerarası Kurul var, Rektörler Komitesi, YÖK Genel Kurulu var... Bu süreçlerden geçmeden bir metin sunmamız isabetli olmaz dedim. Bugünkü konuşmadan da şunu anladım. YÖK'ün yapısı hakkında bazı bilgi eksiklikleri var Başbakanlık çevrelerinde'' diye konuştu. 
     YÖK Başkanı Teziç, Başbakan Erdoğan'a taslak metnin sunulması için 2 Ocak 2004 tarihini benimsediklerini, kendisinin de metni 21 Ocak 2004'te sunduğunu belirterek, ''Kendilerine de Oluşturacağınız metne yardımcı olmak üzere bir metin sunuyorum dedim'' açıklamasında bulundu. 
     Teziç, Başbakan Erdoğan'ın, hükümetin TBMM'ye gönderdiği YÖK Yasa Tasarısı'na ilişkin ''Bu taslak uzlaşmayla oluşmuştur'' şeklindeki ifadesinin ''sağlam bir zemine oturduğu kanaati taşımadığını'' ifade etti. 
     
     ''TBMM, SON SÖZÜ SÖYLEYEN YER DEĞİLDİR'' 

     Başbakan Erdoğan'ın, bugünkü konuşmasında, ''TBMM'nin vereceği karar, nihai, uyulması gereken kararsa, egemenlik hakkının kullanıldığı çatı burası ise o zaman herkes buna saygı duymak zorundadır'' ifadesini kullandığına işaret eden Teziç, şöyle konuştu 
     ''1961 ve 1982 anayasalarındaki aynen kullanılan ifadeler Egemenlik, kayıtsız şartsız Türk Milleti'ne aittir. Ancak, egemenliğin kullanılması yetkili organlar eliyle olur. Bu demektir ki, egemenliğin aidiyeti başka bir şeydir, onun kullanılması başka bir şeydir. Egemenliğin aidiyetinin millete ait olması, kayıtsız şartsızdır. Ama egemenliğin kullanılması ise yetkili organlar eliyle olur, o kayıtlı ve şartlıdır. 
     TBMM, egemenliği bir bütün, yegane, sadece kendisi kullanan konumunda değildir, yetkili organlardan biridir. Yani egemenlik hakkını kullanan başkaca organlar da vardır. Örneğin yargılama organları, mercileri kararlarını verirken, millet adına karar verir. TBMM bu egemenlik yetkisini kullanırken Anayasa'nın çizdiği sınırlar çerçevesinde bağlıdır. Çünkü, oluşacak irade, kararın nihai olup olmadığı bir süre sonra ortaya çıkar. O da eğer Anayasa Mahkemesi'ne başvurulmuşsa ki Anayasa Mahkemesi kanunların Anayasa'ya uygunluğunu denetleyen bir makamdır. O mahkemenin yaptığı denetim sonucu kanun metninden bazı hükümler ayıklanabilir, aykırı hükümler ayıklanabilir. TBMM'nin düşünmediği bir irade ortaya çıkabilir. İşte bu şekilde TBMM son sözü söyleyen yer değildir. Meclis bitirir tamamlar ama onun yaptığı siyasi tercihtir. Kanun dediğiniz işler, parlamentodaki çoğunluğun siyasi iradesini gösterir. Bu siyasi tercihin Anayasa uygun olup olmadığının denetim yeri ise Anayasa Mahkemesi'dir.'' 
     
     ''DEMOKRATİK OLMAZ'' 

     AB'ye uyum sürecinin yaşandığı bir dönemde, ''Türk demokrasisi çoğunlukçu bir bakış açısına mı, yoksa çoğulcu bir bakış açısına mı sahip '' sorusunun önem kazandığını dile getiren Teziç, şöyle devam etti 
     ''Çoğunlukçu, mutlak yetkili tek irade benim iradem diyorsak, bu demokratik olma özelliği taşımaz. Eğer çoğulcu diyorsak yani muhalefet, denetleyen yargılama organları, sendikalar, dernekler kuruluşlar, üniversiteler, barolar, vs. vardır. 
     Parlamentonun kullandığı yetkinin mutlak, dokunulmaz, mutlaka saygı duyulması gereken bir yetki olarak baştan ortaya konulması, bir doğru ifade değildir. Kaldı ki Anayasa diyor ki hiç kimse, hiçbir sınıf, egemenliğin kullanılmasına tek başına sahip olamaz. Onun için, Sayın Başbakan'ın, Parlamentonun iradesine kimse ambargo koyamaz, karşı gelemez anlamına gelecek ifadeleri, Anayasa hukuku karşısında tekrar değerlendirilmeli kendisi tarafından.'' Teziç, en isabetli kararı yükseköğretim yasa taslağı çalışmalarından çekilmekle vermiş olduklarını bugün anladıklarını söyledi. 
     Teziç, Başbakan Tayyip Erdoğan'ın AK Parti TBMM Grup Toplantısı'nda dile getirdiği bazı eleştirileri değerlendirmek amacıyla YÖK'te basın toplantısı düzenledi. 
     Erdoğan'ın ''Toplumsal mutabakat kurum ve kuruluşlar arası mutabakat değildir'' sözlerine değinen Teziç, ''Mutabakatı ne anlamda kullandığını bilmiyorum. Mutabakatın karşılığı uyum, uygunluk anlamındadır. Eğer uzlaşma anlamında kullanılıyorsa bu yerinde kullanılmış değildir'' dedi. 
     ''TBMM içindeki çoğunluğun millet iradesini değil, seçmen çoğunluğunun iradesini dile getirdiğini'' ifade eden Teziç, şöyle konuştu 
     ''Onun için kanunlar, milli iradenin ürünü dersek, bu, tek yetkili TBMM'dir, onun üstünde başka bir gücün denetimini kabul etmemek anlamına gelir ki bu bakış anlayışı çok yanlıştır, çağdışıdır, geride kalmıştır. Milli iradeyi biz temsil ediyoruz demek çok yanıltıcı bir ifadedir.'' Bazı rektörlerin Başbakan Erdoğan ile görüştüğünü anımsatan Teziç, bunun kurumlar adına yapılmadığını vurguladı. 
     Rektörlerin önce Cumhurbaşkanı, sonra da Başbakan ile görüştüğünü belirten Teziç, şunları kaydetti 
     ''Bana gidiyoruz diye bilgi verdiler. Gidiyoruz diyenlere gitmeyin diyemem. Çünkü üniversitelerimizin pek çok sorunu vardır. Görüşmeleri gereken konuların da sadece bütçedeki fonlar, kadrolar ve vakıflarla sınırlı olması gerektiği konusunda da bir-iki arkadaşla bir ön görüşme yapmıştım. Ama sonradan görüyoruz ki bu görüşmeler, bir kanun taslağı biçiminde ortaya çıktı. Bu kanun taslağı bizimdir, değildir tartışmalarının içine girmiyorum. Çünkü kapalı kapılar ardından neler olduğunu ancak basından öğrenebiliyoruz.'' TBMM'deki yükseköğretim yasa tasarısının ne YÖK Genel Kurulu'nda, ne Rektörler Komitesi'nde, ne de Üniversitelerarası Kurul'da görüşülen taslak olduğunu söyleyen Teziç, ''Bu kendi şahsi girişimleridir. Bu bakımdan ben, taslak mutabakat sonucu oluşmuştur gibi söylemlerin bir sağlam zemine oturduğu kanaatinde değilim'' diye konuştu. 
     
     ''YÜRÜTME YETKİSİ'' İFADESİ 

     Teziç, Erdoğan'ın YÖK'ün hazırladığı taslaktaki ''Bu kanunu Bakanlar Kurulu ve YÖK birlikte yürütür'' ifadesine yönelik eleştirisine de değindi. Bu konudaki üslubun ''ağır'' olduğunu söyleyen Teziç, ''Ben o üslubu devlet organları arasındaki ilişkiler için çok isabetli görmüyorum'' dedi. 
     Anayasa'nın 131. maddesinde YÖK'ün görevlerinin sayıldığını, YÖK'ün 2547 sayılı Yükseköğretim Kanunu'nun yürürlüğünü sağlamakla yükümlü olduğunu anlatan Teziç, YÖK'ün bu kanunun uygulanması konusunda, hükümetle de uyumlu olabilmek açısından düzenleme yetkisi bulunduğunu bildirdi. Teziç, şöyle devam etti 
     ''Bakanlar Kurulu, Meclis'e getirdiği kanun tasarısında bu hükmü çıkarabilir de. Bizim oraya bir ambargo koyma gibi niyetimiz yoktur, bu bir iyi niyet göstergesidir. Öyle olmasında da bir hukuki zorunluluk olduğu için bunu zarif bir formülle ifade etmeye çalıştık. Ben anayasa hukukçusuyum. Hükümetin üzerinde kendimi bir yürütme göreviyle yetkilendirilmiş olarak görebilme hatasını yapacak konumda değilim.'' 
     
     ALDATMA 

     Başbakan Erdoğan'ın ''aldatma'' konusundaki açıklamalarını anımsatan Teziç, Erdoğan ile görüşmeye giden rektörlerin tüm rektörleri temsil etmediğini yineledi. 
     Teziç, şunları kaydetti 
     ''Arkadaşlarımız görüşmeden çıktıkları zaman aldatıldık dediler. Sonra başbakan da 4 defa aldatıldığını söyledi. Bu kadar karşılıklı aldatılmak sözcükleri kullanılmışsa bizim Milli Eğitim Bakanı'nın uygun olmayan tutumundan ya da sözüne sadık kalmaması nedeniyle masadan çekildiğimiz için bugün ne kadar haklı olduğumuzu anlıyoruz. Çünkü güven bunalımı başlamıştı. Bugün sayın Başbakan'ın ve rektör arkadaşlarımızın açıklamalarından bu husus teyit edilmektedir. En isabetli kararı masadan çekilmekle yapmış olduğumuzu bugün anlıyoruz'' 
     
     SORULAR 

     Teziç, bir soru üzerine ''güven bunalımına'' neden olan sebepleri açıkladı. 
     Teziç, yükseköğretim yasa taslağı çalışmaları sürecinde Başbakan Erdoğan'ın seçim meydanında ''herkes ayağını denk alsın'' yönünde beyanda bulunduğunu, bunun da bu süreçteki ''centilmenlik anlaşmasına uymadığını'' kaydetti. Bunun güvensizliğe yol açtığını ifade eden Teziç, ikinci güvensizliğin de Milli Eğitim Bakanlığı'nın Danışma Kurulu oluşturmasından kaynaklandığını anlattı. 
     ''Sizce kim kimi aldattı '' sorusuna karşılık Teziç, ''O kelimeleri kullanmak istemiyorum. Rektörlük ve devlet adamlığı düzeyinde söylenen sözlerin bir bağlayıcılığı vardır. Kim kime ne söz söylemişse onun arkasında durabilmelidir'' dedi. 
     YÖK ile Rektörler Komitesi ve Üniversitelerarası Kurul arasında güvensizlik oluşup oluşmadığı sorusuna karşılık Teziç, bu kurullara sonuna kadar güvendiğini söyledi. Bu organların nasıl çalıştığını anlatan Teziç, ''Bir yere giderken önceden kurulları toplayıp yetki almak daha isabetli olur. Çok ders aldık ama insan yine de hayatta ders alır. Heyetlerden geçmeyen görüşlerin resmi makamlara götürülmesi değişik yorumlara yol açar'' diye konuştu. 
     Genelkurmay Başkanlığı'nın açıklamasının sorulması üzerine Teziç, ''ulusal eğitim konusunda her kesimin duyarlı olduğunu, bunlar arasında ayırım yapmamak gerektiğini'' vurguladı. 
     Teziç, eğer yasa bu yıl için çıkmazsa yeni bir çalışma yapıp yapmayacakları sorusu üzerine, sürekli çalışma içinde olduklarını ifade etti. Teziç, ''Siyasilerin zorlamasıyla bir karar sürecine girmemiz üniversite anlayışıyla bağdaşmaz. Varsa yapılacak olanları zaten biz yaparız. Eğer siyasiler bizi çekip ısmarlama birtakım işler istiyorlarsa siyasilerin gözünde de biz üniversite kimliğini taşımayız'' dedi. 
     Teziç, parlamentonun katsayıları belirlemesinin yanlış olacağını savunarak, ''TBMM kendini 0.5, 0.6 gibi bir işlem yapmaya getirirse dünya parlamentolar tarihinde pek saygınlık kazanmaz. Bunlar teknik işlerdir. Yasama'nın siyasi tercihine konu olacak işler değildir'' diye konuştu. 
     Teziç, Başbakan Erdoğan ile görüşmeye giden rektörler hakkında işlem yapılmasının söz konusu olmadığını söyledi. 
     Bir başka soru üzerine Teziç, ''Başbakan Erdoğan'ın hukukilik ile meşruluk kavramını adeta ortak kullandığı, bunun yanlış olduğunu kaydetti. Teziç, ''Başbakan bir yerde meşru zeminlerden bahsediyor. Orada sözünü etmesi gereken meşruiyet değil hukukiliktir. Hukukilik yürürlükteki kurallara uymadır. Meşruiyet de bir toplumda yaygın olan inançlardır. Bunları kullanırken gereken özeni gösterirsek ne dediğimizi daha iyi ifade etmiş oluruz'' dedi. 
     
     ''TÜRKİYE TASLAK YORGUNU'' 

     Teziç, bir başka soruyu yanıtlarken de şöyle konuştu 
     ''Türkiye taslak yorgunu. Onun için bu konunun dinlendirilmesinde isabet görüyorum. Tabii siyasi tercihe ben müdahale edemem. Hükümet parlamentoya sunabilir, tekrar istediği sonucu elde edebilmek için yasalaştırabilir bunu. Ama şu anda o kadar çok görüş ortaya konuldu ki bunların biraz dinlenmesi lazım. Herkes kafasında olanları söyledi, bunlardan hareketle yeni bir süreç başlayabilir. Nasıl başlar, ne zaman başlar onu bilemem.'' Başbakan Erdoğan ile görüşüp görüşmeyeceği sorusuna Teziç, ''Sayın Başbakan benimle görüşmek istediği zaman ben görüşürüm. Eğer Başbakan bizi dinliyorsa, bu sürecin kopması hakkında kendilerine ayrıntılarıyla bilgi verilmemişse ben bugün buradan bunu vermeye çalıştım. Muhakkak aklı selimiyle neyin ortaya çıktığını görecektir, bugün söylediklerini gözden geçirecektir. Sanırım taşlar o zaman yerine oturacaktır'' karşılığını verdi. 
     
</TEXT>
</DOC>
