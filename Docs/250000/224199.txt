<DOC>
<DOCNO> 224199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun18.html </URL>
<DATE> 2004/03/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Reuters'dan Kıbrıs'a Kosova benzetmesi Çatışma çıkar 
</HEADLINE>
<TEXT>

     İngiltere'nin Reuters haber ajansı, Kosova'da Arnavutlarla Sırplar arasındaki çatışmaların, Annan planının imzalanması halinde Kıbrıs'ta da benzer etnik çatışmaların yaşanabileceği endişesine yol açtığı yorumunu yaptı. 
     Reuters, ''Kosova'daki çatışmalar, Kıbrıs'ta kaygıları artırıyor'' başlığıyla yayınladığı haber-yorumda, ''Ortodoks Sırplar-Müslüman Arnavutlar ile Ortodoks Rumlar-Müslüman Kıbrıslılar'' arasında benzetme yaptı ve Kosova'da çatışmaların yaşandığı Mitroviça kenti ile Lefkoşa'yı eşleştirdi. 
     Eski KKTC Dışişleri Bakanı ve Savunma Bakanı Tahsin Ertuğruloğlu'nun, ''Kosova, BM Genel Sekreteri Kofi Annan'ın Kıbrıs planı sonrasında neler olabileceğine dair iyi bir örnek'' şeklindeki sözlerinin yansıtıldığı yorumda, birçok Kıbrıslı Türk gibi Ertuğruloğlu'nun da, 1960'lı yıllarda yaşanan şiddetin geri dönmesinden kaygı duyduğu belirtildi. 
     Yorumda, KKTC Dışişleri Bakanı ve Başbakan Yardımcısı Serdar Denktaş'ın, ''Ankara AB'ye katılsa bile Türk askerinin Kıbrıs'ta kalmasını tercih edeceklerine'' dair açıklamasına da yer verildi. 
     Serdar Denktaş, ''20 yıllık bir süre içinde, her şeyin iyi gitmesi halinde, onlara Türk askeri artık ihtiyaç duymadığımızı hissedebiliriz. Bu zamana kadar, bir şey olması halinde Türk askerinin burada olduğunu bilmek istiyoruz'' dedi. 
     Rumların güvenlik konusunda Türklere oranla daha az kaygılı oldukları belirtilen yorumda, eski Rum yönetimi lideri Yorgo Vasiliu'nun, ''Kıbrıslı Türkler, bütün bu askerleri tutmanın gereksiz olduğunu yakında anlayacaklar. Boş yere niye para harcanıyor '' şeklindeki sözlerine de yer verildi. 
     Kıbrıs'ın Kosova'ya benzetilmesini kabul etmeyen Vasiliu, barış anlaşmasının yabancı yatırımcıları teşvik edeceğini ve Kıbrıs'ı, Ortadoğu ile Avrupa arasında bir köprü haline getireceğini kaydetti. Vasiliu, Kıbrıs'ın birleşmesinin, AB'den, daha fazla altyapı yardımı alınmasına olanak sağlayacağını da belirtti. 
     Uluslararası topluluğun, Sırplar ile Arnavutların, NATO ve BM gözetimi altında bir bölgede beraber yaşamalarında ısrarcı olduğunu söyleyen Vasiliu, ''Ne Arnavutlar, ne de Sırplar statüyü kabul etti. Değiştirmek istiyorlar. Ancak Kıbrıs'taki anlaşma, düzenlenecek referandumla, iki halk tarafından kabul edilecek'' dedi. 
     Ertuğruloğlu ise ''Zaman değişti, ancak Rumlar değişmedi. Hala adaya egemen olmak istiyorlar'' şeklinde konuştu. 
     
</TEXT>
</DOC>
