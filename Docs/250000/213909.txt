<DOC>
<DOCNO> 213909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo14.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepeli taraftarlarla polis arasında gerginlik yaşandı... 
</HEADLINE>
<TEXT>

     İkinci Futbol Ligi A Kategorisi'nde Karşıyaka'nın ezeli rakibi Göztepe'yi 5-2 yendiği karşılaşmanın ardından, güvenlik güçleriyle sarı-kırmızılı taraftarlar arasında gerginlik yaşandı. 
     Karşılaşmanın ardından Karşıyakalı taraftarlar, olaysız biçimde tribünleri terkederken, statta bekletilen Göztepeli taraftarlarla polis arasında gerginlik yaşandı. 
     Sarı-kırmızılı taraftarlar, küfürlü tezahüratlarla polisi protesto ederken, tribünlerden söktükleri sandalye ve taş parçalarını güvenlik güçlerine attı. 
     Polis ekipleri, gerginliği artırmamak için geri çekilirken, sarı-kırmızılı taraftarlar stattan ayrıldı. 
     Bu arada sarı-kırmızılı bazı yöneticiler karşılaşmanın hakemi Kuddusi Müftüoğlu'na tepki gösterdi. 
     Stat dışına çıkan Göztepeli taraftarlar taşkınlıklarını sürdürdü. Atatürk Stadı önünde yoldan geçen ve park halindeki araçların camlarına taş atarak kıran Göztepeliler'i dağıtmak için stat içindeki çevik kuvvet şube müdürlüğü ekipleri de dışarı çekildi. Panzerlerin su sıkması ve takviye polis ekiplerinin çabasıyla Göztepeli taraftar grubu dağıtıldı. 
     
     TATAŞ ''OLAYLAR ÜZÜCÜ'' 
     Olay yerinde polis ekiplerinin çalışmasını bizzat koordine eden İzmir Emniyet Müdürü Halil Tataş, taraftarların zarar verilmeden dağıtılması konusunda talimat verdi. 
     Gazetecilerin sorularını yanıtlayan Tataş, taraftarların çıkardığı olayların bu noktaya gelmesinin üzüntü verici olduğunu belirterek, şunları söyledi 
     ''Her 2 takımın taraftarlarının arasında da agresif kişiler vardı. Gerek emniyet tedbirleri, gerek 2 takımın yöneticileri olay çıkmaması için güzel bir koordinasyon oluşturmuştuk. Yenilgiyi kabul edemeyen bazı taraftarlar olayların çıkmasına neden oldu. Olaylar, polisi suçlamakla çözümlenemez, güzel bir gün olmadığı bir gerçek. İzmir takımları kendi kendilerine kötülük yapıyor. Stat içinde ve dışındaki olaylarda 1'i şube müdürü ile 6 polis yaralandı. Olay çıkardığı belirlenen 15 taraftar da gözaltına alındı.'' 
     
</TEXT>
</DOC>
