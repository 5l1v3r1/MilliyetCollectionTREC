<DOC>
<DOCNO> 243214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun20.html </URL>
<DATE> 2004/05/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Talat İzolasyonun kalkması Annan'ın raporuna bağlı 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'ın, önümüzdeki hafta Güvenlik Konseyi'ne sunması beklenen raporunun gelecek yılların politikalarını belirleyeceğini belirterek, Türk tarafına uygulanan izolasyonların kaldırılmasının rapora bağlı olduğunu söyledi. 
     Başbakan Talat, gazetecilere yaptığı açıklamada, ''BM Genel Sekreteri'nin raporunun büyük ihtimalle önümüzdeki hafta BM Güvenlik Konseyi'ne sevk edileceğini'' belirterek, bu raporun son derece önemli olduğunu ve raporun öngörülerinin gelecek yılların politikalarını belirleyeceğini vurguladı. 
     Talat, ''Elbette ilk kez Kıbrıslı Türklerin olumlu tutumları bu rapora işlenmiş olacak. İlk kez Kıbrıslı Rumların olumsuz tutumları da bu raporda eleştirilecek. Çok büyük ihtimalle böyle olacak çünkü BM Genel Sekreteri referandumdan sonra bunu çeşitli defalar açıkça ortaya koydu. Bu nedenle bu raporu bekliyoruz. Türkiye Dışişleri de, dünya da bu raporu bekliyor'' dedi. 
     ''Birçok önlem veya izolasyonun ortadan kaldırılmasının raporun yayınlanmasına bağlandığına'' işaret eden Talat, bu rapor gelecek hafta yayınlandıktan sonra bir kısım gelişmelerin bunun arkasından ortaya çıkacağını sandıklarını belirtti. 
     Gerek Amerikalıların, gerek diğer ülkelerin Kıbrıslı Türkler üzerindeki tecridin kaldırılması konusunda atacağı adımların raporun arkasından ortaya çıkacağını ifade eden Talat, ''Biz de bu bağlamda çalışma ihtiyacı hissettik ve çalışmalarımızı Türkiye ile de koordine etme ihtiyacı duyduk'' dedi. 
     Başbakan Talat, Türkiye ile bir görüş farklılıkları olmadığını ve uyum içinde bir politik duruş bulunduğunu kaydetti. 
     
     STRASBOURG'DA ALINAN KARAR 
     Başbakan Talat, Avrupa Konseyi'nin alt organı niteliğindeki Avrupa Konseyi Yerel ve Bölgesel Yönetimler Genel Kurulu'nun Strasbourg'da yaptığı toplantıda, Kıbrıslı Türk yerel yönetimlere ''Kıbrıs Cumhuriyeti'' bünyesinde temsiliyet hakkı verilmesinin hatırlatılarak, konuyla ilgili görüşlerinin sorulması üzerine, ''Büyük bir hata, büyük gaf... Türk tarafı kendini ayağından vurdu'' dedi. 
     Başbakan Talat, özetle şunları söyledi 
     ''Şu anda varılan nokta belediyeler bakımından biraz farklı aslında. Yerel yönetimlerde 3 sandalye de Rumlar tarafından doldurulmuştu. Biri boşaltıldı ama onu dolduracak olan Kıbrıslı Türk, 'Kıbrıs Cumhuriyeti' altında oraya oturacak diye bir karar alındı. Bu tabii işin olumsuz yanı. Daha acı olan yanı da bu sonucun alınmasında Türkiye temsilcilerinin katkısı. Bu, tabii ki olabilecek bir şey değil. Büyük bir hata, büyük bir gaf diye düşünüyorum, bunu da zaten hepimiz teslim ediyoruz. 
     Bu karar ve yerel yönetimlerden çıkan karar bir önceki durumumuzdan, yani referandum öncesi durumumuzdan farklı değil. Eğer Kıbrıslı Türk temsilciler Kıbrıs'ın bütününü temsil eden Rum yönetiminin şemsiyesi altında bu kuruluşlara katılmayı kabul etselerdi katılabilirlerdi. Aynı durum şimdi de var. Dolayısıyla kötüye gidiş yok ama iyileşme de yok. Olayı böyle algılamak lazım. Demek ki görevimizi yapamadık, bitiremedik, tamamlayamadık. Herhangi birisini suçlamak istemiyorum, daha çok çalışmamız, daha büyük gayret göstermemiz ve burada lehimize oluşmayan havayı lehimize çevirmemiz gerekiyor.'' Talat, bu konuyu Ankara ile görüşüp görüşmedikleri sorusu üzerine, görüştüklerini, ancak onların da henüz kesin ve net bilgi almadıklarını, durumu inceleyeceklerini söyleyerek, ''Ama olan oldu bir anlamda, Türk tarafı kendini ayağından vurdu. Olan da bu'' dedi. 
     
</TEXT>
</DOC>
