<DOC>
<DOCNO> 213897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Gençlerbirliğini yenip hatamızı telafi ettik... 
</HEADLINE>
<TEXT>

     Sahasında konuk ettiği Gençlerbirliği'ni 2-0 yenip 3 puan kazanan Gaziantepspor'da, mutluluk rüzgarları esiyor. 
     Deplasmanda Galatasaray'a farklı yenilerek yönetim, teknik heyet ve taraftarı hayal kırıklığına uğratan kırmızı-siyahlı ekip, Gençlerbirliği'ni yenerek yara sardı. 
     Teknik Direktör Nurullah Sağlam, AA muhabirine yaptığı açıklamada, mutlak galibiyet için hazırlandıkları Gençlerbirliği maçında çok iyi mücadele ederek hak ettikleri 3 puanı alıp, bir anlamda hatalarını telafi ettiklerini söyledi. 
     Deplasmanda karşılaştıkları Galatasaray maçında sahadan galip ayrıldıkları için büyük eleştiriler aldıklarını hatırlatan Sağlam, şöyle konuştu 
     ''Bu zorlu maçta iyi mücadele etmemize karşın, farklı yenilgiden kurtulamadık. Tabi ki yenildiğimiz için büyük eleştiriler aldık ve bu nedenle Gençlerbirliği maçının önemi bizim için daha da artmış oldu. Yani bir anlamda Gençlerbirliği maçı hatamızı telafi edip, gücümüzü ortaya koyacağımız önemli bir karşılaşma oldu. 
     Sonuçta, kendi sahamızda eksiklerimiz de olmasına karşın çok iyi mücadele ederek, galip gelip dimdik ayakta olduğumuzu gösterdik. Hem, takımımıza yapılan haksız eleştirilere cevap vermiş olduk, hem de 3 puan alarak ligin istikrarlı takımlarından olduğumuzu bir kez daha ispatlamış olduk.'' Sağlam, Gençlerbirliği maçını unuttuklarını, Türkiye Kupası'nda karşılaşacakları İstanbulspor karşılaşmasını düşünmeye başladıklarını kaydederek, şöyle devam etti 
     ''Gaziantepspor, büyük hedefleri olan bir takım. Hem ligde, hem Türkiye Kupası'nda, hem de UEFA'da başarılı olmak isteyen bir takımız. Gençlerbirliği maçı sonrasında ligi unuttuk ve şimdi tüm dikkatlerimizi kupadaki rakibimiz İstanbulspor maçına yönelttik. 
     İstanbulspor, ekonomik sıkıntıları bulunmasına karşın çok önemli ve güçlü bir takım. Gençlerbirliği maçı sonrasında bizi yine zorlu bir maç bekliyor. Ancak, bizim için asıl önemli olan Gaziantepspor'dur. Bu zorlu karşılaşmadan da galibiyetle ayrılıp, yeni bir başarıya imza atmak istiyoruz.'' 
     
</TEXT>
</DOC>
