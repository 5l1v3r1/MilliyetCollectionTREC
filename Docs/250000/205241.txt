<DOC>
<DOCNO> 205241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Irak'ta köprü olacak 
</HEADLINE>
<TEXT>

   Irak'ın yeniden yapılandırılması kapsamında kurulan Irak Ticaret Bankası'nda yer alan Akbank, 20 milyar dolarlık iş hacminden pay alacak Türk firmalarına destek verecek 
      EKONOMİ SERVİSİ 
   
   Akbank, yeniden yapılandırma programı kapsamında Irak'taki 20 milyar dolarlık iş hacminden Türk firmalarının da pay alması için finansman desteği sağlayacak. 
   Irak Ticaret Bankası'nın yönetim konsorsiyumunda yer alan Akbank'ın Uluslararası Bankacılıktan Sorumlu Genel Müdür Yardımcısı Eyüp Engin, 17 Temmuz 2003'te kurulan bankanın kasım ayında faaliyete geçtiğini bildirdi. 
   Konsorsiyumun, fiilen akreditifleri açan operasyon bankaları ve kendi ülkelerinden gelen akreditifleri ihbar ve teyit eden katılımcı bankalardan oluştuğunu bildiren Engin, bankanın sermayesinin 100 milyon dolar olduğunu söyledi. 
   
   'Türkiye 5 pay alır' 
   Engin şu bilgileri verdi 
   "Yeni akreditif işlemlerinde Birleşmiş Milletler sertifikası yerine Geçici Hükümet Konseyi onayı alınacaktır. Elektrik, su, ulaştırma ve iletişim gibi Irak'ın altyapısının yeniden inşası kapsamında 17 tanesi büyük çaplı altyapı ihaleleri olmak üzere toplam 18.6 milyar dolarlık 26 büyük ihale açılmış olup ihalelerin Şubat 2004'e kadar sonuçlanması beklenmektedir." 
   Akbank'ın Ortadoğu piyasasındaki dış ticaret payının konsorsiyuma seçilmesinde etkili olduğunu belirten Engin, bu girişimin bölgesel bankacılık hedefinin bir parçası olduğunu söyledi. 
   Engin, Türk firmalarının Irak'ta yapabileceği iş hacmi hakkında ise şu tahminlerde bulundu 
   "Beklentimiz 2004'te Irak'a yeniden yapılandırma programı kapsamında yapılacak 20 milyar dolarlık ihracatın yaklaşık yüzde 5'inin Türkiye tarafından gerçekleştirileceği yönündedir." 
   
   Irak'ı internetten de takip edebilirsiniz    Irak'ta yapılacak ihalelerde gerekli bilgilerin alınabileceği iki internet sitesi bulunuyor. Aralarında Türkiye'nin de bulunduğu 63 ülkenin katılabileceği ihaleler www.cpairaq.org ile www.rebuildingiraq.net adreslerinden takip edilebilecek. Bu adreslerden www.cpairaq.org adresinde, Coalition Provisional Authority Geçiçi Hükümet Konseyi ve çalışmaları hakkında hem ingilizce hem arapça olarak bilgiler yer alıyor. Bu sitede güvenlikten Irak'ın uluslararası ilişkileri ve yatırımlara kadar tüm bilgilere yer veriliyor. 
   Irak'taki yatırımlarla ilgili gelişmeleri takip etmek isteyenler ise bu sitede yayınlanan ve güncellenen haberleri takip edebilirler. Sitede ayrıca elektrik, sağlık, telekom, eğitim, su ve petrol gibi en temel ihtiyaçlar ve servisler konusunda da güncellenmiş bilgiler bulunuyor. 
   www.rebuildingiraq.net sitesinde ise Irak'ta yapılacak yatırımlar ve gelecek organizasyonlarla ilgili bilgi, sektörler, organizasyonlar, programlar, kontratlar, iş ortaklıkları konularında bilgiler veriliyor. Sitede sektör, organizasyon bazlı taleplerinizi de sunmanız mümkün. Irak'ta gerçekleşecek organizasyonların takvimi hakkında da önceden bilgi sahibi olabiliyorsunuz. 
   
   
</TEXT>
</DOC>
