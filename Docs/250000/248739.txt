<DOC>
<DOCNO> 248739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy08.html </URL>
<DATE> 2004/06/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Piriştina'dan sonra başkan kim olacak 
</HEADLINE>
<TEXT>

     İzmir Büyükşehir Belediye Başkanı Ahmet Piriştina'nın 52 , kalp krizi sonucu hayatını kaybetmesinden sonra, belediye ve CHP kulislerinde ''başkan kim olacak '' sorusuna yanıt aranmaya başlandı. 
     CHP İzmir İl Başkanı Alaattin Yüksel, AA muhabirine yaptığı açıklamada, ''cenaze kalkmadan bu tür şeylerin tartışılmasının yanlış olduğunu'' bildirdi. 
     Parti içinde bazı kişilerin kendi aralarında ''yeni başkanın kim olacak '' konusunu konuşup, tartıştığını ancak parti yönetimi olarak ''Piriştina'ya yakışır bir şekilde cenazesinin kaldırılmasından sonra'' bunun gündeme gelebileceğini kaydeden Yüksel, şunları söyledi 
     ''Cenaze kaldırılmadan belediye başkanı kim olacak arayışını da doğru bulmuyorum. CHP olarak en iyisini yapmaya çalışacağız. Piriştina'nın eserlerine sahip çıkacağız, ışığını söndürmeyeceğiz. Projelerine sahip çıkacak bir arkadaşımız belediye başkanı olacak. Ama bugün, bunların konuşulması doğru değil.'' 
     
     ABDÜL BATUR TEMKİNLİ 
     Adı, Büyükşehir Belediye Başkan adayları arasında en çok konuşulan isimlerden Narlıdere Belediye Başkanı Abdül Batur da, İzmir'de Ahmet Piriştina'nın yerinin ''kolay kolay doldurulamayacağını'' belirtti. 
     CHP Kurultay Delegesi olduğunu da ifade eden Batur, şöyle dedi 
     ''İzmir'de Abdül Batur'un ılımlı insan olması, sivil toplum örgütleriyle kucaklaşması, işleri yürümeyecek olan bazı çevreleri rahatsız etmiş olabilir. Demokrasi yarışında bayrak bana teslim edilirse, Piriştina'nın projelerine sahip çıkarak, bıraktığı yerden yolumuza devam edeceğiz. 5 yıllık İZBETON Genel Müdürlüğü döneminden tüm kenti tanıyorum. Sorunları muhtarlarla çözme yolunda çalıştım. 5 yıldır da Narlıdere'de Belediye Başkanı'yım. İkinci dönemimde de CHP ile bütünleşerek, halktan teveccüh gördük. Piriştina'nin yeri doldurulamaz. Parti gelenek ve göreneklerine bağlı biriyim. CHP grubundan ne karar çıkarsa ona saygılıyım. Bize fırsat verilirse, Piriştina'nın İzmir'de çizdiği yolu aynen izleyeceğim.'' Parti ve belediye kulislerinde Batur'ın yanı sıra başkanlık için Karşıyaka Belediye Başkanı Cevat Durak, Konak Belediye Başkanı Muzaffer Tunçağ, Çiğli Belediye Başkanı Ensari Bulut ve Büyükşehir Belediyesi CHP Grup Başkan Vekili Sırrı Aydoğan'ın isimleri de geçiyor. 
     
</TEXT>
</DOC>
