<DOC>
<DOCNO> 210865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko08.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Ermeni soykırımını kabul eden İsviçre'ye sitem .. 
</HEADLINE>
<TEXT>

     Başbakan Recep Tayyip Erdoğan, İsviçre Cumhurbaşkanı Joseph Deiss ile görüştü. 
     Yaklaşık 45 dakika süren görüşmeye Maliye Bakanı Kemal Unakıtan ile İsviçre Dışişleri Bakanı Michelire Calmy-Rey de katıldı. 
     Edinilen bilgiye göre, görüşmede önce İsviçre Kanton Meclisi'nde daha sonra Ulusal Meclisi'nde kabul edilen sözde Ermeni soykırımıyla ilgili yasa tasarısı da gündeme geldi. 
     Başbakan Erdoğan, görüşmede, bu yasanın ikili ilişkileri bozmasının hata olduğunu, o dönemde yaşanan hadiselerden Türk ve Ermenilerden de ölenler bulunduğunu, bu konunun tarihçilere bırakılması gerektiğini dile getirdi. 
     Bu kararın Türk Hükümeti, Türk Milleti nezdinde nasıl infiale neden olduğunu da anlatan Erdoğan, bütün bunları değerlendirmenin tarihçilerin işi olması gerektiğini, parlamentoların bu konularda yargı veremeyeceğini, bunun iki ülke ilişkilerini zedeleyeceğini anlattı. 
     İsviçre Cumhurbaşkanı Deiss ise İsviçre'de yaşayan Ermeni azınlığın baskısıyla bu kararın alındığını, Başbakan'ın Erdoğan bu konunun tarihçilere havale edilmesi yönündeki görüşlerine katıldığını söyledi. 
     Deiss, bu konunun geçmişte kalması, bundan sonra ileriye bakılması ve ilişkilerin bozulmasına fırsat verilmemesi gerektiğini ifade etti. 
     
     ''İSVİÇRE'DE 100 BİN TÜRK YAŞIYOR, ONLAR DA RENCİDE OLDU'' 
     Başbakan Erdoğan, İsviçre'de 100 bin Türk yaşadığını, bunun 20 binin çifte vatandaş olduğunu, dolayısıyla alınan kararın burada yaşayan Türkleri rencide ettiğini, tepkilerin İsviçre hükümetince dikkate alınması gerektiğini, fanatik Ermenilere alet olunmaması gerektiğini söyledi. 
     İsviçre Cumhurbaşkanı Deiss ise Türkiye'nin Ermenistan'a ambargo uygulaması konusunun sorması üzerine Erdoğan, Türkiye'nin varlığını ve sınırlarını tartışma konusu yapanlara karşı başka bir seçeneğin olmadığını, bu durumu düzeltmek için Ermenilerin de adım atması gerektiğini kaydetti. 
     Erdoğan, İsviçre'de yasadışı PKK ve onun uzantısı olan örgüt KADEK ile DHKP-C'ye karşı hükümetin yeterince önlem almadığını, Türkiye'nin terörden çok çektiğini, 40 bine yakın kurban verdiğini söylemesi üzerine Deiss, bu örgütlerin faaliyetlerinin yakından izlendiğini, ifade özgürlüğü sınırları içinde kaldığı sürece, yasalar uyarınca bir şey yapamadıklarını, ancak takip ettiklerini söyledi. 
     Dışişleri Bakanı Michelire Calmy-Rey, Kanton Meclisi'nin kararı almasının ardından yapacağı ziyaretin iptal edilmesini anlayamadıklarını söylemesi üzerine Başbakan Erdoğan, ''Türkiye'deki tepkileri görseydiniz, bunu anlamanız kolaylaşırdı'' dediği öğrenildi. 
     Görüşmede Kıbrıs konusu da gündeme geldi. Başbakan Erdoğan, Kıbrıs konusunda alınan karar hakkında İsviçre Cumhurbaşkanı'na bilgi verdi. 
     Başbakan Erdoğan, ekonomi dergisi Business Week ve Newsweek dergilerine birer mülakat verdi ve yabancı şirket yürütme kurulu başkanlarıyla CEO ikili görüşmelerde bulundu. 
     
</TEXT>
</DOC>
