<DOC>
<DOCNO> 223913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/gun08.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK'ya karşı artık somut adım atın' 
</HEADLINE>
<TEXT>

      YASEMİN ÇONGAR Washington 
   
   Genelkurmay İkinci Başkanı Orgeneral İlker Başbuğ, ABD'deki temaslarının ardından yaptığı açıklamada, "ABD'den artık somut adımlar bekliyoruz. Bu konudaki siyasi kararlılığını somut tedbirlerle desteklemesini istiyoruz" dedi. Başbuğ, PKK üyelerine yönelik eylemin geciktirilmesi konusunda "Çok sabrettik. Biraz daha sabırlı olmakta yarar var" diyerek yumuşak bir üslup kullandı. Ancak Başbuğ, bu eylemin ABD'nin siyasi egemenliği Iraklılara devredeceği 30 Haziran sonrasına kalması olasılığına ilişkin bir soru üzerine, "Bazı somut tedbirlerin 1 Temmuz'dan önce alınmasında yarar var" yanıtını verdi. 
   
   Mahmur'dakileri verin 
   Başbuğ, Mahmur Kampı'nda, Birleşmiş Milletler'e rağmen yöneticilik yapan 150 - 200 civarında PKK'lı olduğunu, bunların teslim edilmesinin "somut adım" sayılacağını dile getirdi. Başbuğ, Osman Öcalan'ın ABD'nin elinde olup olmadığı konusunda bilgisi bulunmadığını da ifade ederek, "ABD'lilerin eline geçerse bize teslim edileceğine inanıyoruz" diye konuştu. 
   Başbuğ'un Washington görüşmelerinde Büyük Ortadoğu Projesi de ön plandaydı. Başbuğ, bu girişimin "yararlı, isabetli ve gerekli" olduğunu söyledi, ancak Türkiye'nin bu kapsamda diğer Ortadoğu ülkelerine "modellik yapma gibi bir iddiası olmadığını" vurguladı. Başbuğ, "Bazıları Türkiye için, 'ılımlı İslam modeli' gibi kavramlar ortaya atıyor. Oysa hem laik, hem ılımlı İslam devleti bir arada olmaz. Türkiye'nin yapısı bellidir laik, sosyal, hukuk devletiyiz. Böyle gelmiştir, böyle devam edecektir" şeklinde konuştu. 
   
   
   
   
</TEXT>
</DOC>
