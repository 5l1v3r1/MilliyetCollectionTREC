<DOC>
<DOCNO> 210340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun06.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan-Bush zirvesinin gündem maddeleri Irak ve Kıbrıs 
</HEADLINE>
<TEXT>

     Başbakan Recep Tayyip Erdoğan'ın 28 Ocak'ta ABD Başkanı George Bush ile yapacağı görüşmede, Kuzey Irak konusundaki kaygılarını dile getirecek olan Türk tarafının, Amerikan tarafına, Kerkük'ün hiçbir zaman Kürt kenti olmadığını tarihi gerçeklerle anlatacağı öğrenildi. 
     Edinilen bilgiye göre, Erdoğan-Bush görüşmesinde Türk tarafının üzerinde en fazla duracağı konulardan biri, Irak'taki gelişmeler olacak. 
     Erdoğan'ın, Iraklı Kürtlerin geniş özerkliğin yanı sıra Kerkük ve Kuzey Irak'ın petrol kaynaklarıyla ilgili olarak ortaya attığı iddialardan Ankara'nın duyduğu rahatsızlığı dile getirmesi bekleniyor. 
     Bu çerçevede Beyaz Saray'daki görüşmede, Iraklı Kürtlerin iddialarının tersine, Kerkük'ün, tarihin hiçbir döneminde bir Kürt kenti olmadığı, tam tersine Türkmenlerin bu kentte çoğunluk olduğu ayrıntılarıyla anlatılacak. 
     Türk tarafı, Irak kentlerinin tüm zenginliklerinin tüm Irak halkına ait olduğunu ve bunlara tek bir grubun sahip çıkamayacağını ifade edecek. 
     Irak'ın gelecekteki yapılanması ve değişik grupların konumlarına ilişkin Türkiye'nin görüşlerinin bildirileceği görüşmede, Irak'taki terör örgütü PKK'nın varlığından duyulan rahatsızlık da dile getirilecek. 
     Erdoğan-Bush görüşmesinde ve ABD'deki diğer temaslarda, Irak ve Kıbrıs konularının yanı sıra Afganistan, terörle mücadele, İstanbul'da Haziran ayında düzenlenecek NATO zirvesi, Ortadoğu barış süreci, Kafkasya ve bu çerçevede Ermenistan, Azerbaycan konularıyla ikili ekonomik ve ticari konuların ele alınması öngörülüyor. 
     
     KIBRIS 
     Kıbrıs konusunda ise bugün yapılacak MGK toplantısının ardından Başbakan Erdoğan, Cumartesi günü Davos'ta Dünya Ekonomik Forumu toplantısında BM Genel Sekreteri Kofi Annan ile biraraya gelecek. 
     Başbakan'ın, bu görüşmelerden sonra KKTC Cumhurbaşkanı Rauf Denktaş ile de bir görüşme yapması, bu temaslarının sonuçlarıyla Beyaz Saray'a gelmesi ve çözüm yönünde olumlu adımlar atılması bekleniyor. 
     Ortadoğu barış süreci kapsamında Suriye ve İran konusunun da Erdoğan'ın temaslarında gündeme geleceği sanılıyor. 
     Erdoğan'ın, Suriye Devlet Başkanı Beşar Esad'ın Türkiye'ye kısa süre önce yaptığı ziyaretle ilgili bilgi aktarması muhtemel görülüyor. 
     
     ALBAY MAYVILLE DÖNÜYOR 
     Bu arada, ABD'nin Irak'taki kuvvetlerinin rotasyonu çerçevesinde, Kerkük kentinden sorumlu Amerikan birliği 173'üncü Hava İndirme Tugayı komutanı Albay Bill Mayville'in de rotasyon çerçevesinde Irak'tan ayrılacağı kaydedildi. 
     Albay Mayville, Süleymaniye olayı ve Kerkük'teki genel tutumuyla Türkiye'nin tepkisini toplamıştı. 
     
</TEXT>
</DOC>
