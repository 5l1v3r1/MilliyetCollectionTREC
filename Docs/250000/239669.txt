<DOC>
<DOCNO> 239669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko21.html </URL>
<DATE> 2004/05/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Babacan Cari açıktan korkmuyoruz ama umursuyoruz 
</HEADLINE>
<TEXT>

     Devlet Bakanı Ali Babacan, cari açıktan korkmadıklarını, ama bunun umursamıyor anlamına gelmediğini söyledi. 
     Babacan, CNN Türk televizyonuna yaptığı açıklamada, serbest kurun cari açık konusunda önemli bir güvence olduğunun altını çizdi. 
     ABD Merkez Bankası'nın FED faizleri artırma beklentisinin, tüm dünyada faizleri artırdığını belirten Babacan, Brezilya'nın 30 yıllık tahvillerinin faiz oranının yüzde 3.3 oranında artarken, Türkiye'nin 30 yıllık tahvillerinin faiz oranının ise yüzde 1.6 oranında arttığını vurguladı. 
     Babacan, kurdaki iniş çıkışları istikrar ortamına bağlamanın son derece yanlış olduğunu bildirdi. 
     Bakan Babacan, IMF ile ilişkiler konusunda ise en geç Ağustos'ta, 2005 ve sonrasına ilişkin IMF ile ilişkilerin formatının belli olacağını belirtti. 
     Babacan, IMF heyetinin, 8. Gözden Geçirme ziyareti konusunda ise geliş tarihini 3 haziran olarak konuştuklarını, ama henüz teyit etmediklerini kaydetti. 
     
     TÜKETİCİ KREDİLERİ... 
     Tüketici kredilerinin etkilerinin üç alanda incelenmesi gerektiğini belirten Babacan, bunun cari açık üzerinde bir etkisinin olduğunu, ama bu etkinin sınırlı olduğunu bildirdi. 
     Enflasyonist etkisi konusunda ise şu an itibarıyla, bu riskin çok kuvvetli olmadığını ifade eden Babacan, kamu bankalarının tüketici kredisinde frene basmasıyla, bunu özel bankaların da izlediğini kaydetti. 
     Babacan, tüketici kredilerinin banka bilançoları üzerindeki etkisi konusunda da bankaların, tüketici kredileriyle şimdi gerçek bankacılık yapmaya başladıklarını ifade etti. 
     Bakan Babacan, gelişmelerle ilgili olarak, rehavetten değil, haklı gerekçeleri olması nedeniyle rahat olduklarının da altını çizdi. 
     Devlet Bakanı Babacan, bazı bankaların elinde bulunan takas kağıtları konusunda ise bu konunun bankaların isteklerine göre piyasa odaklı çözüleceğini belirterek, önümüzdeki hafta bu konuda bir gelişme olabileceğini bildirdi. 
     
     YEREL YÖNETİMLERİN TAHVİL ÇIKARMASI VE BORÇLARI... 
     Babacan, belediyelerin tahvil çıkarması konusunda ise Hazine garantisinin olmadığı bir ortamda, bu konuda endişe etmesi gerekenlerin belediyelere kredi açacak kurumların olması gerektiğini kaydetti. 
     Belediyelerin borçlarının silinmeyeceğini, ancak nakit akış durumlarına göre bir ödeme kolaylığı getirileceğini anlatan Babacan, bu konuda af olmadığını da vurguladı. 
     
</TEXT>
</DOC>
