<DOC>
<DOCNO> 241168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun29.html </URL>
<DATE> 2004/05/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
KKTC'li yerel yöneticilere Avrupa Konseyi'nde temsil hakkı 
</HEADLINE>
<TEXT>

     KKTC'li yerel yöneticilerin, Avrupa Konseyi Yerel Yönetimler Kongresi'nde temsil edilmeleri konusunda önemli aşamalar sağlandığı bildirildi. 
     Yerel Yönetimler Kongresi Başkanlık Divanı, geçen hafta yapılan toplantılarda KKTC'li yerel yöneticilerin temsil edilmesi konusunda ilke kararı aldı. 
     Başkanlık Divanı'nın aldığı ilke kararıyla ilgili hazırlanacak bir karar tasarısının, gelecek hafta Strasbourg'da yapılacak Yerel Yönetimler Kongresi genel kurulu toplantılarında tartışılarak oylanması bekleniyor. 
     Yerel Yönetimler Kongresi'nde, Rum Heyeti'nin sahip olduğu altı üyelikten ikisini KKTC'li temsilcilere verilmesi isteniyor. 
     Avrupa Konseyi Parlamenterler Meclisi'nin AKPM geçen ay yapılan genel kurul toplantılarında, KKTC'li parlamenterlerin genel kurulda temsil edilmesini öngören bir karar tasarısı, Rumların girişimiyle son anda engellenmişti. 
     AKPM genel kurul oturumunda kabul edilen değişiklik önergesiyle KKTC'li parlamenterlerin Kıbrıs Rum heyeti içinde temsil edilmesi görüşü benimsenmişti. 
     Bu arada, AKPM Başkanlık Divanı'nın gelecek hafta Paris'te yapacağı toplantılarda, KKTC'li parlamenterlerin temsil durumunun bir kez daha gündeme geleceği öğrenildi. 
     
</TEXT>
</DOC>
