<DOC>
<DOCNO> 201691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur13.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Ben Türk yargısına güveniyorum 
</HEADLINE>
<TEXT>

     Adalet Bakanı Cemil Çiçek, her konuda olduğu gibi Avrupa Birliği'ne AB giriş sürecinde yapılacak hazırlıklar konusunda da Türk yargısına güvendiğini belirterek, ''Ben, Türk yargısına güveniyorum. Herkes Türk yargısına güvenmelidir. Çünkü, hukuk devletinde güvenilebilecek tek ve yegane güç yargıdır'' dedi. 
     Adalet Bakanlığı ve Hollanda Hükümeti tarafından Ankara Hakimevi'nde düzenlenen ''Avrupa Birliği'ne Katılımın Ulusal Hukuk Sistemine Etkisi'' adlı toplantıya, Çiçek'in yanı sıra, Hollanda'nın Ankara Büyükelçisi H. E. Sjoerd Gosses, Asser Enstitüsü Genel Sekreteri Alfred Kellermann ve Asser Enstitüsü Başkan Yardımcısı Jaap de Zwaan katıldı. 
     Toplantının açılışında bir konuşma yapan Çiçek, Avrupa Birliği sürecinde böyle hukuki toplantıların büyük önem taşıdığını söyledi. 
     Büyükelçi Gosses'e, ''Size 2004 Aralık'ına geldiğimizde fazla mazeret bırakmak istemiyoruz sayın büyükelçi'' diye hitap eden Çiçek, Türkiye'nin AB'ye girebilmek için gereken hukuki düzenlemeleri yapma konusunda azimli olduğunu kaydetti. Türkiye'nin bu yolda önemli mesafeler katettiğini vurgulayan Çiçek, ''Bu düzenlemeleri görenler, 'bunlar, 1-1.5 yıl içerisinde mi yapıldı ' diye soruyor. Ama, biz Avrupa'yı şaşırtmaya devam edeceğiz'' diye konuştu. 
     Bu değişiklikleri Türkiye'nin kendi insanı için yaptığını ifade eden Cemil Çiçek, Avrupa'nın Türkiye'ye ''iltimas yapmasını'' beklemediklerini, sadece diğer ülkeler için geçerli olan kriterlerin Türkiye için de aynı şekilde uygulanmasını istediklerini belirtti. 
     Türkiye'nin 2004 Aralık'ına gelindiğinde eğer müzakere tarihi alamazsa bunun dünyanın sonu olmayacağını kaydeden Bakan Çiçek, ancak bir ayrımcılığın yapılmaması gerektiğini söyledi. 
     
     ''AVRUPA'DAN LÜTUF BEKLEMİYORUZ'' 

     Türkiye'nin bazı eksikliklerinin bulunduğunun farkında olduğunu ifade eden Çiçek, ''Biz, Avrupa'dan bir lütuf beklemiyoruz. Bir sorunun çözümü, sorunu kabul etmektir. Hiçbir kompleksimiz falan yok. Biz bunları aşıyoruz, aşacağız'' dedi. 
     Türk insanının yıllar önce kol gücüyle kalkınmasına katkıda bulunduğu Avrupa'ya bugün beyin gücüyle katkı sağladığını belirten Çiçek, Türkiye'nin Avrupa Birliği'nin dışında kalmaması gerektiğini söyledi. Çiçek, şöyle devam etti 
     ''O zaman bu radikalizme en büyük katkıyı sağlar. O radikalizm ki zaman zaman çirkin yüzünü işte 2 hafta önce İstanbul'da gösterdi. O zaman bu çirkin yüzle doğrudan Avrupa karşı karşıya gelir. 
     Meseleyi biz bu boyutta ele alıyoruz ve ele almalıyız. Böyle ele almalıyız ki 2004 Aralık'ına geldiğimizde yanlış yapmayalım. Biz de Avrupa Birliği de bir sınavdan geçiyoruz. Ümit ediyorum ki her iki taraf da bu sınavdan başarıyla geçsin.'' 
     
     ''RAFTA KALSIN DİYE YAPMADIK'' 

     Avrupa Birliği'ne katılım sürecinde çıkarılan uyum yasalarının büyük önem taşıdığına işaret eden Çiçek, ''Biz, bu yasaları kesinlikle rafta kalsın diye çıkarmadık. Uygulamalarda öncelikle sorumluluğun da Türk yargısına ait olduğunun bilincindeyiz'' dedi. Çiçek, şunları kaydetti 
     ''Bu vesileyle ifade ediyorum ki, her konuda olduğu gibi bu konuda da ben Türk yargısına güveniyorum. Herkes Türk yargısına güvenmelidir, güvenmek mecburiyetindedir. Çünkü, hukuk devletinde güvenilebilecek tek ve yegane güç yargıdır. Yargıdan başka dayanılacak ve güvenilecek güç aramak bence en büyük zihin ve analiz yanlışlığıdır. Kimsenin de bunu yapmaması lazım. Yapanlar varsa kısa sürede bunları yeni baştan gözden geçirsin. 
     Şüphesiz, yargıyı daha güvenilir hale getirmek hepimizin sorumluluğundadır. Bunun da bilinci içindeyiz. AB sürecinde Türk yargısı şüphesiz özellikle insan hakları uygulamaları konusunda gerekli hassasiyeti daha da fazla gösterecektir, göstermek durumundadır. AB, yarın Türkiye'nin müzakere tarihini belirlerken yargıya atfen bir not etmesin diye bizim bu konuda daha fazla hassasiyet göstermesi gerekiyor.'' Toplantıda konuşan Hollanda Büyükelçisi Gosses de, AB'nin hukukun üstünlüğüne inanan bir sisteme sahip olduğunu vurgulayarak, müzakerelerde en önemli unsurun da Türkiye'de hukukun üstünlüğü olduğunu kaydetti. Büyükelçi Gosses, Türkiye'nin anayasası ve bazı yasalarında da değişiklikler yapılmasının gerekli olduğunu ifade etti. 
     Asser Enstitüsü Genel Sekreteri Kellermann ise, AB'deki hukuk sisteminin şekillenmesi konusunda aday ve üye ülkelerle toplantılar yaptıklarını söyledi. Kellermann, bu projeleri içeren bir kitabı Adalet Bakanı Çiçek'e armağan etti. 

     
</TEXT>
</DOC>
