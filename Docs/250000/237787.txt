<DOC>
<DOCNO> 237787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko11.html </URL>
<DATE> 2004/05/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bisküvi sektörünün kalbi Karaman'da atıyor... 
</HEADLINE>
<TEXT>

     Türkiye'nin önde gelen bisküvi üretim merkezlerinden Karaman, Sabancı'nın Piyalesi'nin yanı sıra Ülker, Tansaş, Gima, Diasa ve Bim gibi markalara bisküvi, çikolata, gofret ve kek üretiyor. 
     AA muhabirinin derlediği bilgilere göre, Bifa, Saray ve Biskot gibi ihracata yönelik çalışan 10'un üzerinde bisküvi fabrikasının bulunduğu Karaman, yılda ortalama 800 bin ton olan Türkiye'nin bisküvi ve çikolata üretiminin yaklaşık yüzde 50'sini karşılıyor. 
     750 bin tonun üzerinde üretim kapasitesine sahip Karaman bisküvi sektörü, üretiminin yüzde 70 gibi önemli bir kısmını Almanya'dan, ABD'ye, Romanya'dan Cezayir'e kadar yaklaşık 80 ülkeye ihraç ediyor. 
     Yurt dışındaki pazarlarda büyük pay sahibi olan sektör, pazardaki gücünü kaybetmemek, hatta daha da artırmak için Ar-Ge'ye büyük önem veriyor. Bu nedenle bisküvi konusunda yenilenen teknolojiyi yakından takip eden Karaman bisküvi sektörü, sürekli yeni ürünler çıkararak iç ve dış piyasaya sürüyor. 
     Karaman'ın bisküvi sektöründe elde ettiği bu başarı, büyük markaların dikkatini çekiyor. Kendi markasıyla üretim yapan Bifa ve Saray gibi işletmeler isimlerine güvendikleri büyük firmalara fason üretim yapıyor. 
     Saray Bisküvi, Sabancı'nın gıda sektörüne giriş yaptığı Piyale markası için bisküvi, Bifa Bisküvi hipermarket alanında isim yapmış BİM ve GİMA adı altında bisküvi, gofret, kek ve çikolata, Anı Bisküvi Tansaş ve Diasa'ya bisküvi ve kek, Biskot Bisküvi ise Ülker'e bisküvi ve çikolata üretiyor. 
     Bu yıl daha değişik markalara üretim yapması beklenen Karaman bisküvi sektöründe, şimdilik kapasitenin yüzde 15'i farklı markalar için üretim yapıyor. 
     Saray Bisküvi ve Gıda Sanayi A.Ş Genel Müdürü Adnan Akgül, kendileri dahil Karaman'da bisküvi ve çikolata üretimi yapan çok sayıda fabrikanın kaliteye büyük önem verdiğini söyledi. 
     Bu yüzden birçok markanın dikkatini çektiklerini ifade eden Akgül, ''Fabrikaların atıl kapasiteleri var. Bu atıl kapasitelerin doldurulması açısından fason üretim, Karaman bisküvi sektörünün işine geliyor. Hem sektör canlanıyor hem de Karaman bisküvi sektörü kendini yeniliyor'' dedi. 
     Bifa Bisküvi ve Gıda Sanayi A.Ş Genel Müdür Yardımcısı Mustafa Pınarbaşı, aylık yaklaşık 9 bin tonluk üretim kapasitesine sahip olduklarını ancak 3 bin tonluk üretim yaptıklarını anlattı. 
     
     BİSKÜVİ İHRACATI 
     Üretimlerinin yüzde 50'sini 72 ülkeye ihraç ettiklerini vurgulayan Pınarbaşı, büyük firmaların bisküvi üretimi için Karaman'a gelmesinin sektörü canlandırdığını söyledi. 
     Anı Bisküvi ve Gıda Sanayi A.Ş. Genel Müdürü Kemal Boynukalın da, 10 yıl önce kurulan işletmelerinin kısa sürede adını duyurmayı başardığını ve üretimlerinin yüzde 70'ini yurt dışına pazarlamaya başladıklarını anlattı. 
     Bisküvi sektörünün, cazibesi nedeniyle son yıllarda çok sayıda markanın girmek istediği bir alan olduğunu dile getiren Boynukalın, ''Çok sayıda firma bisküvi üretimiyle adından söz ettiren Karaman'da üretim yaptırmak için adeta yarış ediyor. Karaman'ın kalitesini ve kapasitesini bilen büyük markalar burada üretim için anlaşmalar yapıyor'' diye konuştu. 
     
</TEXT>
</DOC>
