<DOC>
<DOCNO> 206579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko28.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretlilerde vergi indirimi uygulaması getirildi... 
</HEADLINE>
<TEXT>

     Ücretlerde özel gider indirimi kaldırılırken, yerine 1 Ocak 2004'ten geçerli olmak üzere ücretlilerde vergi indirimi uygulaması getirildi. 
     Maliye Bakanlığı'ndan yapılan açıklamada, Gelir Vergisi Kanunu'nda yapılan değişiklikle, 1 Ocak 2004 tarihinden geçerli olmak üzere, ücretlerde özel gider indirimi uygulamasının yürürlükten kaldırıldığı, yerine ücretlilerde vergi indirimi uygulamasının getirildiği bildirildi. 
     Buna göre ücretliler, eskiden olduğu gibi 2003 yılında topladıkları kendisi, eşi ve çocukları ile ilgili eğitim, sağlık, gıda, giyim ve kira harcamalarına ilişkin belgelerini, eskiden olduğu gibi 20 Ocak 2004 tarihine kadar işverenlerine bir bildirimle verecekler ve bu belgelere dayanılarak ücret gelirlerine aynı esaslara göre 'özel gider indirimi' uygulanacak. 
     Bu sistemde vergi iadesi, hak sahibinin bulunduğu vergi dilimine göre yüzde 5 ile yüzde 13.33 arasında değişiyor. Yüksek vergi matrahı olanlar daha büyük oranlarda vergi iadesi alıyorlar. 
     Öte yandan 1 Ocak 2004 tarihinden itibaren ücretlilerde vergi indirimi uygulaması yürürlüğe gireceğinden, ücretliler, 2004 yılında da kendisi, eşi ve çocukları ile ilgili eğitim, sağlık, gıda, giyim ve kira harcamalarına ilişkin belge toplamaya devam edecekler. 
     Buna göre 2005 yılında, yeni sisteme göre vergi iadesi alınacak. Bu uygulamada ücretlinin kendisi, eşi ve çocukları ile ilgili eğitim, sağlık, gıda, giyim ve kira giderlerinin yıllık toplam miktarının 3 milyar liraya kadarı için yüzde 8, üç milyar liradan 6 milyar liraya kadar olan bölümü için yüzde 6, altı milyar liranın üzerindeki kısım için ise yüzde 4 oranında vergi iadesi alacak. Bu tutar ücretlilerin bir sonraki yılda ödeyeceği gelir vergisinden mahsup edilecek veya işverenler tarafından kendilerine nakden iade edilecek. 
     
</TEXT>
</DOC>
