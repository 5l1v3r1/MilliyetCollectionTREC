<DOC>
<DOCNO> 241710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy17.html </URL>
<DATE> 2004/05/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gül ''Ortadoğu'daki ağırlaşan hava daha sıkıntılı hale getirilmesin'' 
</HEADLINE>
<TEXT>

     Gül, son günlerde Filistin'de olup bitenleri çok kaygı verici olarak niteleyerek, bu politikanın Ortadoğu'nun iyiliği için atılan adımları da zorlaştırdığını söyledi. 
     Dışişleri Bakanlığı'na gelişinde gazetecilerin sorularını yanıtlayan Gül, bütün Ortadoğu'da havanın yeterince ağırlaştığını, bu havayı daha da ağırlaştırmanın, zehirlemenin, sıkıntılı hale getirmenin kimsenin çıkarına olmadığını belirtti. 
     Gül, ''maalesef son haftalarda Filistin'de olup bitenler çok kaygı verici, şiddet sarmalı giderek artıyor ve çok sayıda sivil masum ölüyor. Bu politikanın durdurulması lazım, kimseye faydası yok'' diye konuştu. 
     Ortadoğu Dörtlüsü'nce hazırlanan Yol Haritası'nın bir an önce uygulamaya geçirilmesi, ''Önce sen, önce ben gibi çıkmazlara'' girilmemesi gerektiğini ifade eden Gül, Ortadoğu Dörtlüsü bünyesinde gerekirse bir izleme komitesi kurulması ve herkesin büyük gayret sarf etmesi ihtiyacını vurguladı. 
     Gül, çocukların, kadınların öldürüldüğü, helikopterlerin çocuklara ateş açtığı görüntülerin Ortadoğu'da, İslam dünyasında, tüm medeni dünyada, demokratik ülkelerde, ABD'de, AB'de çok büyük tepkiler çektiğine işaret ederek, bu eylemlerin, bölgenin iyiliği için atılan adımları da zorlaştırdığını söyledi. 
     Irak sorunu, Ortadoğu'da demokratikleşme, şeffaflaşma, ilişkilerin artması ve bunlara benzer diğer konular için sarf edilen çabaların bu eylemlerle zarar gördüğünü vurgulayan Gül, ''yapılması gereken, bu politikanın tekrar gözden geçirilmesi ve Yol Haritası'nın bir an önce uygulamaya konması'' dedi. 
     Gül, Filistinlilerin intihar saldırılarının da yanlış olduğunu, bunların da Filistin davasına hiçbir faydası olmadığını sürekli dile getirdiklerini belirterek, ''Dolayısıyla bölgede bu havanın rahatlatılması gerekiyor. Bu zehirlenen hava şüphesiz ki tüm bölge ülkelerini olduğu gibi Türkiye'yi de etkilemektedir'' diye konuştu. 
     İslam Konferansı Örgütü bünyesinde kurulan İzleme Komitesi hakkında da bilgi veren Gül, İKÖ Zirve Dönem Başkanı Malezya'ya daha önce bir mektup göndererek Irak ve Filistin konularında adım atmasını istediğini, Malezya'nın da memnuniyet verici bir şekilde bu adımı atarak Ortadoğu Dörtlüsü ile temaslara başladığını anlattı. 
     Gül, bunun için Malezya, Türkiye, Fas, Senegal ve Filistin'den oluşan bir komite kurulduğunu ve komitenin, Ortadoğu Dörtlüsü'nü oluşturan 4 merkezi BM, ABD, AB ve Rusya ziyaret etmeye başladığını belirtti. 
     Devlet Bakanı Beşir Atalay'ın hafta içinde Dublin'de, kendisinin de Moskova'da bu çerçevede temaslarda bulunduğunu hatırlatan Gül, komitenin 1-2 Haziran'da da Washington'da Amerikan yönetimiyle ve New York'ta BM yetkilileriyle temaslarda bulunacağını kaydetti. 
     Gül, Washington ve New York'taki görüşmelere, Haziran ayında Türkiye'deki gündemin yoğun olması ve o ay içinde yapılacak zirvelerin hazırlıkları nedeniyle kendisinin katılamayacağını, başka bir bakanın gitmesinin öngörüldüğünü söyledi. 
     
     AFGANİSTAN 

     Türkiye'nin Afganistan'a asker göndereceği ve gelecek yıl ISAF komutasını devralacağı yönündeki haberlere ilişkin sorular üzerine de Bakan Gül, bunların acil gündem maddeleri olmadığını ve ileride düşünüleceğini söyledi. 
     Türkiye'nin Afganistan ile tarihten gelen çok yakın ilişkiler içinde olduğunu, bu ülkeyle ilişkilerin Atatürk döneminden başladığına işaret eden Gül, şöyle konuştu 
     ''Bunları konuşmak için erken. Afganistan konusunda inisiyatif tamamen bizdedir. Ne yapacaksak ona biz karar veririz... Afganistan'da çok büyük çıkarlarımız vardır, bu ülkede Türkiye'nin önderliği her zaman söz konusudur, her zaman Türkiye bayrağı, Türkiye'nin varlığı Afganistan'da gösterilmiştir, dolayısıyla biz Afganistan konusuyla yakından ilgileniyoruz. Ama şu anda böyle kısa bir dönem içinde söylenecek bir program yok. Bunlar ileride belki düşünülecek konulardır, acil gündem maddeleri değildir.'' Gül, Afganistan'a İl İmar Timi gönderilmesi konusunda da Türkiye'nin tercih ettiği bölgeler olduğunu, ancak timlerin hangi bölgeye gideceklerinin henüz kesinleşmediğini kaydetti. 
     Dışişleri Bakanı Gül, Hollanda'da ilköğretim okullarında Türkçe dersinin kaldırılmasına ilişkin bir soru üzerine de, geçenlerde Hollanda'ya gittiğini hatırlatarak, bununla ilgili yakın bir çalışma içinde olduklarını, dersin tamamen kaldırılmadığını söyledi. 
     
</TEXT>
</DOC>
