<DOC>
<DOCNO> 204718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/siyaset/siy04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için Kıbrıs şart 
</HEADLINE>
<TEXT>

   AB başkentlerindeki büyükelçilerimiz Kıbrıs'ta çözüm Türkiye'ye müzakere tarihi verilmesinde belirleyici olur 
   Utku Çakırözer 

   
   Türkiye'nin Kıbrıs planının ele alınacağı Çankaya Zirvesi öncesi Türkiye'ye çağrılan AB başkentlerindeki Türk büyükelçileri, Cumhurbaşkanı Ahmet Necdet Sezer ve Başbakan Recep Tayyip Erdoğan'a, "AB reformlardan memnun. Ama kilit Kıbrıs. Kıbrıs'ta çözüm yolunu açacak adımlar Türkiye'ye müzakere tarihi verilmesinde belirleyici olur" mesajı verdi. 
   Dışişleri Bakanlığı, Kıbrıs sorununun çözümü için hazırladığı yeni planını Çankaya Köşkü'nde yapılacak zirveye sunmadan önce AB başkentlerindeki Türk büyükelçilerini Ankara'ya çağırdı. Büyükelçiler, Annan Planı'na karşı çıkan KKTC Cumhurbaşkanı Rauf Denktaş'a Ankara'da en fazla destek veren isimler arasında yer alan Sezer'in yanı sıra Erdoğan ve Dışişleri Bakanı Abdullah Gül ile de bir araya geldi. Büyükelçiler, görev yaptıkları başkentlerin nabzını şöyle özetledi 
   Tüm Avrupa ülkeleri, AB siyasi kriterlerinin karşılanması, yerine getirilmesi için Türkiye'nin gerçekleştirdiği reformlardan memnun. 
   Uygulamada atılacak adımlarla siyasi kriterler açısından çok büyük sorun yaşanmayacak. 
   Aralık 2004 zirvesinde Türkiye'ye müzakere tarihi verilmesinde Kıbrıs belirleyici olacak. 
   Kıbrıs sorununun çözüm yoluna girmesi AB'nin Türkiye'yle müzakerelere başlama kararına olumlu katkı sağlayacak. 
   
   Büyükelçilerden markaj 
   Büyükelçilere, AB'nin Türkiye'yle ilgili kararında belirleyici olacak 2004 İlerleme Raporu'nun olumlu çıkması için hazirana kadar diplomatik temas ve tanıtım atağında olmaları talimatı verildi. Hükümetin ve büyükelçilerin 2004 taktiği şu olacak 
   Kıbrıs konusundaki plan KKTC ile uzlaşma sağlanarak taraflara sunulacak. 
   Reformların uygulamasına ilişkin somut adımlar en geç Haziran 2004'e kadar atılacak. 
   Büyükelçiler bulundukları ülke yönetimine ve basınına, Türkiye'nin siyasi kriterleri yerine getirdiğini anlatacak. 
   Türkiye'nin Kıbrıs açılımı detaylarıyla anlatılacak ve o ülkenin Rumlar üzerinde de baskı kurması için çaba harcanacak. 
   
   
   
   
   
   
</TEXT>
</DOC>
