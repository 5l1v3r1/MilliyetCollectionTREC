<DOC>
<DOCNO> 243586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy15.html </URL>
<DATE> 2004/05/28/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Denktaş KKTC, İslam dünyasının ayrılmaz bir parçası 
</HEADLINE>
<TEXT>

     KKTC Cumhurbaşkanı Rauf Denktaş, resmi davetli olarak KKTC'ye gelen İslam Konferansı Örgütü İKÖ Genel Sekreteri Abdulvahid Belkeziz'i kabul etti. 
     Belkeziz ile yaklaşık yarım saat görüştükten sonra, ortak basın toplantısı düzenleyen Cumhurbaşkanı Denktaş, dünyanın 40 yıldır tecrit ettiği Kıbrıs Türk halkının, İslam dünyasının ayrılmaz ve kopmaz bir parçası olduğunu söyledi. 
     Denktaş, ''İKÖ Genel Sekreteri'nin KKTC'ye yaptığı bu ziyaret bizim için büyük bir şereftir, büyük bir olaydır. Kendisine Kıbrıs Türk halkı ve şahsım adına en içten duygularla teşekkür ediyorum'' dedi. 
     Belkeziz'in, dünyanın gözlerden saklamaya çalıştığı Kıbrıs Türk halkının varlığını, devletinin 21 yaşına geldiğini ve bütün kuruluşlarıyla devlet olarak varolduğunu göreceğini kaydeden Denktaş, şöyle devam etti 
     ''Vakti müsait olursa toplu mezarlarımızı ziyaret etmesi, şehit ailelerini memnun edecektir. Hangi tehlikelerden geçerek bu güne gelmiş olduğumuzu tespit etmiş olacaktır. Dünyanın 40 yıldır tecrit ettiği Kıbrıs Türk halkı, İslam dünyasının ayrılmaz ve kopmaz bir parçasıdır. 400 yıldır burada dini adet ve örfünü devam ettirmiştir.'' Kıbrıs sorununun çözümünün, ancak iki tarafın eşit muamele görmesine bağlı olduğunu vurgulayan Cumhurbaşkanı Denktaş, şöyle konuştu 
     ''Bu yapıldığı takdirde Rum tarafı Kıbrıs'ı alıp götüremeyeceğini anlayacaktır. Son iki referandum Kıbrıs'ın geleceğini tayinde, self-determinasyon hakkına sahip iki halkın varlığını dünyanın gözleri önüne sermiştir. 
     Daha fazla dışlanmak, daha fazla bizi görmezlikten gelmek ve hala bütün bunlara rağmen Kıbrıs Rumlarını bizim temsilcimiz addetmek, insanlığa karşı bir suçtur, adaletsizliktir, haksızlıktır. 
     Bu duygularla Sayın Genel Sekreteri bağrımıza basıyoruz. Hoş geldiniz diyoruz. Aramızda kalacağı kısa zaman içerisinde, bir devletin ve o devleti kuran onurlu bir halkın varlığını tespit ederek döneceğinden eminim. Kendisinden tespitlerini İslam alemine duyurmasını rica ediyoruz.'' 
     
     BELKEZİZ'İN AÇIKLAMASI 
     İKÖ Genel Sekreteri Belkeziz de Kıbrıs'ta referandumdan sonra yeni bir durum oluştuğunu, KKTC'ye ziyaretinin bu yeni durumun bir parçası olduğunu bildirdi. 
     Belkeziz, Cumhurbaşkanı Denktaş ve Başbakan Mehmet Ali Talat'a, kendisine Kıbrıs'taki durumu yerinde inceleme fırsatı verdiği için teşekkür etti. 
     24 Nisan'daki referandumun bilinen sonuçları doğurduğunu ve Müslüman Kıbrıs Türk halkının uluslararası platformlarla nasıl birlikte hareket ettiğini gözler önüne serdiğini kaydeden Belkeziz, adanın birleştirilmesi için BM Genel Sekreteri tarafından sunulan Annan planına Kıbrıs Türk tarafının ''evet'' demesini olumlu karşıladıklarını, Rum tarafından ''hayır'' sonucu çıkmasını da üzüntüyle karşıladıklarını söyledi. Yaklaşık bir ay önce Cidde'de yapılan İKÖ dışişleri bakanları hazırlık toplantısında alınan karar tasarısında, Kıbrıs'taki referandumdan sonra, Kıbrıslı Türklerin ''evet'' demekle neler ortaya koyduğunun dikkate alındığını anlatan Belkeziz, Ciddi'de hazırlanan karar tasarısının İstanbul'da 14 Haziran'da yapılacak İKÖ dışişleri bakanları toplantısında olumlu yönleriyle yer alacağını bildirdi. 
     Referandumdan sonra yeni bir durumun söz konusu olduğunu kabul ettiklerini ifade eden Belkeziz, İKÖ olarak, bu yeni durumu, yeni görüş ve yeni önerilerle değerlendireceklerini belirtti. 
     Belkeziz, KKTC'ye ziyaretin, bu yeni oluşumun bir parçası olduğunun altını çizerek, Başbakan Talat ve Cumhurbaşkanı Denktaş ile görüşmesinde verimli ve olumlu görüşler ortaya konduğunu söyledi. 
     Basın toplantısının ardından, Cumhurbaşkanı Denktaş, İKÖ Genel Sekreteri Belkeziz onuruna öğle yemeği verdi. Yemeğe, Türkiye'nin Lefkoşa Büyükelçisi Hayati Güven ve diğer yetkililer de katıldı. 
     
</TEXT>
</DOC>
