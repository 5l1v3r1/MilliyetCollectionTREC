<DOC>
<DOCNO> 233811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko06.html </URL>
<DATE> 2004/04/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Babacan, New York'ta yatırım çevreleriyle biraraya geldi... 
</HEADLINE>
<TEXT>

     ABD'de temaslarda bulunan Devlet Bakanı Ali Babacan, New York'ta düzenlenen bir toplantıda yabancı yatırım çevreleriyle biraraya geldi. 
     İMKB'de tek temsil masası bulunan Amerikalı yatırım kuruluşu Raymond James tarafından düzenlenen yemekli toplantıda Devlet Bakanı Babacan, ABD'nin en büyük hisse senedi yatırımcılarının Türkiye ile ilgili sorularını yanıtladı. 
     Türkiye'de yapılan ekonomik reformlar ve diğer mali gelişmeler konusunda bilgi veren Ali Babacan, Amerikalı yatırımcıların özellikle Türkiye'nin 2004'ten sonraki ekonomik perspektifiyle ilgili sorularıyla karşılaştı. 
     Yemekli toplantıda, Türkiye'nin şu ana kadar ki ekonomik performansını beğendiklerini belirten ve yeni yatırım alanları arayan hisse senedi yatırımcıları, 2004'ten sonra Türkiye'de ekonomi ve borsada nasıl ve ne zaman hareketlenme olacağını öngörmeye çalıştıklarını kaydettiler. 
     Toplantıda ayrıca, Irak ve Kıbrıs konusundaki sorulara yanıt veren Babacan, ''ABD'nin Irak'ta sıkıntıda olması nedeniyle, Türkiye'nin asker göndermesi konusunun yeniden gündeme gelip gelmediği'' sorusuna, ''Şu anda böyle birşeyin sözkonusu olmadığı'' yanıtını verdi. 
     Kıbrıs konusunda da Türkiye'nin elinden geleni yaptığını belirten Babacan, Ada'da Türk tarafının ''evet'', Rum tarafınınsa ''hayır'' oyu vermesinin Türkiye'yi olumsuz etkilemeyeceğini söyledi. 
     Toplantıda bir Amerikalı yatırımcı da, şu anki tahminlere göre, 2008'de Türkiye'deki enflasyonun yüzde 6'ya düşeceğini, bu öngörüyle o tarihte ABD'de dahi daha fazla enflasyon olasılığından sözedildiğini belirterek, ilginç bir tespitte bulundu. 
     Toplantıda, Merkez Bankası Başkan Yardımcısı Erdem Başçı da, faizler ve kurlar konusunda güncel bilgiler aktardı. 
     Devlet Bakanı Ali Babacan, bu toplantıdan sonra Türk Evi'nde vatandaşlarla da biraraya gelerek, ekonomik, siyasi ve mali gelişmeler hakkında bilgi verdi. 
     
</TEXT>
</DOC>
