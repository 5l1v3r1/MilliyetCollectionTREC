<DOC>
<DOCNO> 211749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo09.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Reyes, 30 milyon Euro'ya Arsenal'de... 
</HEADLINE>
<TEXT>

     İspanya Birinci Ligi takımlarından Sevilla'da oynayan Jose Antonio Reyes, 30 milyon Euro'ya İngiltere'nin Arsenal takımına transfer oldu. 
     İspanya'nın gelecek vaadeden 21 yaşındaki genç yıldızı Reyes, ara transfer döneminde Arsenal ile rekor rakamla anlaşarak, futbol piyasasını da şok etti. 
     Reyes için Sevilla'ya 30 milyon Euro ödeyen Arsenal, FC Barcelona'nın Ronaldinho için verdiği 28 milyon Euro ve FC Bayern Münih'in Makaay için ödediği 18.5 milyon Euro'dan daha fazla bir rakam verdi. Havaalanında annesiyle gözyaşları içinde ayrılarak Londra'ya giden Reyes, ''Hem çok mutlu hem de çok üzgün bir insanım. İspanya'nın en iyi kulübünden İngiltere'nin en iyi kulübüne gidiyorum. Bir gün geri döneceğim'' dedi. 
     2010 yılına dek Arsenal ile anlaşan Reyes, 2000 yılında SS Lazio'ya 48 milyon Euro'ya transfer olan Mendieta'dan sonra en yüksek fiyata yurtdışına giden 2. İspanyol futbolcu oldu. Reyes'in Arsenal'den sezon başına 3 milyon Euro alacağı belirtildi. Şu ana dek 4 kez İspanya Milli Takımı'nın formasını giyen forvet oyuncusu, 2 de gol attı. 
     
</TEXT>
</DOC>
