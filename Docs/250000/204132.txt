<DOC>
<DOCNO> 204132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun17.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın güneyinde ABD bombardımanı .. 
</HEADLINE>
<TEXT>

     Irak'ta Amerikan güçlerinin direnişçilere karşı düzenlediği operasyonlar sırasında başkent Bağdat'ın güneyi, gece yarısından önce başlayan ve yerel saatle 02 00'ye kadar süren hava bombardımanıyla vuruldu. 
     Halk, gece yarısından önce başlayan bombardımanın sesiyle yataklarındaki çocukların korktuğunu belirtti. 
     Direnişcilerin Bağdat'tan silinmesi amacıyla gerilla barınaklarının savaş uçakları ve top ateşiyle hedef alındığı belirtilen operasyonda, 5 milyon nüfuslu başkentin gece onlarca patlama, ağır makinalı tüfek atışı ve gökyüzündeki savaş uçağı sesleriyle sarsıldığı kaydedildi. 
     ABD'nin dün gece, Irak'ta başlattığı savaşta Devlet Başkanı Saddam Hüseyin'in devrilmesinden sonraki en ağır bombardımanlarından birini düzenlediği belirtiliyor. 
     Bağdat'tan sorumlu Amerikan 1. Zırhlı Tümeni'nin sözcüsü Yüzbaşı Jason Beck, operasyonun amacının ''koalisyon güçlerine Noel tatili döneminde saldırı düzenleyebilecek gerillaları'' hedef almak olduğunu söyledi. 
     Amerikalı yüzbaşı ''operasyonun amacı, koalisyon faaliyetlerine karşı saldırı düzenleyenlere saldırmak, onları öldürmek ya da ele geçirmek'' dedi. 
     Tümen'in 2. Tugayı'ndan bir askeri yetkili de top ateşiyle desteklenen hava bombardımanında birkaç hedefe saldırı düzenlediklerini belirtirken, hedeflere ilişkin ayrıntı vermedi ve 2. Tugay tarafından yakalanan kimse olmadığını söyledi. 
     Patlama ve silah seslerinin şafaktan önce kesildiği belirtilirken, Amerikalı Yüzbaşı Beck, hasarı tespit etmek için çok erken olduğunu, ancak ''Demir Kıskaç operasyonunun düşman yok oluncaya ya da teslim oluncaya kadar süreceğini'' kaydetti. 
     
</TEXT>
</DOC>
