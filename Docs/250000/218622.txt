<DOC>
<DOCNO> 218622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/dunya/dun03.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den 'Büyük Ortadoğu' atağı 
</HEADLINE>
<TEXT>

   Ortadoğu'da demokrasi ve reformu amaçlayan ABD, Dışişleri'nin 2 numarası Marc Grossman'ı Türkiye dahil bir dizi ülkeye gönderiyor 
      YASEMİN ÇONGAR Washington 

   
   ABD Dışişleri Bakan Yardımcısı Marc Grossman, Bush yönetiminin Ortadoğu'da demokratikleşme temelinde yeni bir reform ve işbirliği ortamının oluşturulmasını amaçlayan "Büyük Ortadoğu Girişimi" projesi kapsamında gelecek hafta aralarında Türkiye'nin de bulunduğu bir dizi ülkeyi ziyaret edecek. 
   Grossman'ın Büyük Ortadoğu Girişimi'ni anlatarak, bu çerçevede önümüzdeki aylar için planlanan adımlara destek arayacağı ülkeler arasında Türkiye'nin yanı sıra, Mısır, Ürdün, Bahreyn ve Fas da bulunuyor. Grossman ayrıca aynı kapsamda Brüksel'e de giderek, AB yetkilileriyle görüşecek. 
   Grossman'ın bu ziyaretleri, projenin bazı Arap ve Avrupa ülkelerinden eleştiri toplamaya başladığı bir döneme denk düşüyor ve projenin "bir dayatma değil, ortak katkıyla geliştirilecek bir anlayış" olduğunu anlatma amacı taşıyor. 
   
   Direnenler 
   Projeyle ilgili olarak Washington'da hazırlanan bir taslak metin Londra merkezli "El Hayat" gazetesinde yayımlanmıştı. "Ortadoğu'da serbest seçimlerin yaygınlaştırılması, eğitim reformu, özellikle de kadın ve kızların eğitim hakkından daha fazla yararlanabilmesi ile demokratikleşmeyi amaçlayan sivil toplum örgütlerinin güçlendirilmesi" gibi adımların öngörüldüğü taslak, Mısır Devlet Başkanı Mübarek ve Suudi Arabistan Veliaht Prensi Abdullah tarafından "dışarıdan dikte edilen bir belge" olarak eleştirilmişti. 
   
   
   
</TEXT>
</DOC>
