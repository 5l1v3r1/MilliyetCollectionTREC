<DOC>
<DOCNO> 212442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur20.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları Arafat Vakfesi'nde dua etti... 
</HEADLINE>
<TEXT>

     Türk hacı adayları, haccın gereklerinden olan Arafat Vakfesi'nde durarak dua etti. 
     Arafat'ta öğle ve ikindi namazını birleştirerek kılan Türk hacı adayları namazın ardından Vakfeye durdu. 
     Kayseri Müftüsü Necmettin Nursaçan, yaptırdığı Vakfe Duası'nda haccın önemi ve gereklerinden söz etti. 
     Nursaçan, duasında Allah'tan hacı adaylarının gönüllerini sevgi ve saygıyla doldurmasını ve bu duyguları daim eylemesini dileyerek, yuvalarına da mutluluk vermesini istedi. 
     ''Devletimizi payidar, milletimizi bahtiyar eyle'' diyen Nursaçan duasına şöyle devam etti 
     ''Balkanlarda, Türk Cumhuriyetlerinde ve Anadolu'da bulunan milletimizi zilletle fakirlikle ve cehaletle imtihan etme. İş yerlerimize huzur, bereket ve başarılar ihsan eyle. işçilerimiz ve işverenlerimizin yaratılış mayası aynı. Bayrakları, devletleri, kitapları bir. Gönüllerini de birleştir. Helal ve bol rızklar ver.'' Nursaçan, hacı adaylarının hacının kabul olmasını ve tekrarını diledi. 
     Arafat'taki yaklaşık 100 bin hacı adayı çadırlarından çıkarak Mina'da şeytana atacağı taşları topluyor ve ibadet ederek kutsal topraklardaki günlerini değerlendiriyor. 
     
</TEXT>
</DOC>
