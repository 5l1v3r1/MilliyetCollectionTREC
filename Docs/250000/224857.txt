<DOC>
<DOCNO> 224857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy21.html </URL>
<DATE> 2004/03/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Ecevit ''Erken seçim tuzağına düştük'' 
</HEADLINE>
<TEXT>

     DSP Genel Başkanı Bülent Ecevit, DSP'nin ekonomide başarıları yakaladığı dönemde erken seçim tuzağına düştüğünü ifade ederek, ''Erken seçim tuzağına düşmemiş olsaydık, seçimleri kaybetmiş değil, şimdi daha güçlü bir şekilde iktidar olacaktık'' dedi. 
     Ecevit, partisinin Antalya İl Teşkilatı'nca, Şoförler ve Otomobilciler Odası düğün salonunda düzenlenen toplantıda, partililere hitap etti. 
     DSP'nin iktidarda bulunduğu dönemde koalisyon ortaklarıyla birlikte büyük sıkıntılar çektiğini anlatan Ecevit, koalisyon iktidarının halkın da sıkıntı çekmesine yol açtığını ancak buna mecbur olduklarını belirtti. O dönemde Türkiye'nin batma noktasına geldiğini, iktidarın ve halkın fedakarlık göstermek zorunda kaldığını ifade eden Ecevit, şunları söyledi 
     ''Sabretmemiz gerekiyordu. Ama bu süreçte bazı vatandaşlarımızın da üzülmesine neden olduk. Vatandaşlara neden sıkıntıya düşmek zorunda olduklarını anlatmamız gerekiyordu. Ancak 3,5 yıllık süreç sonunda birtakım aksiliklerle karşılaştık ve erken seçim tuzağına düştük. Erken seçim tuzağına düşmemiş olsaydık, seçimleri kaybetmiş olarak değil, şimdi daha güçlü bir şekilde iktidar olacaktık.'' 
     
     ''ÇOK ŞÜKÜR SAĞLIKLIYIZ'' 

     O dönemde DSP'yi silmek için içeride ve dışarıda oyunlar oynandığını savunan Ecevit, kendisinin ve eşi Rahşan Ecevit'in geçici sağlık sorunlarını fırsat bilenlerin kendilerini yok etmeye çalıştıklarını söyledi. Ecevit, ''Ama şimdi çok şükür Rahşan Ecevit de, ben de sağlık bakımından çok iyi durumdayız. Görevimizin başındayız. Bakın bugün uzun bir seçim turunu bitiriyoruz'' diye konuştu. 
     DSP'nin her geçen gün toparlandığına da değinen Ecevit, yerel seçimlerde iyi bir sonuç almaları halinde, ilk milletvekili genel seçimlerinden birinci parti çıkarak, iktidara geleceklerini savundu. 
     Bugünkü hükümetin enflasyonu düşürdüğünü iddia ettiğini anlatan Ecevit, enflasyonun kendi hükümetleri döneminde düştüğünü, yatırımların da kendi dönemlerinde artmaya başladığını öne sürdü. Ecevit, ''Tam bu ekonomik iyileşmelerin meyvelerini toplamaya başlamıştık ki, iktidardan ayrıldık'' dedi. 
     Başbakan Recep Tayyip Erdoğan'a pazar yerlerini dolaşmasını öneren Ecevit, Başbakan'ın pazar yerlerinde gerçekleri dinleyebileceğini ifade etti. Ecevit, ''Ancak Başbakan vatandaşların dertlerini dinleyeceğine, dertlerini dillendirenleri kaba bir şekilde eleştiriyor. Demokrasilerde, yöneticiler haklı bile olsalar böyle davranmamalıdırlar'' diye konuştu. 
     CHP'nin de bazı belediye başkan adaylarını belirlerken, solcu olmayan adaylara teklif götürdüğünü, ''Eşinizin başörtüsü bizim için sorun değil'' dediğini savunan Ecevit, ''Bunlar ne Atatürk'ün, ne de halkın yüzüne bakabilirler'' dedi. 

     
</TEXT>
</DOC>
