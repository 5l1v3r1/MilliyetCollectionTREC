<DOC>
<DOCNO> 205905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/magazin/yazdud.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yeni yılda coşacak 
</HEADLINE>
<TEXT>

   Keops'da Ebru Gündeş Fırtınası, Günay'da Petek Dinçöz, eğlencenin yeni adresi Rotha, şimdi moda Nişantaşı Brasserie, Grup Sefarad'dan keyifli albüm, Athena Hayal Kahvesi'nde ve... 
   
      
   Efendim, geçtiğimiz hafta, dün de söz ettiğim gibi çok hareketli ve maceralı bir hafta sonu geçirdim. Minik bir tatil ve sizlere değişik yerleri anlatmak ve tanıtmak için Abant'a gittim. Ama sevdiğim dostum Yıldırım Mayruk düşüp kalçasını kırınca her şey haram oldu. Kısmetse çarşamba günü Abant'ı, yaşadığımız güzellikleri anlatacağım. Ama dilerseniz, Abant öncesi İstanbul'da neler yaptım bir bakalım. Pazar POSTASI'nın kapağında yer alan röportaj için Nişantaşı'na gittim. Güzel dostlarım, modanın bir başka duayeni sevgili Canan Yaka ve Ergin Tanca ile görüşmek için. Hazır gelmişken Beymen'in Nişantaşı'ndaki yeni binasını da gezdim. Gezmediyseniz siz de bir gezin. Ama fiyatlara pek bakmayın. Bizi aşar vallahi. Ki ben Akmerkez Beymen'in müşterisiyim. Kadın reyonundaki sevgili Ayten ve Zeliha da arkadaşlarım. Uğradığımda çoğu kez onlar yardımcı olurlar ama Nişantaşı Beymen benim için seyirlik. Neyse ben asıl mağazanın içinde yer alan Nişantaşı Brasserie'den söz edeyim. Çok şık. İşletmecisi Metin Fadıllıoğlu ama işin başında dünya güzeli kızı Selin ve benim sevgili arkadaşım Suat Ateşdağlı'nın yine dünya güzeli eşi Ayşem bulunuyor. Dekorasyonu ise artık uluslararası bir isim olan Zeynep Fadıllıoğlu yapmış. Mutfak Şefi Jean Pierre Jung. Sabah 10.00'dan gece yarısına kadar hizmet veriyor. Ama rezarvasyon şart. Spesyalleri arasında Fransız usulü soğan çorbası, ördek ciğerini sayabiliriz. Şarap mönüsü zengin. Sabahları Türk, Fransız ve İngiliz usulü kahvaltı var. Müzikleri Suat Ateşdağlı ve Salih Saka gibi iki ünlü isim yapıyor. Fiyatlara gelince salatalar 12-16, ana yemekler 19-26, tatlılar 6-9, kahvaltı 6-12 milyon lira. Telefon numarası 0212 343 04 43. 
   
      Eğlencenin yeni adresi Rotha    Yine uzun süredir gitmek istediğim halde bir türlü gidemediğim Rotha'ya sonunda gittim. Levent Çalıkuşu Sokak'ta. Ekibin hepsi tanıdık. Bodrum'daki Havana ve Tampa'nın işletme müdürlüğünü yapan Fahri Çağlayan işin başında. Salonda yıllardır Papermoon'da çalışan, yazın ise Tampa Beach'te müdürlük yapan Fahrettin Türkmen var. Kardeşi Oğuz, Gürkan hepsi canla başla işe sarılmışlar. O gece yanımda sevgili İpek Tuzcuoğlu vardı. Biraz dertleştik. Ben roka salatası ve ardından haşlanmış kış sebzeleri ile fesleğenli ızgara levrek yedim. İpek ise kabak carpaccio, ki ben daha önce tatmıştım çok lezzetliydi ve ana yemek olarak devekuşu eti yedi. Bir ara Levent'te People'ın başına geçen sevgili Ali Sayar da çocuklara 'hayırlı olsun' demeye geldi. O da tereyağında haşlanmış kış sebzeleri ile mozzarella ve yanında patlıcanlı risotto olan dana kaburga yedi. Risottoyu artık öğrenmişsinizdir. Hani özel İtalyan pirinçinden olan lapa. Finalde, çocuklar benim tatlıyı çok sevdiğimi bildiklerinden ortaya vanilyalı dondurmalı keşkül, kayısı sosu ile çikolatalı kek ve tarçınlı krem brulee getirdiler. Güzel bir ambians vardı. Yemekler, servis kusursuzdu. Çocuklar bu işi başarmışlar kısacası. O gece Fenerbahçe'nin sevilen başkanı ve benim de saygı duyduğum ağabeyim Aziz Yıldırım zarif eşi Yıldız Hanım, konukları Turgay Aksoylu, Oğuz Çarmıklı ve eşleriyle birlikteydiler. Diğer masalarda ise Ömer Kızıl ve arkadaşları, ünlü konfeksiyoncu Abdullah Kiğılı, bir grup misafiri ile Kerim Cıngıllıoğlu Ali Çelebi vardı. Rotha telefon numarası 0212 270 56 56. 
   
      Doğa'da otların dansı, yeni yılda renkli bir İstanbul    Efendim, çarşamba ve cumartesi günü köşemde size yeni yılda eğlence açısından bazı seçenekler sundum. Bugün de yeni yılda İstanbul'daki yıldız yağmurundan söz edeyim istedim. İstanbul Şişli'deki Günay Restaurant'ta sahnelerin genç ve başarılı assolisti Petek Dinçöz, Fedon, Huysuz Virjin, Mr. Cole ve Özlem Ersoy sahne alacak. Sabaha dek devam eden eğlence bir balo havasında olacak. Yalnızca kuş sütünün eksik olacağı yemekli balo kişi başı 300-350 milyon lira. Rezervasyon için 0212 230 33 33. Işın Karaca ve Dr. Ferhat Göçer ise Anadolu Yakası Caddebostan'da La Notte Bar'da sahneye çıkacaklar. Telefon numarası 0216 478 43 63. Yeni yıl ile birlikte eğlence yaşamında yerini alacak olan Nida Büyükbayraktar'a ait olan Etiler Keops'da ise bana göre Türkiye'nin en iyi seslerinden Ebru Gündeş sahneye çıkacak. Ayrıca Deniz Seki ve Yaşar da gençleri coşturacak. Keops'da Ebru Gündeş, Deniz Seki ve Yaşar'ın sahne alacağı büyük salonda oturmalı, yemeksiz fakat limitsiz içki kişi başı 300 milyon lira. Yaşar ve Deniz Seki'nin çıkacağı gece kulübünde ise kişi başı 120 milyon lira. Yine limitsiz yerli içki servisi yapılacak. Keops Club ve Bar telefon numarası 0212 282 79 02. Gençliğin gözdesi Athena ise 23.30'da Ortaköy Hayal Kahvesi'nde sahne alıyor. Sınırsız içki 47.5 milyon lira. Telefon numarası 0212 259 89 11. Aynalı Meyhane'de ise Pakize Suda var. Kişi başı 150 milyon lira. Limitsiz içki dahil. Telefon numarası 0212 265 96 00. Yeni yıl eğlencesinden günlük hayata geçelim. Yine hayatımda bir kez gidip ama mutfağına hayran kaldığım bir balık restoranı Cihangir'deki Doğa. Geçen hafta ilk kitabım 'Yaşanmış Şehir Hikayeleri-1'i ocak ayının 20'sinde çıkaracağımdan söz etmiştim. Nokta Yayınları ile anlaştım. İmza sonrası editörüm sevgili Özgür Kalyoncu, menajerim Sayım Çınar ve Nokta'nın genç patronları Engin Uğur ve Necati Güç ile birlikte Doğa'ya gittik. Biraz tenhaydı ama lezzetli otları yıkılıyor. Isırgan, hindibağ, rezene, ıspanak, ebegümeci, madımak ne gördüysek masaya getirttik. Ardından mücver, zeytinyağlı kereviz ve mercimek köfte istedik. Ortaya biraz da kalkan, iskorpit, ve uskumru salatası söyledik. Tahmin ettiğiniz gibi ana yemekte balık yiyemedik. Ama yediklerimiz hem doyurucu hem de çok lezzetliydi. En kısa zamanda Doğa'ya yine gideceğim. Bu kez keyifle balık yiyip, rakı içeceğim. Doğa Balık telefon numarası 0212 293 91 44. Yemek çıkışı Sayım ile bir Beyoğlu turu attık. Kitapçıları gezdik. İstiklal Caddesi'nde turlarken, vitrinlerde Grup Sefarad'ın kasetini gördüm. Doğan Music Company'den çıkmış. Grubun 'Ne Farkeder' ve 'Osman Ağa' adlı şarkıları iki aydır ulusal radyoların listelerini zorluyor. Satışları bayağı iyiymiş. Yanılmıyorsam bu grubu geçen yıl Doğan Music Company'nin Maslak Efendy Theatre'daki gecesinde dinlemiştim. Albümün prodüktörlüğünü sevgili Ercan Saatçi yapmış. Sefarad müziğini anlatayım bu müzik türü 500 yılı aşkın süredir var. Çoğunlukla İspanyolca sözlerle söylenen ama icra edildiği ülkelerin de dilleri kullanılarak günümüze gelen, kökleri İspanya'ya kadar uzanan etnik bir müzik türü. Evet bu pazar da bu kadar hoş kalın ve hep mutlu yaşayın... 
   
      
   
</TEXT>
</DOC>
