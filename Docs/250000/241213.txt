<DOC>
<DOCNO> 241213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo22.html </URL>
<DATE> 2004/05/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ulusoy Havuz sisteminin doğruluğuna inanıyorum... 
</HEADLINE>
<TEXT>

     Futbol Federasyonu Başkanı Haluk Ulusoy, görevde olduğu sürece havuz sisteminin bozulmaması için çalışacağını kaydetti. 
     Haluk Ulusoy, Futbol Federasyonu'nun resmi dergisinin mayıs sayısında yer alan yazısında, başkanlığı süresince her zaman namusu, şerefi ve haysiyetiyle inandığı doğrulardan sapmadan ilerleyerek başarılara imza attıklarını belirtti. Ulusoy, şöyle dedi 
     ''Bu yolda ilerlerken yolumuzu kesmek, önümüzü tıkamak isteyenler, asılsız söylemlerle bizi yıldırmaya çalıştılar. Ama hiçbir zaman inancımızı ve azmimizi kaybetmedik. Havuzda boğuluyor diyenlere en güzel cevabımız ise yüreğimizi ortaya koyarak inandığımız bu sistemin getirileri oldu. Lig kulüplerinin ve amatör kulüplerin bu sistemden yararlanarak tesisleşme ve gelişme bazında gösterdiği atılımlar ve başarılar, inandığımız bu sistemin ne kadar yerinde olduğunun göstergesi oldu. Havuz sisteminin doğruluğuna inanıyorum ve görevde kaldığım sürece bu sistemin bozulmaması için çalışacağım.'' Milli takımlardaki başarıların devamını ilk olarak 2006 Dünya Kupası'na katılarak getireceklerini ifade eden Ulusoy, ''Türk halkı bize inanmaya devam etsin. Büyük başarılara tekrar imza atacağız. Futboldaki başarılarımızın yanı sıra 4 yıl sonra Avrupa'nın en kurumsallaşmış federasyonu olacağız. Bu ilerleme yolunda beni yalnız bırakmayan ekibime, çalışanlarıma ve benimle birlikte yol alanlara çok teşekkür ederim. Ve biz yürekli, inanan, doğru, dürüst, yılmayan, çalışkan ve azimli bir ekibiz. Türk futbolu, inananlarla birlikte hep daha ileriye gidecektir. Başarı dolu yarınlara hep beraber el ele'' dedi. 
     
</TEXT>
</DOC>
