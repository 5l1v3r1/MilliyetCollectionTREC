<DOC>
<DOCNO> 246890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo06.html </URL>
<DATE> 2004/06/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Konyaspor, Ogün ve Cenk ile tekrar anlaşmaya çalışıyor 
</HEADLINE>
<TEXT>

     Konyaspor, iç transferde Ogün ve Cenk ile anlaşma zemini arıyor. 
     Kulüp Basın Sözcüsü Sefa Ortaç, Zafer Biryol'un takımda kalmasının ardından bazı şeylerin netlik kazandığını, bunun da kendilerini rahatlattığını kaydetti. 
     Biryol'un gidip gitmeyeceği belli olmadığından günlerdir hareket edemediklerini belirten Ortaç, ''Artık Zafer Biryol, bir yıl daha bizimle kalacak. Biryol'un kalması nedeniyle forvete bir transfer düşünmüyoruz'' dedi. 
     Lig bitimindeki kadroyu büyük ölçüde korumayı planladıklarını ifade eden Ortaç, şunları söyledi 
     ''Sedat dışında giden oyuncumuz olmadı. Sözleşmesi biten takım kaptanı Ogün ve Cenk ile yeniden anlaşma zemini arıyoruz. Bu futbolculara önümüzdeki sezon kendilerini takımda görmek istediğimizi ilettik. Cenk, geçen sezon Zafer Biryol ile birlikte çok iyi bir oyun sergiledi. Ogün de bugüne kadar oynadığı futbolla kalitesini kanıtlamış bir futbolcu.'' Ortaç, bu iki futbolcu ile anlaşılacağını umduklarını vurgulayarak, ''Ogün ve Cenk ile anlaşırsak ilave bir transfer düşünmüyoruz. İskeletini koruduğumuz geçen yılın kadrosuna Camara ve Erhan Albayrak ile destek yapmış olduk'' diye konuştu. 
     
</TEXT>
</DOC>
