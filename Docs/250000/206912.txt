<DOC>
<DOCNO> 206912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/guncel/agun.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 trilyon kanatlanıp uçtu .. 
</HEADLINE>
<TEXT>
   Turhallılar yanlış kapıda nöbet tutmuş 
   Turhal halkı, 'biletini kaybeden' Volkan Ateş'in kapısında nöbet tutarken, biri sessiz sedasız 2.5 trilyonu aldı. Bayi dava açacak, savcılık devreye girdi 
      ANKARA Milliyet 
   
   Talihli olduğunu iddia eden Volkan Ateş'in çelişkili açıklamaları ve Turhal halkının yoğun ilgisiyle dallanıp budaklanan piyango efsanesi, dün sürpriz sonla noktalandı. Turhal halkı "kaçmaması için" Ateş'in kapısında beklerken, adı açıklanmayan bir kişi Ankara'ya gelerek 2.5 trilyon liralık ikramiyeyi aldı. Ateş'in avukatı, biletin kaybolduğu iddiasıyla suç duyurusunda bulununca savcılık, bileti satan bayi Mehmet Güngör'le, 1 Ocak sabahı Volkan Ateş ile görüştüğü öne sürülen Güngör'ün kız kardeşi Şerife Güngör'in ifadesini aldı. 
   
   'Parayı alan Ateş değil' 
   10 trilyon liralık büyük ikramiyeyi paylaşan Aydın, Eskişehir ve Batmanlı talihlilerin ardından Turhal'da satılan 5196322 numaralı çeyrek biletin ikramiyesi de, önceki akşam Milli Piyango İdaresi Genel Müdürlüğü'ne gelerek bileti ibraz eden kişiye ödendi. Ödeme yaptıkları kişinin Ateş olmadığını, isminin açıklanmasını istemediğini söyleyen yetkililer, ödeme yapılan kişiyle Ateş arasında yakınlık olup olmadığı sorularını da yanıtsız bıraktı. 
   Yaşanan gelişmeler üzerine Ateş ortadan kaybolurken, avukatı Bilgin Bayramcı, biletin kaybolduğu gerekçesiyle önceki gün Cumhuriyet Savcılığı'na suç duyurusunda bulunduklarını açıkladı. Bunun üzerine savcılık dün, 1 Ocak'ta Ateş'le görüşen Güngör, kız kardeşi Şerife Güngör ve bazı gazetecilerin ifadesine başvurdu. Ancak kimsenin gözaltına alınmadığı bildirildi. Bileti satan bayi Güngör de, "Ateş, kız kardeşimin bileti çaldığını söylüyormuş. Kendisi hakkında dava açacağım" dedi. 
   Son iddiaya göre, Ateş ikramiyenin kendisine çıktığını açıklayınca Almanya'daki babası çok sinirlendi. Babası telefon açıp kendisini azarlayınca Ateş de biletini kaybettiğini söyledi. Kızgın babasının müdahalesi üzerine Ateş'in İzmir'de polis olan eniştesinin Ankara'ya giderek ikramiyeyi aldığı öne sürüldü. Turhal Belediye Başkanı Duran Evren de, ikramiyenin kime çıktığına ilişkin söylentilere tepki göstererek, "Talihliye sesleniyorum. Bu Turhal'ın da talihidir. Turhal'a yatırım yapın" diye konuştu. 
   
   
   
</TEXT>
</DOC>
