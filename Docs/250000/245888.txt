<DOC>
<DOCNO> 245888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/spor/spo04.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'a tam yetki 
</HEADLINE>
<TEXT>


Trabzon'da Olağanüstü Genel Kurul dün yapıldı. Yönetime borsaya açılma izni çıkarken, başkanlık üç yıla uzatıldı 


Seçim üç yılda bir 
TRABZONSPOR'DA seçimsiz Olağanüstü Genel Kurul dün 150'ye yakın üyenin katılımıyla gerçekleştirildi. Başkan Atay Aktuğ ve ekibi ilk olarak üyelere hazırlanan yeni tüzüğü sundu. Kabul edilen yeni tüzüğe göre genel kurullar 3 senede bir yapılacak ve bir başkan ile 14 asil ve 7 yedek üye seçilecek. Genel Kurul'da aynı liste altında başkan ve yönetim ayrı sıralandırmayla oylanacak. 

Büyük gelir bekleniyor 
ÜYELER, kulübe ait Ziya Bey Sitesi'nin vergi borcu ve kredi konusunda teminat gösterilmesi veya satışı için gereken yetkiyi de verdi. Trabzonspor Sportif A.Ş'nin de borsaya açılması konusunda izin çıktı. Ocak ayında borsaya girmenin planlarını yapan Bordo - Mavili yönetimin, ilk etapta 20 milyon dolarlık bir gelir beklentisi içinde olduğu bildirildi. 

'Bize zararı fazla olur' 

TRABZONSPOR Başkanı Atay Aktuğ, Futbol Federasyonu Başkanlığı için iki Karadenizli ismin yarışmasının kendilerine zarar getireceğini iddia etti. Aktuğ, "Mehmet Ali Yılmaz ile daha önce görüştük. Kendisi 'Haluk Ulusoy aday olursa ben olmam' demişti. Sayın Onursal Başkanımızı çok seviyoruz. Onun söylediği lafın doğrultusunda aday olmayacağını düşünüyorum. Trabzonspor için iki önemli Trabzonlu'nun çekişmesi iyi olmaz. Bize yaramaz" dedi. 


</TEXT>
</DOC>
