<DOC>
<DOCNO> 213011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/spo04.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah utandırmasın 
</HEADLINE>
<TEXT>

   Trabzonspor'da Turgay Semercioğlu istifa etti, yerine Ziya Doğan getirildi. Doğan, "Böylesine büyük bir takımda çalışmak sorumluluk ister. Ama bu ağırlığı kaldıracak gücümüz var" dedi 
      M. ALİ SABUNCU 

   
   1.5 yıllık anlaşma 
   TRABZONSPOR'DA Turgay Semercioğlu teknik direktörlük görevinden istifa etti, yerine Ziya Doğan getirildi. Bordo - Mavili yönetimle anlaştıktan sonra dün akşam şehre gelen Doğan bugün bir basın toplantısı yapacak ve 1.5 yıllık sözleşmeye imza atacak. Ziya hoca, imzanın ardından da takımla ilk idmanına çıkacak. Bu arada Doğan'ın yardımcı antrenörlüğünü Hayati Palancıoğlu yapacak. 
   
   'Her hocanın hayali' 
   BORDO - Mavililer'in hedefi olan, büyük başarılara imza atan bir camia olduğuna dikkat çeken Ziya Doğan, "Camiaya layık olmaya çalışacağız. Allah utandırmasın" dedi. Böylesine büyük bir takımda görev yapmanın her teknik direktörün hayali olduğunu söyleyen Doğan şöyle devam etti "Trabzonspor'un hocası olmak bambaşka bir sorumluluk. Bu sorumluluğun ağırlığını kaldıracak gücümüz var." 
   
   'Başarısız değilim'    İSTİFASININ ardından bir basın toplantısı düzenleyen Turgay Semercioğlu ise başarısız olduğuna inanmadığını ifade etti. Trabzonlu bir teknik adam olmanın sıkıntısını yaşadıklarını belirten Semercioğlu, "Takım olarak iyi futbol ortaya koyduk. Ama bizde insanız ve hata yapabiliriz. Trabzonspor'un yara almaması için görevimden ayrılmayı uygun buldum, takımın önünü açmak istedim" dedi. 
   
   Sonkaya inadı    BORDO - Mavililer, Fatih Sonkaya'nın işini bitirmek için temaslarını sıklaştırdı. Genç futbolcunun kulübü Roda'nın istediği 500 bin Euro'luk bonservis bedelini düşürmek için çabalayan Trabzonspor yönetimi, Schalke 04'ün Polonyalı stoperi Thomasz Hajto için de görüşmelerini sürdürüyor. 31 yaşındaki stoperin 1 milyon dolar olan maliyetinin indirilmesine çalışıldığı vurgulandı. 
   
   Tekke Mecburuz    Kaptan Fatih, ikincilik iddiasını sürdürmek için Adana'yı yenmek zorunda olduklarını ifade etti 
   Topbaşı yaptılar 
   FENERBAHÇE yenilgisinin ardından bir gün izin yapan Trabzonspor, Adanaspor maçının hazırlıklarına dün başladı. Yardımcı antrenörler İhsan Derelioğlu ve Orhan Çıkrıkçı'nın yönettiği çalışmaya, sakat olan Tayfun katılmazken eski sakatlığı nükseden Fatih idmanı yarım bıraktı. İkincilik şansını zora soktuklarını belirten Kaptan Fatih, "Adanaspor maçıyla çıkışa geçmek zorundayız. Yeniden iddialı hale gelmek için Akçaabat ve Rize'yi de yenmemiz gerekiyor" dedi. 
   
   
</TEXT>
</DOC>
