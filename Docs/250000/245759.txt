<DOC>
<DOCNO> 245759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko04.html </URL>
<DATE> 2004/06/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Akide şekeri, lokum ürettiği işyerini, fabrikaya dönüştürdü... 
</HEADLINE>
<TEXT>

     Kayserili işadamı Osman Güldüoğlu, yaklaşık yarım asır önce akide şeker, helva ve lokum ürettiği işyerini fabrikaya dönüştürerek, çeşitliliğini artırdığı ürünlerini 16 ülkeye ihraç ediyor. 
     Güldüoğlu, AA muhabirine yaptığı açıklamada, 1946 yılında 18 yaşındayken bir akrabasıyla birlikte 30 metrekarelik atölyede ''Güldüoğlu'' markasıyla akide şekeri, helva ve lokum üretimine başladığını anlattı. 
     Ürettikleri ürün çeşitleri arasına 1951 yılında kesme şekeri de kattıklarını ifade eden Güldüoğlu, ''Kesme şekeri herkes yapamıyordu. O dönem kesme şekerden iyi para kazanıyorduk'' dedi. 
     
     BAKKAL DÜKKANI İŞLETMEYİ BECEREMEDİ 
     Güldüoğlu, 1951 yılında ortaklıktan ayrılarak askere gittiğini ve parasını bankaya yatırdığını, 19 yılında askerden geldikten sonra boş duramamak için bakkal dükkanı açtığını, yürütemediğinden kapatmak zorunda kaldığını söyledi. 
     Bakkal dükkanını kapattıktan sonra birkaç yıl boş gezdiğini ve şekerleme işine geri döndüğünü bildiren Güldüoğlu, şunları anlattı 
     ''Bir arkadaşımla birlikte yeniden şekerleme işine başladım ve 10 yıl kadar devam ettirdim. 1967 yılında ayrılıp kardeşimle ortak oldum. Kardeşimle ortaklığımız 1980 yılına kadar sürdü. Bu tarihte kardeşimle de ortaklığı bitirerek 'Gülsan Şekerleme A.Ş.'yi kurdum ve yönetimi 4 oğluma bırakıp aktif görevden çekildim. Çocuklarım da Gülsan Şekerleme A.Ş. bünyesinde meyve suyu, pekmez, sirke, donmuş gıda üreten şirketler kurdular.'' 
     
     16 ÜLKEYE İHRACAT 
     Osman Güldüoğlu, hem şirket sayısını hem de ürün çeşitliliğini artırdıklarını kaydederek, donmuş meyve ve sebze, helva, lokumun, kremalı şekerleme, reçel, meyve suyu, üzüm ve keçiboynuzu pekmezi, sirke, limon suyu, bal, eritme peyniri ve tereyağı ürettiklerini belirtti. 
     Ürettikleri ürünün bir bölümünü ihraç ettiklerini kaydeden Güldüoğlu, geçen yıl 16 ülkeye 1.5 milyon euroluk ihracat yaptıklarını, bu yıl ise ihracatlarını yüzde 100 artırmayı hedeflediklerini söyledi. 
     Boş durmayı sevmediğini ifade eden Güldüoğlu, ''Şirketin aktif görevinden ayrıldım ancak, haftanın bazı günleri şirkete giderek bilgi alıyorum ve çocuklarıma yardımcı olmaya çalışıyorum. İnsanlara iş, aş, ekmek kapısı açmaktan mutluluk duyuyorum'' dedi. 
     
</TEXT>
</DOC>
