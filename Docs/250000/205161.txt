<DOC>
<DOCNO> 205161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo11.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Konyaspor'da 
</HEADLINE>
<TEXT>

     Konyaspor, teknik direktör Ziya Doğan ile 5 aylık sözleşme imzaladı. 
     Konya Büyükşehir Belediyesi Toplantı Salonu'nda düzenlenen imza töreninde, Doğan, önemli hedefleri olan bir takımla anlaştığı için mutlu olduğunu kaydetti. 
     Ziya Doğan, Konyaspor'a büyük iddialarla geldiğini vurgulayarak, başta Konyalılar olmak üzere hemen herkesi şaşırtacak bir çıkış yapacaklarını bildirdi. 
     İddialı olmayı çok sevdiğini başarısındaki sırrın da bunda gizli olduğunu ifade eden Doğan, şunları söyledi 
     ''Fenerbahçe, Galatasaray, Beşiktaş'ı herkes şampiyon yapar. Ben Anadolu'da bir ilki başarmayı istiyorum. Konyaspor'un başarısını Avrupa'da çıkan gazetelerin yazması için çok iş yapmalıyız. Bugüne kadar doğru karar vermek için düşündüm ve verdiğim bu karar için çok mutluyum. Az konuşup çok iş yapacağız. Konyaspor'un potansiyeli çok yüksek.'' 
     
     ''TERCİHİM, AGRESİF FUTBOLCUDAN YANA'' 
     Doğan, yapılacak küçük takviyelerle farklı bir takım oluşturmayı hedeflediğini belirterek, ''Sağlam bir Konyaspor oluşturacağız. Bunun için oyun yapısı itibariyle tercihim agresif futbolcudan yana. Önce bazı sıkıntıları gidermeliyiz. Takıma herkes sahip çıkmalı'' dedi. 
     Konyaspor Başkanı Mehmet Köseoğlu ise Doğan ile ilk etapta 5 aylık sözleşme imzaladıklarını söyledi. 
     Hedeflenen noktaya gelinmesi durumunda gelecek için tekrar görüşeceklerini ifade eden Köseoğlu, ''Konyaspor şu anda sıralamada 13. sırada. Bu takımın göreceği en alt sıradır. Önemli bir çıkış yakalayacağız. Sıkıntı duyulan mevkilere yapılacak transferlerden sonra çok güçleneceğiz'' diye konuştu. 
     Daha sonra, Ziya Doğan kendisini 5 aylığına yeşil-beyazlı renklere bağlayan sözleşmeye imza attı. 
     
</TEXT>
</DOC>
