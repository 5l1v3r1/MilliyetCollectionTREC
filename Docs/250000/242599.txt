<DOC>
<DOCNO> 242599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun09.html </URL>
<DATE> 2004/05/25/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Bush Irak'ta sabredip düşmanı yeneceğiz 
</HEADLINE>
<TEXT>

     Bülent Keneş 

ABD Başkanı George Bush, Amerikan halkını, Irak'ta iktidarın devrine dair bilgilendirmek için hazırladığı konuşmada, Irak'ta kararlılık ve sebatla duruma hakim olmaya devam edeceklerini ifade edecek. 
     ABD'nin Pennsylvania Eyaleti'ndeki Carlisle Askeri Kolej'inde TSİ saat 03.00'daki konuşmayla ilgili olarak Beyaz Saray'dan basına yapılan açıklamada, Bush'un Irak'ın demokrasi ve özgürlüğe kavuşmasına yardımcı olmak için ''özel adımlar'' atılmakta olduğunu söyleyeceği kaydedildi. Bush'un konuşmasında ''Kararlılığımızı sürdüreceğiz ve bu düşmanı yeneceğiz, zor kazanılan bu zemini bir özgürlük alanı olarak tutacağız'' diyeceği belirtildi. 
     Tüm dünya Irak'ta egemenliğin devri konusuna odaklanmışken, Bush'un yapacağı konuşmada, gelecek yılın başlarında yapılacak seçimlere kadar Irak'la ilgili planlanan tüm gelişmelere dair bir takvim açıklayacağı da ifade ediliyor. 
     Bush'un bu konuşmasının, seçimlere kadar yapmayı planladığı 6 konuşmanın ilki olacağı bildiriliyor. 
     
</TEXT>
</DOC>
