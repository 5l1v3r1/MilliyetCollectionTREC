<DOC>
<DOCNO> 233974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas10.html </URL>
<DATE> 2004/04/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Böcek sokmalarına dikkat .. 
</HEADLINE>
<TEXT>

     Uludağ Üniversitesi Tıp Fakültesi Zehir Danışma Merkezi sorumlusu Prof. Dr. Gürayten Özyurt, böcek sokmalarının hayatı tehdit edici bir soruna dönüşebileceği uyarısında bulunarak özellikle alerjik kişilerin yaz aylarında böcek sokmalarına karşı dikkatli olmalarını istedi. 
     Prof. Dr. Özyurt, AA muhabirine yaptığı açıklamada, böcek sokmalarının çoğunun verdiği kaşıntı dışında zararsız olduğunu ancak özellikle alerjik kişilerde bazı önemli sorunlara neden olabildiğini söyledi. 
     Böcek sokmasından sonra ortaya çıkan reaksiyonların kişiden kişiye farklılıklar gösterdiğini belirten Özyurt, arı sokmalarının insanlarda önemli sağlık problemleri yaratabildiğine dikkati çekti. 
     Özyurt, özellikle halk arasında ''Eşek arısı'' olarak bilinen yaban arısının sokması durumunda alerjik kişilerde ''Anafilaksi'' denilen şuur kaybı, tansiyon düşüklüğü ve karakterize ciddi alerjik reaksiyon görülebileceğini vurguladı. 
     Hemen tedavi edilmediği takdirde, ''Anafilaksi''nin kalp durması ve ölüme neden olabildiğine işaret eden Özyurt, ''Bu durumla karşılaşıldığında, zaman geçirilmeden bir sağlık kuruluşuna gidilmelidir. Özellikle alerjik kişiler yaz aylarında böcek sokmalarına karşı daha dikkatli olmalıdır'' dedi. 
     Özyurt, arıların dışında birçok böcek ve canlı türünün de insanları sokabildiğini ifade ederek, şöyle konuştu 
     ''Böcek sokmalarında, ısırılan bölgede kızarıklık, şişme, ağrı ve kaşıntı gibi belirtiler ortaya çıkar. Bölgenin su ve sabunla yıkanması en basit ve etkili tedavidir. Buz uygulaması da şişliği ve ağrıyı azaltabilir. Ayrıca antihistaminik kremler kullanılabilir. Ciddi bir durumda mutlaka doktora gidilmelidir. Halk arasında böcek sokmalarından sonra o bölgeye çamur gibi çeşitli maddeler sürülüyor. Bu son derece yanlıştır ve mikrobik olayların artmasına neden olur.'' 
     
</TEXT>
</DOC>
