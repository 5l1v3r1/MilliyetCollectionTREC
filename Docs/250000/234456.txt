<DOC>
<DOCNO> 234456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo23.html </URL>
<DATE> 2004/04/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hakan Şükür'ün milli maçta forma giymesi şüpheli... 
</HEADLINE>
<TEXT>

     Galatasaray'ın dün deplasmanda oynadığı Malatyaspor maçında sakatlanan Hakan Şükür'ün kaburga kemiği üzerinde ve yumuşak dokuda ezilme olduğu bildirildi. 
     Galatasaray Kulübü Doktoru Serhan Kurtulmuş, Hakan'ın maçta kaburga kemiklerinin olduğu yere dirsek darbesi aldığını belirternek, ''Maçın devre arasında ağrı kesici yaptık ama ağrıları azalmadı. Daha sonra yaptığımız kontrollerde kaburga kemiği üzerinde ve yumuşak dokuda ezilme tespit ettik'' diye konuştu. 
     Milli takım kampına çağrılan Hakan Şükür'ün 28 Nisan Çarşamba günü yapılacak Belçika maçında forma giymesinin zor olduğunu kaydeden Dr. Kurtulmuş, ''Çünkü ağrıları halen devam ediyor. Sanırım pazartesi günü milli takım doktorları da Hakan'ı kontrolden geçirir. Ama çok kısıtlı bir şekilde hareket edebiliyor. Şu an için oynayabilecek durumda gözükmüyor'' dedi. 
     Dr. Kurtulmuş, Batista ve Suat Usta'nın sakatlıklarının tamamen geçtiğini ve pazartesi gününden itibaren takımla birlikte çalışacaklarını da sözlerine ekledi. 
     
</TEXT>
</DOC>
