<DOC>
<DOCNO> 243957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko01.html </URL>
<DATE> 2004/05/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Petkim yeniden vitrine çıkmaya hazırlanıyor... 
</HEADLINE>
<TEXT>

     Özelleştirmenin ağır toplarından Petkim, yeniden vitrine çıkmaya hazırlanıyor. Üçüncü kez ihaleye çıkılacak Petkim'de öncelikle alıcıları görmek isteyen Özelleştirme İdaresi, Şirket'in karlılık ve verimliliğinin artırılması için kolları sıvadı. 
     A.A muhabirinin edindiği bilgiye göre, Petkim, hem üretim hem de satış notasında yeniden yapılandırılıyor. 
     Daha önce tahsisli satış sistemi uygulayan Şirket'te rekabete dayalı ve daha etkin bir satış sistemine geçiş çalışmaları devam ediyor. 
     
     NİSAN VE MAYIS'TA ŞİRKET KARA GEÇTİ 
     Yılın ilk üç ayında 60.9 trilyon lira zarar açıklayan Şirket'in, Nisan ayında kar elde ettiği, Mayıs ayında da bu karlılığın artarak sürdüğü belirtiliyor. 
     Petrol fiyatlarındaki artışın Şirket'in karlılığını etkilemediği de belirtilirken, Şirket'teki israfın önüne geçilerek kar sağlandığına işaret ediliyor. 
     
     ELEKTRİK TASARRUFU 
     Petkim'in kullandığı elektriğin bir kısmının enterkonnekte sistemden, gece tarifesiyle alınması ile birlikte kilovat saat kwh fiyatı 100 bin liranın üzerinden 54 bin liraya kadar düşürüldü. Sistemden elektriğin 24 saat boyunca gece tarifesi üzerinden alımı konusunda görüşmeler devam ederken, bunun gerçekleşebilmesi durumunda kuruluş 42 trilyon liralık tasarruf sağlayacak. 
     Petkim, bu şekilde 700 milyon kwh enterkonnekte sistemden elektrik alımı planlarken, özellikle hassas üretimde kullanılmak üzere 500 milyon kwh elektriği de kendisi üretmeye devam edecek. 
     
     YEMEKTEN 2 TRİLYON TASARRUF 
     Bundan önce yaklaşık 90 işçiyle birlikte kendi yemeğini yapan kuruluşta bu iş özel firmaya verilirken, buradan da 2 trilyon liraya yakın tasarruf sağlandığı, 90 kişinin de yükleme bölümünde görev yaptığı belirtiliyor. 
     Şirketin verimlilik ve etkinliğinin artırılması için tasarruf çalışmalarının devam edeceği vurgulanıyor. 
     
</TEXT>
</DOC>
