<DOC>
<DOCNO> 229363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo22.html </URL>
<DATE> 2004/04/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Süreyya Ayhan Sadece Olimpiyatlara konsantre oldum... 
</HEADLINE>
<TEXT>

     Atina Olimpiyat Oyunları'na antrenörü ve eşi Yücel Kop ile çok sistemli ve sıkı bir biçimde hazırlananan Avrupa Şampiyonu ve dünya ikincisi milli atlet Süreyya Ayhan Kop, yalnızca olimpiyatlara konsantre olduğunu söyledi. 
     Olimpiyatlarda madalya almak için hiç durmadan sistemli bir biçimde çalışmayı sürdürdüğünü vurgulayan Süreyya Ayhan Kop, A.A muhabirine yaptığı açıklamada, ''Rakiplerimizi menajerlerimiz vasıtasıyla çok iyi takip ediyoruz. Olimpiyatlara kadar rakiplerimin hiçbirisi özel veya resmi bir yarışmaya katılmayacak. Onlar katılsa dahi ben, olimpiyatlara kadar hiçbir müsabakaya katılmayacağım. Ben sadece olimpiyatlara konsantre oldum'' diye konuştu. 
     
     ABD'DEKİ EVLİLİK 
     14 Şubat Sevgililer Günü'nde antrenörü Yücel Kop ile evlenen ve sade bir törenle dünyaevine giren Süreyya Ayhan Kop, ''Türkiye'de başka bir düğün yapmayı düşünmüyorum. Her genç kızın bir özlemi olan gelinlik giymeyi o kadar çok sorun etmedim. ABD'de sade bir törenle evlendim. Benim gelinliğim eşorfmanım'' dedi. 
     
     DÖNÜŞTE EVLERİNİ BULAMADILAR 
     Başbakan Recep Tayyip Erdoğan tarafından Dikmen Vadisi'ndeki kendilerine ev verilir verilmez ABD'ye gittiklerini anlatan Ayhan Kop, 4 ay sonra geldiklerinde evin numarasını ve katını karıştırdıklarını ve bu olaya eşi Yücel Kop ile birlikte çok güldüklerini kaydetti. 
     
     RAKİPLERE PARA DOPİNGİ 
     Rus atletlerin olimpiyatlarda birinci olmaları durumunda ülke bütçesinden kendilerine 1'er milyon dolar verileceğini ve bu nedenle de rakiplerinin de oyunlara çok sıkı hazırlandığını vurgulayan başarılı milli atlet, ''Ama çok iyi çalışıyorum. Hiçbir neden benim madalya almamı engelleyemez. Antrenörüm ve eşim Yücel Kop, beni olimpiyatlara çok iyi hazırlıyor. Daha önce çok eleştiri almıştı. Ama onun doğru işler yaptığını zaman gösterdi. Benim madalya almamda da en büyük katkı antrenörüm ve eşim Yücel Kop'un olacak'' dedi. 
     Süreyya Ayhan Kop, amcasının ameliyat olması nedeniyle bugün memleketi Çankırı'ya gidecek ve amcasına 'geçmiş olsun' dileklerini ilettikten sonra ailesiyle hasret giderecek. 
     
</TEXT>
</DOC>
