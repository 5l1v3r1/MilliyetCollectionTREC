<DOC>
<DOCNO> 239241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/spor/axspo01.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstenmeyen adam Lucescu 
</HEADLINE>
<TEXT>


Fikret Orman ile birlikte yola çıkan İbrahim Altınsay, adı sır gibi saklanan bir teknik adamla görüşmek için Monaco'ya gitti. Diğer aday Erol Kaynar da, "Luce'nin altyapıdan futbolcu oynatmamasını affedemiyorum" dedi 

BİLAL MEŞE 


Yeni sezona hazırlık 
KARTAL, gelecek sezon için nefesini tuttu, yeni yönetimini bekliyor. Adaylar, plan ve programlarını yavaş yavaş açıklayıp, gelecekle ilgili düşüncelerini şekillendirmek için çaba gösterirken, başkan olacak adayların Lucescu'yu istememeleri dikkat çekiyor. Yıldırım Demirören'in Rumen teknik adam ile çalışmayacağını açıklamasının ardından, Fikret Orman'ın listesinde yer alan İbrahim Altınsay'ın da ismi sır gibi saklanan bir teknik direktör ile Monaco'da masaya oturduğu öğrenildi. 

Kaynar'dan altyapı isyan 
DEMİRÖREN ve Orman gibi Mircea Lucescu ile çalışmayacağını açıklayan diğer isim de Erol Kaynar oldu. Kaynar şunları söyledi "Takımımıza özellikle 100. yılında hizmetleri olmuştur. Ancak altyapıdan hiçbir oyuncu almamasını, yapılan transferleri oynatmamasını affedemiyorum. Beşiktaş'ın geleceğini yaratmak istiyoruz. Bu nedenle göreve gelmemiz halinde Lucescu ile çalışmayacağız." Erol Kaynar, Beşiktaş'taki hızlı yapılanmayı yerli bir hocanın daha iyi gerçekleştireceğini kaydetti. 

Bilgili'den davet 
SİYAH - Beyazlı kulübün 30 Mayıs'taki kongresi için dördüncü aday da Affan Keçeci olacak. Keçeci bugün, Çırağan Kempinski Otel'de başkanlığa talip olduğunu kamuoyuna duyuracak. Öte yandan göreve yeniden talip olmayacağını açıklayan Başkan Serdar Bilgili, yeni dönem için başkanlığa aday olanlarla yarın biraraya geliyor. Bilgili, fikir alışverişinde bulunmak üzere yeni başkan adaylarını kulübe davet etti. Öte yandan adaylar, hafta başından itibaren tüm Anadolu'da seçim turuna çıkacak. 

Bilgili'den veda yemeği 

BEŞİKTAŞ'TA 30 Mayıs'ta başkanlığı bırakmaya hazırlanan Serdar Bilgili, dün kulüp personeline bir veda yemeği verdi. Lütfi Kırdar Uluslararası Kongre ve Sergi Sarayı Marmara Salonu'ndaki yemekte duygusal anlar yaşanırken, Siyah-Beyazlı kulübün başkanı ayakta alkışlanarak uğurlandı. 
4.5 yıllık dönemini kapayacak olan Serdar Bilgili, burada şu konuşmayı yaptı "Beşiktaş'ı çok güzel yerlere getirdik. Beşiktaş için yaptıklarımızı hepiniz çok iyi biliyorsunuz. Örnek olacak kurumsallaşmayı, tez konusu olacak kadar kısa bir zamanda, hep birlikte gerçekleştirdik." 

Stres diz boyu 

BAŞARISIZ bir sezonun ardından ortaya atılan "gidecekler, kalacaklar" konusundaki tahminler, Beşiktaşlı futbolcuların stresini artırdı. Siyah - Beyazlı ekipte, başta yabancılar olmak üzere tüm futbolcular bir an önce seçimin yapılmasını dört gözle bekliyor. Oyuncular, Çaykur Rizespor maçının hazırlıklarına da dün yaptıkları tek çalışmayla başladı. Kartal, Karadeniz'e kart cezalısı olan İlie ile birlikte sakatlığı süren Tayfur, Ahmed Hassan, Pancu ve Yasin'den yoksun gidecek. 

'Kartal'da mutluyum' 

Pancu dergiye konuştu 
KARTAL ile sözleşmesini yenilemesine rağmen yeni yönetim tarafından durumu yeniden gözden geçirilecek olan Pancu, Beşiktaş Dergisi'ne konuştu. Burada bulunmaktan çok mutlu olduğunu ifade eden Rumen oyuncu, takımdaki arkadaşlık ortamından da memnuniyet duyduğunu belirtti. Nişanlısı Mihaela ile birlikte Ulus'ta oturan Pancu, mutfakla arasının iyi olmadığını, makarna gibi basit yemekler yaptığını söyledi. 

Evinde dinleniyor 
KAMPLARDAN, antrenmanlardan ve maçlardan arta kalan sınırlı vaktini genelde evinde dinlenerek geçirmekten hoşlandığını anlatan Rumen futbolcu, takımın kazandığı ve moralinin yüksek olduğu zamanlarda, bilgisayar başında internette sörf yapmaktan hoşlandığını, DVD'de film izlemekten de keyif aldığını belirtti. Pancu, 7 yıldır beraber olduğu nişanlısı Mihaela'nın da İstanbul'u çok beğendiğini vurguladı. 


</TEXT>
</DOC>
