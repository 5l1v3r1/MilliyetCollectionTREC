<DOC>
<DOCNO> 205428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo23.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel'de Mustafa Kocabey'e tepki... 
</HEADLINE>
<TEXT>

     İkinci Futbol Ligi A Kategorisi'nde mücadele eden Çanakkale Dardanelspor'da, devre arası izninin ardından dün başlayan ikinci yarı hazırlıkları ilk etap kampına katılmayan Mustafa Kocabey'e, yönetim büyük tepki gösterdi. 
     Çanakkale Dardanelspor Kulübü Genel Menajeri Nahit Güzel, 14 günlük iznin ardından dünden itibaren ikinci yarı hazırlıkları ilk etap kampına başladıklarını hatırlatarak, ''Ancak futbolcularımızdan Mustafa Kocabey ilk etap kampına katılmadı. Bu futbolcu bizlere herhangi bir mazeret bildirmedi. Kendisinin başka bir takıma gitmek istediği duyumunu aldık. Mustafa için idmanlara katılmadığına dair noter tespiti yaptırdık. Gerekli yasal işlemlere başlayacağız'' dedi. 
     Öte yandan Güzel, kadro fazlalığı nedeniyle takım bulmaları istenen Abdi ile İlker'i Muğlaspor'a kiraladıklarını, Mehmet Altıparmak için kendilerine herhangi bir takımdan halen teklif gelmediğini kaydetti. 
     
</TEXT>
</DOC>
