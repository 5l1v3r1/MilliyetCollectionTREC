<DOC>
<DOCNO> 208264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yasam/yas06.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper kız'ın acı sonu 
</HEADLINE>
<TEXT>

   Okulundaki başarıları ve yardımseverliğiyle yıldız gibi parlayan Gaye, duş yapmak için girdiği banyoda şofbenden sızan gazdan zehirlenip öldü... 
      M.AKİF ERDEM İstanbul 
   
   Küçükyalı Hasan Şadoğlu Lisesi son sınıf öğrencisi Gaye İpek Duyuran 17 , şofbenden sızan karbonmonoksit gazından zehirlenerek öldü. Okul birincisi Gaye'nin ölümü, ailesini ve okul arkadaşlarını yasa boğdu. 
   Gaye İpek Duyuran, Maltepe Bağlarbaşı Mahallesi Atatürk Caddesi Tolga Sokak'taki evlerinde, önceki akşam önce ders çalıştı. Yemekten sonra sonra duş alacağını söyleyip banyoya giren Gaye, uzun süre dışarı çıkmayınca ailesi şüphelendi. Bunun üzerine banyoya giren Hafize Duyuran, kızını baygın halde buldu. Baba Mehmet Duyuran tarafından hastaneye kaldırılan Gaye, doktorların müdahalesine rağmen kurtarılamadı. 
   Resim öğretmeni Selda Arman, "Gaye, tek kelimeyle süper öğrenci ve süper bir insandı" dedi. Gaye'nin okul birincisi olduğunu söyleyen arkadaşları ise "Herkesin yardımına koşan bir arkadaşımızdı" diye konuştular. 
   
   Evde matem vardı 
   Dün öğle saatlerinde hastaneden alınan Gaye'nin cenazesi evine getirildi. Kızının tabutuna sarılan acılı baba, anne ve kızları Büşra Duyuran, gözyaşlarına hakim olamadı. Acılı anne, "Ben şimdi kime sarılacağım. Biricik kızım artık yok. Kim sobanın başında oturup bana şarkılar söyleyecek" diye feryat etti. 
   Büşra da ablasının tabutunun bulunduğu cenaze aracına sarılarak gözyaşı döktü. Gaye'nin cenazesi Maltepe Yetmişevler Camii'nde kılınan cenaze namazının ardından Gülsuyu Mezarlığı'nda toprağa verildi. 
   
   
</TEXT>
</DOC>
