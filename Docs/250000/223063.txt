<DOC>
<DOCNO> 223063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun32.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Bakanlar Kurulu, ortak devletin bayrağını onayladı... 
</HEADLINE>
<TEXT>

     Züleyha Karaman 

KKTC Bakanlar Kurulu, Kıbrıs müzakereleri çerçevesinde Birleşmiş Milletler BM tarafından sunulan ve Annan planının iki tarafça da onaylanmasıyla yürürlüğe girecek ''Birleşik Kıbrıs Devleti''nin taslak bayrağını onayladı. 
     A.A muhabirinin konuyla ilgili sorusunu yanıtlayan Bakanlar Kurulu Sözcüsü, Sağlık ve Sosyal Yardım Bakanı Hüseyin Celal, taslak bayrağın, Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş tarafından kurulun gündemine getirildiğini belirtti. 
     Bir soru üzerine, Bakanlar Kurulu, ''ortak devletin'' bayrağını onaylayabilir diye bir yasanın olmadığını, ancak aksi durum da bulunmadığını ifade eden Celal, yasal açıdan bir sorun bulunmadığını söyledi. Celal, ''Gelecekte kurulacak bir devletin bayrağı'' dedi. 
     Daha önce basında çıkan bayrak üzerinde bazı değişiklikler olduğunu belirten Celal, bayrağın renginin, kırmızı, sarı ve mavi olduğunu kaydetti. 
     Celal, ''Fakat kırmızı Türk bayrağındaki kırmızı değil, mavi de Yunan bayrağındaki mavi değil'' diye konuştu. Celal, taslak bayrağın ortasındaki sarı rengin ''Kıbrıs Cumhuriyeti'' bayrağındaki sarı renge atıfta bulunduğunu belirtti. 
     Hüseyin Celal, taslak bayrağın kabul edildiğinin en geç yarına kadar BM'ye iletileceğini söyledi. 

     
</TEXT>
</DOC>
