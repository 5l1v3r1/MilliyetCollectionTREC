<DOC>
<DOCNO> 202235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko07.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Raporu Ekonomik program hedeflere uygun 
</HEADLINE>
<TEXT>

     Dünya Bankası, yeni Ülke Ekonomik Raporu çerçevesinde ''Türkiye Ekonomik Raporu''nu hazırladı. 
     Hilton Oteli'nde düzenlenen ''Dünya Bankası Türkiye Ülke Ekonomik Değerlendirme Raporu Semineri'' konulu toplantıda basına dağıtılan raporda, yürütülen ekonomik program kapsamındaki orta vadeli projeksiyonların, sürdürülebilir reform senaryosunu oluşturduğu belirtilerek, şöyle denildi 
     ''Sürdürülebilir rapor senaryosunda ekonomik programın hükümetin istikrar ve büyüme hedeflerini gerçekleştireceği öngörülmektedir. Ekonominin 2003-2006 döneminde yüzde 5 istikrarlı bir reel büyüme hızıyla 2001 resesyonundan tamamen çıkması beklenebilir.'' Raporda, Türkiye'nin, stratejik konumundan dinamik nüfusuna kadar pek çok avantajına rağmen, önde gelen gelişmekte olan ülkelerin sağladığı büyüme hızını gerçekleştiremediği ifade edilirken, Türkiye'nin dünyada yılda yüzde 30 dolayındaki yüksek enflasyonla mücadeleyi sürdüren yegane büyük ülke olduğu vurgulandı. 
     Raporun özet kısmında, hükümetin reformlara inandırıcılığını tesis etmesi ve yatırımcıların güvenini artırması için hızlı hareket etmesinin çok önemli olduğu kaydedildi. Ayrıca, orta vadede, yüksek oranlı ve adil gelir dağılımını sağlayan bir büyümenin sürdürülmesinin zorlu bir reform programına dayandığı belirtildi. Raporun özet kısmındaki reform senaryosunda, yüzde 5 sürdürülebilir büyüme öngörülmekle birlikte, Türkiye'nin demografik koşulları göz önüne alındığında AB ile yakınlaşma yönünde gerçek ilerleme kaydetmek için daha da yüksek bir büyümenin gerektiği ifade edildi. 
     Raporda, ''Bu, orta vadeli reform programı kararlı bir şekilde uygulanmasının stratejik gereğini vurgulamaktadır. AB'ye katılıma yönelik ilerleme Türkiye'nin reform çalışmaları için stratejik bir dış destek sağlayacaktır'' denildi. 
     
</TEXT>
</DOC>
