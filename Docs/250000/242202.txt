<DOC>
<DOCNO> 242202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur27.html </URL>
<DATE> 2004/05/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
'Gelme Bush' bisiklet turu... 
</HEADLINE>
<TEXT>

     Küresel Barış ve Adalet Koalisyonu üyeleri, ABD Başkanı George Bush'un NATO Zirvesi için Türkiye'ye gelmesine karşı çıkmak ve İsrail'in Filistin'e yönelik saldırılarını kınamak için Saraçhane'den Beşiktaş'a giderek, ''Gelme Bush'' bisiklet turu yaptı. 
     Eylem için Saraçhane Parkı'nda toplanan koalisyon üyesi yaklaşık 30 kişilik grup, ellerinde ''Gelme Bush'' yazan bayrak ve balonlarla Eminönü ve Galata Köprüsü üzerinden Beşiktaş'a kadar bisikletle gittiler. 
     Beşiktaş İskelesi'nde dünyanın diğer ülkelerine paralel olarak Türkiye'nin 32 ilinde örgütlenen Küresel Barış ve Adalet Koalisyonu adına açıklama yapan Ufuk Uras, tur boyunca balık tutan vatandaşlara, pazar gezisi yapanlara, turistlere, Dolmabahçe Sarayı önünde nöbet tutan askerlere Bush'u istemediklerini ve O'nun başkanlığında İstanbul'da yapılacak NATO Zirvesi'nde yeni kararlar alınmasına karşı olduklarını ifade ettiklerini söyledi. 
     Dünyanın her yerinde çocuk katillerinin alacakları cezanın belli olduğunu, ancak Bush ve desteklediği İsrail'in cesareti, toplumların tepkisizliğinden, devletlerin, hükümetlerin göstermelik tepki vermesinden aldıklarını dile getiren Uras, ''Hükümetler, BM, İsrail Başbakanı Ariel Şaron ile ABD Başkanı Bush'a karşı tutum alsa, çocukların ve gençlerin öldürülmediği bir Ortadoğu ile karşı karşıya kalabiliriz'' dedi. 
     
     BAŞBAKAN ERDOĞAN'A ÇAĞRI 
     Uras, savaşın bir hukukunun olduğunu, savaşlarda silahsız gençlere, çocuklara bomba yağdırılamayacağını vurgulayarak, ''Türkiye insanları olarak bu suça ortak olmak istemiyoruz. O yüzden Başbakan Tayyip Erdoğan'ı bir kez daha, 'devlet terörü' dediği ABD'nin ve İsrail'in politikaları karşısında, Türkiye'nin politikalarını gözden geçirmeye davet ediyoruz'' diye konuştu. 
     ''Bush bir işkencecidir, çocuk katilidir, savaş suçlusudur'' diyen Uras, o nedenle Bush'un TBMM'de konuşmaya hakkı olmadığını savundu. 
     Uras, ''Bush'u TBMM'de konuşmaya çağırmak Irak'taki politikalarını onaylamaktır. İsrail'in politikalarını onaylamaktır. Bush, İstanbul'a da TBMM'ye de girmemelidir. Ona bu cesareti veren politikaları Tayyip Erdoğan Hükümeti izlememelidir'' dedi. 
     Savaş karşıtı ve barışseverler olarak önümüzdeki dönemde Bush ve NATO'ya karşı kampanyayı sürdüreceklerini belirten Uras, birlik üyeleriyle ''Bush gelme istemiyoruz'' şeklinde sloganlar attı. 
     
</TEXT>
</DOC>
