<DOC>
<DOCNO> 236550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonyas01.html </URL>
<DATE> 2004/05/01/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Sertab Erener, "Hoşgeldin Avrupa" galasının finalini yaptı... 
</HEADLINE>
<TEXT>

     Eurovision Şarkı Yarışması'nın geçen yılki birincisi Sertab Erener, Alman 2. televizyonu ZDF tarafından düzenlenen ''Hoşgeldin Avrupa'' galasının finalini yaptı. 
     AB'ye yeni üye olan 10 ülkenin katılımı nedeniyle Almanya'nın başkenti Berlin'de, Polonya'nın başkenti Varşova ile canlı bağlantı yapılarak düzenlenen galada, Erener, ''Leave'' adlı şarkısını seslendirdi. 
     Berlin'deki galaya, AB Komisyonu Başkanı Romano Prodi, Avrupa Parlamentosu Başkanı Pat Cox, AB'nin Genişlemeden Sorumlu Komisyon Üyesi Günter Verheugen, Almanya'nın Eski Dışişleri Bakanı Hans-Dietrich Genscher ve 10 yeni üye ülkenin büyükelçileri katıldı. 
     Galanın sonunda, ışık gösterisiyle birlikte büyük bir havai fişek gösterisinin düzenlendiği Malta'dan görüntülere de yer verildi. 
     
</TEXT>
</DOC>
