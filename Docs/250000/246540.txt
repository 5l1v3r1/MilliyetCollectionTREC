<DOC>
<DOCNO> 246540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy22.html </URL>
<DATE> 2004/06/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
10 yıllık süreç böyle yaşandı... 
</HEADLINE>
<TEXT>

     Yargıtay 9. Ceza Dairesi tarafından tahliyelerine karar verilen kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yargılandıkları dava süreci 10 yıl önce başladı. DEP'li milletvekilleri Zana, Doğan ve Dicle, 17 Mart 1994'te, Sadak ise 12 Temmuz 1994'te tutuklanarak, Ankara Merkez Kapalı Ceza ve Tutukevi'ne konuldu. 
     Ankara 1 No'lu DGM'de yargılanan eski Diyarbakır milletvekilleri Zana ve Dicle ile eski Şırnak milletvekilleri Sadak ve Doğan'ı, terör örgütü PKK'nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etti. 
     DEP'lilerin temyiz başvurusunu inceleyen Yargıtay 9. Ceza Dairesi, kararı onadı. 
     
     AİHM'E BAŞVURU VE İHLAL KARARI 

     Eski DEP milletvekilleri, Avrupa İnsan Hakları Sözleşmesi'nin ifade özgürlüğüyle ilgili 10., örgütlenme hakkıyla ilgili 11., ayırımcılığın yasaklanmasıyla ilgili 14. ve adil yargılanma hakkıyla ilgili 6. maddesinin ihlal edildiği iddiasıyla 1996 yılında Avrupa İnsan Hakları Mahkemesi'ne AİHM başvurdu. 
     AİHM, 2001 yılının Temmuz ayında başvuruyu sonuçlandırarak, DGM'nin tarafsız ve bağımsız olmadığı gerekçesiyle Avrupa İnsan Hakları Sözleşmesi'nin 6. maddesinin ihlal edildiği tespitinde bulundu. AİHM, diğer maddelerden yapılan şikayetleri incelemeye gerek görmediğini açıkladı. Mahkeme, Türkiye'nin, şikayet başvurusu yapanlara kişi başına 25 bin ABD doları ve mahkeme masrafı için ise toplam 10 bin ABD doları ödemesine karar verdi. 
     
     YENİDEN YARGILAMA 

     4 Şubat 2003 tarihinde Resmi Gazete'de yayınlanan 2. Uyum Paketi ile Ceza Muhakemeleri Usulü Kanunu'nun CMUK ''muhakemenin iadesi'' başlıklı 327. maddesine yeni bir bent eklendi. Söz konusu bentte, ''ceza hükmünün, İnsan Haklarını ve Ana Hürriyetleri Korumaya Dair Sözleşme'nin veya eki protokollerin ihlali suretiyle verildiğinin, Avrupa İnsan Hakları Mahkemesi'nin kesinleşmiş kararıyla tespit edilmiş olması'' yeniden yargılanmayı gerektiren durum olarak hükme bağlandı. 
     Yasal değişikliğin Resmi Gazete'de yayınladığı gün DEP'lilerin avukatı Yusuf Alataş, yargılamayı yapan Ankara 1 No'lu DGM'ye başvurarak, yeniden yargılama talebinde bulundu ve hükümlülerin tahliyelerini talep etti. 
     Ankara 1 NO'lu DGM, yeniden yargılama talebini Mahkeme Başkanı Mehmet Orhan Karadeniz'in muhalefeti nedeniyle oyçokluğuyla kabul etti, ancak tahliye istemlerini reddetti. 
     DEP'lilerin yeniden yargılanmasına 28 Mart 2003 tarihinde başlandı. 
     Yeniden yargılama 14 duruşma sürdü ve 21 Nisan 2004 tarihinde sona erdi. Yeniden yargılama sürecinde DEP'liler ve avukatları, tahliye talebinde bulundular, ancak tahliye talepleri mahkeme tarafından reddedildi. 
     Zana, Dicle, Doğan ve Sadak, mahkemenin tahliye taleplerini reddetmesi, 1994 yılındaki ilk yargılamanın tekrarlanması ve basında Türkiye'nin AB üyeliği karşısında DEP'lilerin salıverilmesi koşulu öne sürüldüğüne ilişkin haberlerin yer alması gibi gerekçelerle 12. ve sonraki duruşmalara katılmama kararı aldılar. 
     DGM Cumhuriyet Savcısı Dilaver Kahveci, esas hakkındaki mütalaasında AİHM'nin ihlal kararlarının, yeniden yargılamada giderildiğini, DGM heyetindeki askeri üyenin daha önceki yıllarda çıkarıldığını belirterek, ilk yargılamadaki kararın tasdik edilmesini talep etti. 
     Ankara 1 No'lu DGM, 21 Nisan 2004 tarihindeki karar duruşmasında, DEP'lilerin hakkındaki eski hükmün Ceza Muhakemeleri Usulü Kanunu'nun ''yeniden yargılamada verilecek hükmü'' düzenleyen 341 1. maddesi gereğince oybirliğiyle tasdik edilmesine karar verdi. 
     DEP'liler, yeniden yargılamada verilen kararı da temyiz etmiş ve dosya Yargıtay'a gönderilmişti. Yargıtay 9. Ceza Dairesi, 8 Temmuz 2004 tarihi için duruşma günü vermişti. 
     Zana, Dicle ve Doğan'ın infaz süresi 2 Mart 2005'te, Sadak'ın infaz süresi ise 1 Ekim 2005 tarihinde dolacaktı. 
     
</TEXT>
</DOC>
