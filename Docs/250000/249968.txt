<DOC>
<DOCNO> 249968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy06.html </URL>
<DATE> 2004/06/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İsrail, "Kürt komando birimlerini eğittiği'' haberlerini yalanladı 
</HEADLINE>
<TEXT>

     İsrail'in Ankara Büyükelçiliği, ''İsrail'in kuzey Irak'ta Kürt komando birimlerini eğittiği'' yönündeki haberleri yalanladı. 
     AA muhabirinin sorularını yanıtlayan Büyükelçilik yetkilisi, Amerikan basınında çıkan, ''İsrail'in Irak'ın kuzeyinde Kürt komando birimlerini eğittiğine ve bunun İran'a karşı kullanılacağına'' ilişkin haberlerin hatırlatılması üzerine, haberlerin gerçeği yansıtmadığını belirtti. Yetkili, ''İsrail'in Irak'ın kuzeyinde hiçbir aktivitesi yoktur'' diye konuştu. 
     Dışişleri Bakanı ve Başbakan Yardımcısı Abdullah Gül de bugün yaptığı açıklamada, İsrail'in kendilerine kuzey Irak'taki Kürt gruplarla ilişkilerine ilişkin çıkan haberlerin doğru olmadığını bildirdiğini söyleyerek, ''Söylenenlere güvenmemiz gerekir'' demişti. 
     
</TEXT>
</DOC>
