<DOC>
<DOCNO> 210511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur57.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Paranoyakça korkularla, bir yere varılamaz" 
</HEADLINE>
<TEXT>

     Başbakan Recep Tayyip Erdoğan, "çözümsüzlükleri çözüm kabul ederek, pasif bekle-gör politikaları izleyerek, paranoyakça korkular üreterek" Türkiye'nin hiçbir yere varamayacağını söyledi. 
     Başbakan Erdoğan, televizyonlarda yayımlanan "Ulusa Sesleniş" konuşmasında, ileriki dönem içinde kovalayacakları en önemli dış hedefin, Türkiye'nin Avrupa Birliği AB üyelik sürecini başarıyla tamamlaması olacağını belirtti. Erdoğan, şunları söyledi 
     "Aynı kesinlikle söyleyebilirim ki Türkiye için bu hedefe varmak ne kadar önemliyse, Avrupalı dostlarımız için de Türkiye'nin AB çatısı altına girmesi o kadar önem arz etmektedir. 
     AB ile bütünleşmiş bir Türkiye, geniş bir coğrafyada, siyasi ve kültürel farklılıkların çatışmaya dönüşmesini önler. Bu bakımdan, Türkiye'nin, Avrupa kıtasının barış, istikrar ve güvenliğine önemli katkılarda bulunacağı aşikardır. 
     AB üyesi ülkelerin temsilcileriyle yaptığımız çeşitli görüşmelerde, bu gerçeğin muhataplarımız tarafından da net bir biçimde algılanmış olduğunu görüyor ve mutlu oluyoruz. 
     Artık şunu açıkça görüyoruz Avrupa Birliği için Türkiye'nin üyeliği artık bir tartışma konusu olmaktan çıkmıştır. Artık bunun nasıl ve ne zaman olabileceği konuşulmaktadır. Geldiğimiz bu noktanın, yolun yarısından daha fazlası anlamına geldiğini artık rahatlıkla söyleyebiliyoruz." Türkiye'nin, Kopenhag siyasi kriterlerine uyum çalışmalarındaki gayretinin, ekonomideki performansının ve bölgesel yaklaşımlarının, AB nezdinde büyük takdir topladığını vurgulayan Erdoğan, "Önümüzdeki dönemde bu takdir hislerinin, Türkiye'nin tam üyeliği lehinde somut bir iradeye ve bir takvime dönüşeceğini umuyorum" dedi. 
     Başbakan Erdoğan, Hükümet olarak, milli bir dava olan Kıbrıs meselesinde Türkiye'nin ve Kıbrıs Türk halkının hak ve çıkarlarının her zaman takipçisi olduklarını belirterek, "Aynı kararlılıkla olmaya da devam edeceğiz" dedi. 
     Kıbrıs'ta müzakerelerin yeniden başlaması konusunda uluslararası camianın muhtelif teşebbüs ve beklentileri bulunduğunun bilindiğini ifade eden Erdoğan, şöyle konuştu 
     "Kıbrıs meselesinin müzakereler yoluyla adil ve kalıcı bir çözüme kavuşturulması, esasen Türkiye ve Kuzey Kıbrıs Türk Cumhuriyeti'nin KKTC de müşterek arzu ve hedefidir. 
     Bu anlayışla, Birleşmiş Milletler BM Genel Sekreteri'nin iyi niyet misyonuna olan desteğimizi sürdürüyoruz. Müzakere yoluyla adanın gerçeklerini dikkate alan bir çözüme ulaşılması için büyük gayret gösteriyoruz." Erdoğan, Dışişleri Bakanlığı'nın, müzakereler açısından Türk tarafının pozisyonunun belirlenmesine yardımcı olacak hazırlıkları büyük bir titizlikle yürüttüğünü kaydederek, şunları söyledi 
     "Bunun için, konunun gerektirdiği azami hassasiyeti göstererek, askeri makamlarımızla ve ilgili bütün kurumlarımızla yakın istişare ve işbirliği içerisindeyiz. Ortak bir tutumun belirlenmesi için yürütülen bu çalışmalarda çok ciddi bir mesafe almış durumdayız. 
     Önümüzdeki günlerde KKTC'nin yeni hükümetiyle birlikte, müzakere sürecinin canlandırılması yönünde girişimlere başlanacaktır. Kıbrıs'ta, kalıcı barış ve çözüm için ortaya konacak bütün çabalar, her zaman olduğu gibi yine Türkiye ile KKTC arasındaki yakın dayanışma ve işbirliği çerçevesinde yürütülecektir." Erdoğan, gerek Avrupa Birliği'ne tam üyelik stratejisinde, gerekse Kıbrıs'taki çözüm arayışlarında temel önceliğin, Türkiye'nin menfaatlerini korumak olduğunu söyledi. 
     Dünyanın hızla değiştiğini, buna bağlı olarak küresel ve bölgesel şartlarda da aynı hızda değişimler yaşandığını anlatan Erdoğan, şunları söyledi 
     "Bütün ülkeler bu değişim çağına ayak uydurabilmek için politikalarını daha dinamik ve aktif bir hale getirmenin arayışı içerisindeler. Ne için Tabii ki en başta kendi milli menfaatlerini korumak ve artırmak için. 
     Türkiye'nin böyle bir dünyada kabuğuna çekilip büzülmesi düşünülebilir mi 
     Tabii ki biz de milli menfaatlerimizi korumak için aktif, dinamik, kararlı, hesaplı bir dış politika izleyeceğiz. 
     Şunu açıkça ifade ediyorum Çözümsüzlükleri çözüm kabul ederek, pasif bekle-gör politikaları izleyerek, paranoyakça korkular üreterek, kendimizi dünyadan tecrit ederek hiçbir yere varmamız mümkün değildir. Eğer Türkiye bugün, milli meselelerini, milli menfaatleri doğrultusunda çözüme kavuşturmak için aktif bir çaba içine girmezse, hızla değişen dış şartlar sebebiyle yarın çocuklarımız çok ağır bedeller ödemek zorunda kalabilir." Ülkenin geleceğini ilgilendiren konularda, bu hassas zaman ve zeminde, özellikle dış politikada basit polemiklere tevessül edilmemesi gerektiğini kaydeden Başbakan Erdoğan, "Bu ülkenin meseleleri, bundan önce olduğu gibi, yine bu ülkenin meşru zeminlerinde gerçekleştirilen müzakere ve istişarelerle çözüleceğini" ifade etti. 
     Erdoğan, "Hiç kimse, ülkesini sevmekte, herkesten daha fazla hak sahibi olduğunu düşünmemelidir. Bu ülkeyi sevmenin en büyük göstergesi, bu milletin gelecek kuşaklarına bugünkünden daha güçlü ve müreffeh bir Türkiye armağan etmek olacaktır" dedi. 
     Türkiye'nin temsil ettiği demokratik ve barışçı kimliğin, bölgedeki kör noktaların açılmasına öncülük edecek bir model olduğunu söyleyen Erdoğan, "Türkiye, ekonomik dinamizmi, AB kapılarını zorlayan demokratik gelişimi ve merkezi konumuyla, bölgesinde bu değişimin ve yenileşmenin lokomotifi olmaya adaydır" diye konuştu. 
     
</TEXT>
</DOC>
