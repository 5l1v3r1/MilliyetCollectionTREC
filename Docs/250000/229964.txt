<DOC>
<DOCNO> 229964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo04.html </URL>
<DATE> 2004/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Minnesota Kings'i devirdi, liderlik sürüyor 
</HEADLINE>
<TEXT>

     ABD Profesyonel Basketbol Ligi'nde 24. hafta mücadelesine, bu sabaha karşı yapılan 3 maçla devam edildi. 
     Ortabatı Grubu lideri Minnesota Timberwolves, Pasifik Grubu lideri Sacramento Kings'i deplasmanda 94-86 yenerek, grubundaki liderliğini sürdürdü. 
     Tiberwolves'da Sam Cassell ve Kevin Garnett, başarılı oyunlarıyla takımlarına galibiyeti getiren oyuncular oldu. Sam Cassell, karşılaşmayı 29 sayı, 6 ribaunt ve 4 asistle tamamlarken, 24 sayı ve 17 ribauntla ''double-double'' yapan Kevin Garnett galibiyette büyük rol oynayan diğer isim oldu. Maçta 13 sayıyla oynayan Latrell Sprewell, gecenin dikkati çeken bir diğer oyuncusuydu. 
     Sacramento Kings'de ise Chris Webber'in 21 sayı, 11 ribaunt ve 4 asistlik performansı takımına galibiyeti getirmeye yetmezken, 19 sayı, 7 asistle oynayan Mike Bibby ve 12 sayı, 2 asistle maçı tamamlayan Predrag Stojakoviç'in çabaları yenilgiyi önleyemedi. 
     Öte yandan Sacramento Kingsli oyuncular, üzerinde ''Sarah 24'' yazılı bir tişörtle sahaya çıkarak, geçen yıl göğüs kanseri nedeniyle yaşamını yitiren Bobby Jackson'ın annesinin ölüm yıldönümünü de anmış oldular. 
     Gecenin diğer maçlarında ise Ortabatı Grubu'nda 3. sırada bulunan Dallas Mavericks, kendi sahasında aynı grupta son sırada yer alan Utah Jazz'ı 117-94 yenerken, Atlantic Grubu lideri New Jersey Nets ise yine Atlantic Grubu sonuncusu Orlando Magic'i 101-81'lik skorla geçti. Bu maçta Magic'de 15 dakika forma giyen Gürcü asıllı Türk vatandaşı Zaza Pachulia, 3 sayı, 3 savunma ribaundu, 1 asist ve 1 blokla oynadı. 
     Lige TSİ yarın sabaha karşı yapılacak 11 maçla devam edecek. 
     
</TEXT>
</DOC>
