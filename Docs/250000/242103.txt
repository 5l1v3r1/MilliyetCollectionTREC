<DOC>
<DOCNO> 242103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun05.html </URL>
<DATE> 2004/05/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İran Çelebi'nin gizli bilgileri İran'a verdiği iddiaları asılsızdır... 
</HEADLINE>
<TEXT>

     İran, Irak Ulusal Kongresi Başkanı Ahmed Çelebi'nin, gizli istihbarat bilgilerini Tahran yönetimine verdiği iddialarını ''asılsız'' olarak değerlendirdi. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, Çelebi'nin İran'a gizli istihbarat bilgilerini verdiği yolundaki iddiaların ''asılsız ve temelsiz'' olduğunu, Tahran yönetiminin Çelebi ve Irak Yönetim Konseyi'nin diğer üyeleriyle daimi görüşmelerinin ise sürdüğünü söyledi. 
     Çelebi ya da Irak Yönetim Konseyi'nin herhangi bir üyesinden gizli bilgi almadıklarını belirten Asefi, Amerikan yönetiminin Irak'ta artan sorunlar ve cezaevlerindeki işkence olaylarına yoğunlaşan dikkati başka yöne çevirmek için bu tür yollara başvurduğunu kaydetti. 
     ''Amerikalıların daha önce de birçok kez yalan söylediğini ve kanıtlarla desteklenmeyen iddialar ortaya attığını'' söyleyen Asefi, ''Maalesef yalan söylemek ABD'nin dış siyasetinde geleneksel hale geldi'' dedi. 
     Amerikalı yetkililer, Çelebi'nin ''Amerikalıların ölümüne yol açabilecek hassas bilgileri bizzat İran istihbarat yetkililerine verdiğini'' iddia etmiş, Çelebi iddiaları yalanlamıştı. 
     
     ABD'YE UYARI 
     Asefi, Tahran yönetiminin, Irak'ta izlediği politika nedeniyle ABD yönetimini ''resmen uyardığını'' da söyledi. 
     Bu uyarının, ABD'nin İran'daki çıkarlarını temsil eden İsviçre Büyükelçiliği aracılığıyla yapıldığını söyleyen sözcü, Irak'taki durumun ciddi olması nedeniyle gerekli uyarıyı yaptıklarını belirtti. 
     
     İNGİLİZ BÜYÜKELÇİ 
     Irak'ta işgal güçlerinin Şii kentlere yönelik saldırılarını protesto için başkent Tahran'da İngiliz Büyükelçiliği önünde yapılan gösterilere de değinen sözcü, İngiltere'nin Tahran Büyükelçisi Richard Dalton'un sınırdışı edilmesinin gündemlerinde olmadığını kaydetti. 
     Asefi, ''İran, öğrenciler dahil herkesin görüşünü özgürce ifade edebileceği bir ülkedir. Ancak İran İslam Cumhuriyeti, bir konuyla ilgili kararını konunun tüm boyutlarını ve ülke çıkarlarını göz önüne alarak verir'' dedi. 
     Sözcü, halka başkentteki yabancı misyonlara karşı saygılı olması çağrısında da bulundu. 
     Irak'taki işgali ve Şii kentlere yönelik saldırıları kınamak amacıyla Tahran'da son günlerde İngiliz Büyükelçiliği önünde düzenlenen gösterilerde büyükelçiliğe molotofkokteylleri ve taş atılmıştı. 
     
</TEXT>
</DOC>
