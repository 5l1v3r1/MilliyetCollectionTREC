<DOC>
<DOCNO> 236931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy26.html </URL>
<DATE> 2004/05/03/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İmam Hatip tasarısı, yarın ya da öbür gün Meclis'te... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, geniş kapsamlı bir YÖK yasası daha sonradan çıkarılmak üzere, 8 ya da 10 maddelik tasarıyı, yarın ya da öbür gün TBMM'ye sevk edeceklerini bildirdi. 
     Çiçek, Bakanlar Kurulu toplantısının ardından, toplantıda ele alınan konulara ilişkin açıklamalarda bulundu. 
     Cemil Çiçek, Bakanlar Kurulu'nda, genel olarak hükümet çalışmalarıyla ilgili değerlendirmeler yapıldığını ifade etti. 
     Bu yıl içerisinde, Türkiye açısından önemli toplantıların ve uluslararası çalışmaların yapılacağını anımsatan Çiçek, ülke tanıtımı için Türkiye'nin önünde önemli fırsatların bulunduğunu söyledi. 
     Çiçek, Eurovision Şarkı Yarışması'na yönelik çalışmaların son aşamaya geldiğini, yarışma için binden fazla basın mensubunun Türkiye'ye geleceğini belirterek, bunun iyi değerlendirilmesi halinde ülke tanıtımı açısından son derece önemli bir fırsatın yakalanacağını anlattı. 
     NATO Zirvesi ve İslam Ülkeleri Dışişleri Bakanları toplantısının Türkiye'de yapılacağını anımsatan Çiçek, Türkiye'nin dış politika ile ilgili görüşlerini yerinde aktarabilmesi açısından bu toplantıların önemine işaret etti. Çiçek, sözlerini şöyle sürdürdü 
     ''Bunlar içerisinde, takvime bağlı olarak sürdürülen AB çalışmaları var. 2004 Aralık'ı bu anlamda önemli bir tarihtir. Kısa bir zaman kalmıştır. Bir taraftan yasama faaliyetlerini sürdürürken, ki bunun yeni dönemde ilk ayağı yarın TBMM'de görüşülecek olan Anayasa değişikliği konusudur buna dayalı olarak yine ilerleme raporu hazırlanmadan önce bu rapora daha da olumlu katkı sağlayacak yasal düzenlemeler neyse bunlar üzerinde durulmuştur. 
     Bu yapılan çalışmaların, özellikle dış kamuoyuna tanıtımıyla ilgili AB Genel Sekreterliği bünyesinde bir çalışma sürdürülmektedir. Bu çalışmalar daha çok dış kamuoyunu bilgilendirmeye yöneliktir. Önümüzdeki hafta Dışişleri Bakanlığı'nın ilgili genel müdürlüğü, bu yönde yaptığı çalışmalarla ilgili Bakanlar Kurulu'na bilgi sunacaktır.'' 
     
     KIBRIS 

     Çiçek, toplantıda, Kıbrıs'taki gelişmeler üzerinde de durulduğunu ifade etti. 
     Referandum sonrası Türkiye ve KKTC'nin hak ve menfaatlerini en iyi şekilde koruma adına yapılan birçok çalışma bulunduğunu söyleyen Çiçek, bu çalışmalarla ilgili Dışişleri Bakanı ve Başbakan Yardımcısı Abdullah Gül'ün bilgi verdiğini kaydetti. Çiçek, şöyle devam etti 
     ''Bu sürekli bir çalışmadır. Her imkanı, her fırsatı, her platformu değerlendirerek, o oylamanın sonucunu en iyi şekilde ortaya koymaya ve Kıbrıs'taki izolasyonun ortadan kaldırılmasına yönelik çalışmaları hızlandırmaya gayret ediyoruz. Bununla ilgili hem BM nezdinde hem AB ve Avrupa Konseyi nezdinde hem de ikili olarak konuya taraf olan veya konuyla ilgisi olan ülkelerle, bu konuyu en iyi şekilde anlatmaya, Türk kesiminin, Türkiye Cumhuriyeti Devleti'nin bu noktadaki görüşlerini anlatmaya gayret ediyoruz.'' 
     
     ''SÜRDÜRÜLEN POLİTİKALAR DEVAM ETTİRİLECEK'' 

     Çiçek, toplantıda, ekonomideki gelişmeler konusunda bilgi sunulduğunu, sürdürülen politikaların kararlılıkla devam ettirileceğini bildirdi. Çiçek, meydana gelen gelişmelerin, programda öngörülen şekilde olduğunu, bu noktada herhangi bir tereddüde gerek bulunmadığını vurguladı. 
     Özellikle dövizle ilgili zaman zaman bazı soruların sorulduğunu dile getiren Çiçek, ''Gerek ekonomi politika, gerek para politikaları açısından programda öngörülen çerçevede bu faaliyetler sürdürülmektedir, gelişmeler de o istikamettedir'' dedi. 
     
     YÖK 

     Uzunca bir süreden beri kamuoyunun gündeminde olan ve uzlaşma arayışı içinde çözmeye çalıştıkları üniversitelerle ilgili gelişmenin de Bakanlar Kurulu'nda ele alındığını belirten Çiçek, Milli Eğitim Bakanı Hüseyin Çelik'in bu konuyla ilgili yaptığı çalışma hakkında bilgi verdiğini kaydetti. Çiçek, şunları söyledi 
     ''Geçtiğimiz hafta, bu yönde bir gelişme olmuştu. Üniversitelerarası Kurul Başkanı ve bazı üyeler, Sayın Başbakan ve ilgili bakan arkadaşlarımızla birlikte toplantı yapmışlardı. 
     Bu görüş çerçevesinde, geniş kapsamlı bir YÖK Yasası daha sonradan çıkarılmak üzere, acil ihtiyaç şeklinde, 8 ya da 10 maddelik tasarıyı, yarın ya da öbür gün TBMM'ye sevk etmiş olacağız. Bu konuyla ilgili de Sayın Çelik, düşüncelerini, kanaatlerini ve 8-10 maddelik tasarıda yer alacak konularla ilgili görüşlerini ifade etmiştir.'' 
     
     ÖZELLEŞTİRME 

     Çiçek, Bakanlar Kurulu'nda özelleştirme konusunu da görüştüklerini ifade ederek, Türkiye'nin, özelleştirmede en geri kalmış birkaç ülkeden biri olduğuna dikkati çekti. 
     Her özelleştirmenin, beraberinde bazı sıkıntıları getirdiğine işaret eden Çiçek, şunları kaydetti 
     ''Bunların başında İş Kanunu hükümlerine tabi dahili veya geçici statüsünde çalışmaktayken, iş akdi feshedilen ve emeklilik hakkını elde edememiş, burada çalışan insanlarımız var. 
     27.11.1994 tarihinden itibaren bu statüde çalışmış olup, emeklilik hakkını elde etmemiş olanlara, alternatif istihdam imkanını getirebilmek ve hiç olmazsa emeklilik sürelerini tamamlamaya imkan verebilmek açısından devletin ihtiyacını da hesaba katarak, çünkü bu sene 40 bin kadro verilmektedir. 40 bin kadro maalesef, kurumlarımızın, dairelerimizin ihtiyacını karşılayamamakta. Ama buna karşılık, öyle bir sınırlama söz konusudur. Hiç olmazsa ara eleman ihtiyacını, bu personel yoluyla karşılayabilmek adına 657 sayılı Devlet Memurları Kanunu'nun 4-c maddesi çerçevesinde çalışmalarına imkan verecek bir yasal düzenlemeye ihtiyaç hasıl olmuştur. Bu yasa tasarısı imzaya açılmıştır. Tamamlandığında TBMM'ye sevk edilecektir. 
     Bu tasarıda, üniversitelerimizde özellikle laboratuvarlarda görevli araştırma görevlisi kadrolarına ihtiyaç had safhadır. 40 bin kişiyle sınırlı olduğu için ilk defa bu araştırma görevlileri ihtiyacını karşılayabilme adına 40 bin rakamının üzerine çıkıyoruz. Bununla ilgili yasal düzenlemenin yapılması gerekmektedir. Tasarı imzaya açılmıştır. Bir iki gün içerisinde tamamlandığında TBMM'ye sevk edilecek.'' Çiçek, Üniversiteye girişte katsayı konusunda bir mağduriyetin olduğunu, bu mağduriyeti belli ölçüde dengeleyecek bir düzenlemenin, Meclis'e gönderilecek tasarıyla getirilmiş olacağını söyledi. 
     Çiçek, Bakanlar Kurulu toplantısına ilişkin açıklamalarının ardından gazetecilerin sorularını yanıtladı. 
     TBMM'ye yarın sevk edilecek YÖK ile ilgili yasa tasarısında düz liseler ile İmam Hatip Liseleri arasındaki katsayı farkını ortadan kaldıran maddenin bulunup bulunmadığının sorulması üzerine Çiçek, ''Daha önce de bu tip sorular çok soruldu, ama nedense sizler de dahil hep yüzde 8 açısından baktınız. İmam Hatip Liseleri, Türkiye'deki meslek liselerinin yüzde 8'idir. Yüzde 92'nin meselesini niye görmemekte direniyoruz. Onu ben şahsım adına anlamıyorum'' dedi. 
     Çiçek, meslek lisesi deyince bunun sadece imam hatip lisesi olarak anlaşılmasının çok doğru olmayacağını ifade ederek, meslek liseleriyle ilgili geçen hafta içerisinde Üniversitelerarası Kurul'un ortaya koyduğu bir görüş olduğunu anımsattı. Bu görüşün ortalama bir görüş olduğunu kaydeden Çiçek, bu konuda yapılacak düzenlemenin kamu vicdanını rahatsız etmemesi gerektiğini söyledi. Çiçek, TBMM'ye sevk edilecek tasarının, bu çerçevede bir düzenlemeyi esas alan, ancak üniversite ile ilgili bazı düzenlemeleri getiren bir tasarı olacağını kaydetti. 
     Hükümet Sözcüsü Çiçek, tasarının diğer maddelerine açıklık getirilmesinin istenmesi üzerine, bu maddelerin YÖK'ün teşkil tarzı ile ilgili maddeler olduğunu ifade ederek, bu konuda Milli Eğitim Bakanı Hüseyin Çelik'in gerekli açıklamayı yapacağını bildirdi. 
     Bir soru üzerine Çiçek, Başbakan Recep Tayyip Erdoğan'ın YÖK Başkanı Erdoğan Teziç ile ne zaman görüşeceği konusunda bilgisi olmadığını söyledi. 
     
     OLSUZLUKLA MÜCADELE YASA TASARISI 

     Çiçek, ''Yolsuzlukla Mücadele Yasa Tasarısı da gündemdeydi. Bu tasarı banka batıranların, batırdıkları parayı faiziyle geri ödemeleri halinde belirli bir cezai indirim öngörüyor. Bu Uzanlar'ı da kapsayacak mı '' sorusu üzerine, şunları kaydetti 
     ''Kişiye mahsus veya istisnai düzenlemeler yapmıyoruz, ne lehine ne aleyhine... Neticede bir düzenleme yapılacaksa genel ve eşit olacaktır. Bu neviden düzenleme aslında hukukumuzda ilk defa yapılıyor değil. 
     Mevcut, yürürlükteki ceza kanununa baktığınızda, mesela zimmet suçu da dahil olmak üzere bu suçu işlemiş olanlar tahkikatın belli safhalarında aldıkları parayı iade etmiş olmaları halinde belli indirimlerden istifade ederler. Bu kanunun o maddesi belki bunu daha işler hale getirecek bir düzenlemedir. Bu a şahsıyla ilgili olur b şahsıyla ilgili olur, burada şahıs ayrımı yapamayız. Genel ve eşit bir düzenleme olacaktır.'' Geniş kapsamlı YÖK tasarısının ne zaman gündeme geleceğinin ve bu konuda bir takvim bulunup bulunmadığının sorulması üzerine de Çiçek, ''Bu yeni yasama dönemine yetişmeyebilir. Çünkü bu ara Meclis gündemi epey yoğun'' dedi. Bunlar arasında en fazla önem verdikleri konunun Avrupa Birliği AB ilgili yasalar olduğunu ifade eden Çiçek, bu hafta Anayasa değişikliği akabinde bu değişikliğe paralel olarak uyum yasalarının gündeme gelmesi gerektiğini söyledi. 
     Çiçek, daha sonra da AB'ın, Türk kamuoyu ve hükümetin de önem verdiği Ceza Kanun Tasarısı, Ceza Usul Kanunu, Ceza İnfaz Kanunu tasarılarının bulunduğunu belirtti. 
     Bir gazetecinin ''Anayasa değişikliği paketinde yer alan Genelkurmay Başkanlığı'nın YÖK'e üye atamasının kaldırılmasına ilişkin düzenleme, uyum paketi beklenmeden mi çıkarılacak '' sorusu üzerine Çiçek, Anayasa değişikliği paketinin bu hafta cuma günü Meclis'ten çıkarılması yönünde mutabakat ve beklenti olduğunu kaydetti. 
     Yasayı TBMM'ye sevk etmiş olmanın, ertesi gün çıkması anlamına gelmediğini ifade eden Çiçek, ''Onaylanması halinde buna uygun düzenlemeler komisyonda veya Meclis genel kurulunda yapılabilir. Bu şekli düzenlemedir. Yani işin esasına taalluk eden bir konu değildir'' dedi. 
     Üniversitelere alınacak araştırma görevlisi sayısının sorulması üzerine Çiçek, bunun, üniversitelerden gelen talebe göre ve belirli bir denge içerisinde olacağını söyledi. 
     YÖK ile ilgili tasarıda katsayı eşitleme maddesinin bulunup bulunmadığının sorulması üzerine Çiçek, eşitleme tarzında değil, kendi içerisinde bir kısım teknik ayarlamalar yapıldığını, bunun tasarı TBMM'ye sevk edildiğinde görüleceğini bildirdi. 
     Çiçek, ''Bir mağduriyetin olduğu kesin. Bu mağduriyeti belli ölçüde dengeleyecek bir düzenleme bu tasarıyla getirilmiş olacaktır'' diye konuştu. 
     
</TEXT>
</DOC>
