<DOC>
<DOCNO> 216198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun14.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de aşırı şişmanlığa karşı vergi 
</HEADLINE>
<TEXT>

     İngiltere'de hükümetin aşırı şişmanlığın önlenmesi için cips, çikolata, gazlı içecekler gibi aşırı yağlı ve şişmanlatıcı yiyecek ve içeceklere ek vergiler uygulamayı düşündüğü bildirildi. 
     Times gazetesi, Başbakan Tony Blair'in strateji belirleme ekibinin bu yönde bir proje hazırladığını, şişmanlatıcı yiyeceklere ek vergiler uygulanmasını önerdiklerini öne sürdü. 
     Hükümetin özellikle kalp hastalıklarının İngiltere'de kanser vakalarının sayısını geride bırakmasından sonra etkili önlemler alınması kararına vardığını duyuran The Times gazetesi, gençlerde şeker hastalığı vakalarının artmasının da bu kararda etkili olduğunu belirtti. 
     Başbakanlık strateji belirleme ekibinin şişmanlatıcı yiyeceklerin vergilerinin artırılmasının yanı sıra sporu özendirmeye yönelik politikaların uygulanmasını öngördüğü bildirildi. 
     Ekibin bir başka önerisinin de çips, çikolata gibi şişmanlatıcı yiyeceklerin paketlerinin üzerine, ''Bu gıdalar kilo yapar'' şeklinde uyarı konulması olduğu belirtildi. 
     Başbakanlık konutunun sözcüsü de soruları yanıtlarken, Başbakanlığın aşırı şişmanlığı önlemek için yeni politikalar arayışı içinde olduğunun bir ''sır'' sayılamayacağını bildirdi. Sözcü, çeşitli seçenekler üzerinde durulduğunu doğrularken, ''Ancak henüz Başbakanın önüne konulmuş bir proje yok'' dedi. 
     
</TEXT>
</DOC>
