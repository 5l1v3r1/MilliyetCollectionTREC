<DOC>
<DOCNO> 230960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko32.html </URL>
<DATE> 2004/04/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
TOFAŞ, yeni model için ortağın kararını bekliyor... 
</HEADLINE>
<TEXT>

     Koç Holding CEO'su Bülend Özaydınlı, yeni modellerin Tofaş'ta üretimi konusunda ortakları nezdinde yürütülen hazırlık çalışmalarının yakın bir tarihte karara bağlanacağını belirterek, ''Umut ederiz ki bu karar TOFAŞ'ın arzuladığı bir karar olacaktır'' dedi. 
     Bülend Özaydınlı, Yönetim Kurulu Üyesi olduğu TOFAŞ Türk Otomobil Fabrikası A.Ş'nin 36. olağan Genel Kurulu'nda hissedarların sorularını yanıtladı. 
     Özaydınlı, şirketin son devreye aldığı Doblo üretiminde hem kalite hem de fiyat yapısı itibariyle kendini Avrupa piyasalarında kabul ettirmiş bir model olduğunu vurgulayarak, şunları kaydetti 
     ''Fabrikamızın kapasitesinin durumu göz önünde tutulduğunda yeni, benzer modellerin önümüzdeki dönemde Tofaş'ta üretilebilmesi için her türlü zemin hazırdır. Bu yeni modellerin hazırlık çalışmaları, ortağımız nezdinde yürütülüyor. Ancak bunların üretime geçip geçmeyeceği konusu ve hangi tarihte geçeceği konusu, umut ediyoruz ki yakın bir tarihte açıklığa kavuşmuş olacaktır. Zemin olumlu bir zemindir. Ortağımızın da bu yönde çok ciddi çalışmaları vardır. Bu çalışmalar yakın bir tarihte karara bağlanacaktır. Umut ederiz ki bu karar TOFAŞ'ın arzuladığı bir karar olacaktır.'' Bir hissedarın, ''Kar marjlarında ne zaman bir düzelme görebileceğiz '' şeklindeki sorusu üzerine Bülend Özaydınlı, şunları kaydetti 
     ''Kapasite kullanım oranımızı yukarıya çektiğimiz oranda görülecektir. Benzer otomotiv şirketlerinde de benzer sonuçlar görülmüştür. TOFAŞ, özlediğiniz anlamda fevkalade olumlu sonuçlara kavuşacaktır. Mesele, kapasite kullanım oranının daha yukarılara çekilmesidir.'' TOFAŞ Dış İlişkiler Grup Direktörü Nezih Olcay da, bir hissedarın TOFAŞ'ın ne zaman kar dağıtabileceği sorusu üzerine, 2004 yılının karından dağıtılmaya müsait bir oran kalacağını söyledi. 
     
     TOFAŞ'TAN 6.3 TRİLYON LİRA NET KAR 
     Genel Kurul'a sunulan bilançoya göre, şirketin 2003 yılı toplam kısa vadeli borçları 608.6 trilyon lira, uzun vadeli borçları ise 258.5 trilyon lira dolayında bulunuyor. TOFAŞ'ın bilançodaki brüt karı 193.4 trilyon lira, net karı ise 6 trilyon 336 milyar lira olarak gerçekleşti. 
     Genel Kurul'da, yıl içinde Yönetim Kurulu'ndan ayrılan Maurizio Magnabosco, Aydın Çubukcu ve Jan Nahum'un yerine Ezio Barra, Selçuk Gezdur ve Yönetim Kurulu Başkan Yardımcılığı'na Gianni Coda'nın atanması oybirliğiyle kabul edildi. 
     2003 yılı faaliyetleri sonucunda 6 trilyon 336 milyar lira olarak kesinleşen konsolide karın, önceki dönemden kalan geçmiş yıl zararlarına mahsup edilmesine karar verildi. 
     
</TEXT>
</DOC>
