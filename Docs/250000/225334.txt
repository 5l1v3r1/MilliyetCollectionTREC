<DOC>
<DOCNO> 225334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/guncel/gun01.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Annem mühendis olacağım sanıyordu 
</HEADLINE>
<TEXT>

   Türkiye'nin ilk kadın F-16 pilotu Berna Şen, annesini, "Harp Okulu'nda da mühendislik bölümü var" diyerek kandırmış 
      ÖNAY YILMAZ Merzifon 
   
   Dünyanın ilk kadın savaş pilotu Sabiha Gökçen'in hem doğum hem de ölüm günü olan 22 Mart'ta, Amasya Merzifon 5. Ana Jet Üssü, diğer adıyla "Savaşan Şahinler Üssü"ne girdik. Uçaklara zarar vermesin diye en küçük bir taş parçasının bile olmadığı ve kuşların maket uçaklarla kaçırıldığı pırıl pırıl üste, 151. Filo'da, Gökçen'in izinden giden Türkiye'nin ilk kaın F-16 pilotu Üsteğmen Berna Şen ve diğer kadın pilot Üsteğmen Züleyha Dombay'ın erkek pilotlarla birlikte yaşadıkları bir güne tanık olduk. 
   Bombardımana bile dayanıklı yapılan çelik-beton hangarları ve binlerce feet yükseklikte uçan savaşan şahinleri izleyerek, simgesi "Tunç" olan 151. Filo Komutanlığı'na geldiğimizde pilotlar henüz sabah kahvaltılarını yapıyorlardı. 
   O günün uçuş planlarını öğrenecekleri brifingde komutanları, pilotlara o gün içinde yapacakları uçuş taktiklerini anlattı. Daha sonra ekipler dağılarak, son uçuş planlarını gözden geçirdiler ve elbiselerini giydiler. Uçuş formlarını imzaladıktan ve son kontrollerini yaptıktan sonra da araçlarla her biri "Savaşan Şahin"lerine tek tek bırakıldılar. Makinistlerle F-16'ların kontrollerini yaptıktan sonra uçaklarına binerek 4'lü ve 2'li kollar halinde piste doğru yol aldılar. Artık 1.5 ve 2 saat sürecek ilk sortileri başlıyordu. Az sonra havalandılar... 
   
   Kadınlar testlerde daha dayanıklı    Berna Şen, iş dışındaki hayatını, "Bankada çalışan bir kadın işini bitirip ne yapıyorsa, ben de onları yapıyorum" diye özetliyor. 
   
   İlk F-16 pilotu Üsteğmen Berna Şen, sorti sonrasında sorularımızı yanıtladı. 
   
   Neden savaş pilotluğu 
   Aslında hiç düşünmemiştim. Endüstri mühendisi olmak istiyordum. Mimar Sinan Üniversitesi İstatistik Bölümü'nü kazanmıştım. Bu arada Hava Harp Okulu'ndan ÖSS puanım tuttuğu için uçuş kampı daveti aldım. Kampta başarılı olursanız Harp Okulu'na alıyorlar. Uçma fikri bana ilginç geldi. Uçuş testlerinde başarılı olduktan sonra kendimi Hava Harp Okulu'nda buldum. 
   
   Aileniz bu kararı nasıl karşıladı 
   Hava Harp Okulu'na girmeye karar verdiğimi açıkladığımda, annem, 'Pilot olamazsın' demişti. Babam bana bıraktı. Annemi, 'Harp Okulu'nda da endüstri mühendisliği bölümü var' diyerek kandırdım. Annem pek ikna olmamakla birlikte sonunda razı oldu. 
   
   Evlilik engel olabilir mi 
   Diğer arkadaşım Züleyha 152. Filo'dan bir pilotla evli. Evliliğin engel teşkil edeceğine inanmıyorum. İlle de meslekten biriyle evli olmak da gerekmiyor. Bence sevgi önemli. 
   
   Savaş pilotu olmak isteyen kadınlara neler tavsiye edersiniz 
   - Annem gün geçtikçe alıştı çok sevdiğimi görünce razı oldu. Bazen moralim bozuk olduğu zaman annem bana, 'Uzun zamandır uçmuyorsun herhalde, sen uç gel' diyor. Gerçekten pilot olmak isteyen kadınların da mücadele etmesi gerekiyor. 
   
   Fiziksel olarak farklılık var mı 
   Testlerde kadınların dayanıklı oldukları ortaya çıktı. Manevralar sırasında merkezkaç kuvvetinden dolayı insan üzerine vücudun 9 katı kadar bir yük biniyor. Kadınların karın kasları çocuk doğurduğu için doğuştan çok güçlü. Böyle bir avantajımız var. 
   
   
</TEXT>
</DOC>
