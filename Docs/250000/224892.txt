<DOC>
<DOCNO> 224892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo30.html </URL>
<DATE> 2004/03/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Elazığspor Ankaragücü maçını hakem değil, Cemal Aydın yönetti 
</HEADLINE>
<TEXT>

     Elazığspor Basın Sözcüsü Aziz Dinç, Elazığspor-Ankaragücü maçını hakemin değil, Ankaragücü Başkanı Cemal Aydın'ın yönettiğini ileri sürdü. 
     Dinç, AA muhabirine yaptığı açıklamada, Ankaragücü maçında aleyhlerine verilen penaltının, penaltı olmadığını savunarak, yenilgilerinin nedeninin hakemin yanlış yönetimi olduğunu söyledi. 
     Maçta, Ankaragücü'nün 6 numaralı futbolcusu Ergün Çetintaş'ın, Adanaspor'dan transfer edilirken 4 sarı kartı olduğunu ve bu kartlardan dolayı 1 maç ceza alması gerekirken bu cezayı almadığını ifade eden Dinç, Futbol Federasyonu'na bu konuda başvuruda bulunduklarını bildirdi. 
     Dinç, şunları söyledi 
     ''Ankaragücü maçını hakem değil, Cemal Aydın yönetti. Hakemin, maçın 92. dakikasında verdiği penaltının penaltıyla ilgisi yok. Ayrıca, bir spor programından, bu maçta Ankaragücü'nün Adanaspor'dan transfer ettiği Ergün Çetintaş'ın 4 sarı kartla oynadığını duyduk. Konuyla ilgili Futbol Federasyonu'na başvurduk. Cevabını bekliyoruz. Hakkımızda olumsuz karar çıkarsa tahkime gideceğiz.'' Dinç, takımın Denizlispor karşılaşmasına günde bir idman yaparak hazırlandığını, takımda sakat ve cezalı futbolcu bulunmadığını belirterek, Denizlispor'dan puan almak istediklerini sözlerine ekledi. 
     
</TEXT>
</DOC>
