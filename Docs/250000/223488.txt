<DOC>
<DOCNO> 223488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy10.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Kıbrıs gitti gidiyor" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Öyle bir noktaya geldik ki Kıbrıs gitti, gidiyor'' dedi. 
     İsmail Cem, Kocaeli'nin Gölcük İlçesi'nde partisince düzenlenen açık hava toplantısında, AK Parti hükümetinin 1,5 yıllık görevinde başarısız olduğunu öne sürdü. Halkın enflasyondaki düşüşü hissetmediğini ifade eden Cem, ''Bu halka yaramadı, zengin olan daha da zengin oldu, halkın ekmeği büyümedi'' dedi. 
     Hükümetin, dış politikada da başarısız olduğunu iddia eden Cem, şunları kaydetti 
     ''Şu anda en önemli konu Kıbrıs sorunu. Bu iktidarla öyle bir noktaya geldik ki Kıbrıs gitti, gidiyor. Ağır konuşmak istemiyorum, en kötü noktaya getirip koydular. Akıllarını başlarına alsınlar, bu durumdan hem KKTC, hem de bizim kaybımız olur.'' 
     
     ''CHP SÖZDE SOLCU...'' 
     CHP'nin de etkili muhalefet yapamadığını, sorunlar için çözüm üretemediğini öne süren Cem, ''Bunlar sözde solcu, İsmet İnönü'nün söylediği gibi, hadi canım sende...'' diye konuştu. 
     Seçmenin CHP ve AK parti kıskacına sıkıştığını belirten Cem, şöyle devam etti 
     ''AK Parti bize oy vermezseniz, hizmet alamazsınız diye, diğeri de CHP'ye oy vermezseniz, öcüler şeriatçılar gelecek diye halkı korkutuyor. Bir kayıkçı kavgasıdır gidiyor, halkı düşünmüyorlar. 
     Biz siyaseti, ekmeğimizi büyütmek, çocuklarımıza iyi gelecek sağlamak ve memleketimizin güvenliği ve esenliği için siyaset yapıyoruz. Bu seçimde cesaretli yürekli, seçmenler istiyoruz. Şantaja boyun eğip, korkunun esiri olmayın.'' Gölcük Belediye Başkan adayı İsmet İşeri için oy isteyen Cem, toplantının ardından esnaf ziyaretinde bulundu. Cem, gezisi sırasında diğer partilerin seçim bürolarındaki vatandaşlarla da sohbet etti. 
     
</TEXT>
</DOC>
