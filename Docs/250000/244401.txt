<DOC>
<DOCNO> 244401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun23.html </URL>
<DATE> 2004/06/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Fransa, İspanya'nın ETA'lıları iade talebini kabul etmedi 
</HEADLINE>
<TEXT>

     Fransa'da istinaf mahkemesi, İspanya'nın, ETA militanı oldukları gerekçesiyle 3 Fransız vatandaşının tutuklanarak iade edilmesi talebini reddetti. 
     Pau kentindeki mahkeme, İspanya'nın, haklarında İnterpol aracılığıyla tutuklama kararı çıkardığı Yves Machicotte, Hartitza Galarraga ve Amaia Rekarte'ın iade talebini kabul etmedi. 
     Mahkeme, yaşları 22 ila 25 olan ETA militanlarının Fransız topraklarında da terör eylemlerine karıştıkları yolundaki iddiaları gerekçe göstererek, İspanya'nın iade talebine karşı çıktı. 
     ETA militanları, geçen hafta çarşamba günü Fransa'nın İspanya sınırı yakınında gözaltına alınmış, sorgulandıktan sonra tutuksuz yargılanmak üzere serbest bırakılmıştı. 
     Fransa İnsan Hakları Federasyonu LDH , yayımladığı bir bildiriyle, bu kişilerin İspanya'ya iadesine karşı çıkmıştı. 
     
</TEXT>
</DOC>
