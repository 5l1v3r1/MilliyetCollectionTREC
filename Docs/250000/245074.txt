<DOC>
<DOCNO> 245074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo25.html </URL>
<DATE> 2004/06/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Beşiktaş'ta bir şok daha 
</HEADLINE>
<TEXT>

     Beşiktaş'ta geçen hafta sonunda yapılan olağanüstü genel kurul toplantısında göreve gelen Yıldırım Demirören'in listesinden yönetici seçilen Koray Büyükasar, genç bir kızı ilaçlı kola ile uyutup tecavüz suçundan 12 yıl hapis cezasına çarptırıldı. 
     2 gün önce törenle mazbatasını alan Büyükasar, bugün Beşiktaş Kulübü'ne gönderdiği bir yazıyla istifasını verdi. 
     Büyükasar, bugün yargıya intikal eden ve halen devam etmekte olan bir dava dolayısıyla hakkında haklı olmayan bir karar verildiğini ifade ederek, söz konusu kararı temyiz ettiğini söyledi. 
     Koray Büyükasar, yazısında, hukuk düzeninde bir kimse hakkında kesinleşmiş bir mahkeme kararı olmadan o kişinin masum sayılacağını ifade ederek, ''Bu belirttiğim özel durumumun, canımdan çok sevdiğim kulübüme herhangi bir özür getirmemesi en büyük dileğimdir. Beşiktaş Kulübü'nün etik değerleri hepimizin üstünde olduğundan kulübüme leke gelmemesi için görevi bırakıyorum'' dedi. 
     
</TEXT>
</DOC>
