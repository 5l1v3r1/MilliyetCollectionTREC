<DOC>
<DOCNO> 238315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/yasam/axyas01.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcüler Başka kadını gasp edecektik 
</HEADLINE>
<TEXT>


Avukat A.Ç.A.'ya tecavüz zanlısı üç kişi, seçtikleri ilk kurban 'hızlı' çıkınca, onun aracına yönelmiş... 

ELVAN EZBER İstanbul 

Kadıköy'den otomobiliyle kaçırdıkları kadın avukat A.Ç.A.'ya, Ümraniye'de ormanlık alanda tecavüz ettikleri, para, telefon ile bazı ziynet eşyasını gasp ettikleri iddiasıyla gözaltına alınan Hüseyin Özdemir, Cengiz Çetin ve Mikail Arslan'ın Asayiş Şube'deki sorgu ve işlemleri dün tamamlandı. Suçlarını itiraf ettikleri öne sürülen zanlılardan Özdemir'in, ifadesinde olayı şöyle anlattığı öne sürüldü 
"Gasp edecek birilerini arıyorduk. Bir kadının otomobilini park ettiğini gördük. Harekete geçtik ancak otomobilinden hızla çıkınca vazgeçtik. Sonra başka bir kadın otomobiliyle yaklaştı. Cengiz, silahıyla yaklaşıp 'Dur polis ' dedi. Kadın, inanmayarak kapıları kilitledi. Aracın camını kırıp içeri girdim. Onu alarak oradan uzaklaştık. Yolda parasını ve kredi kartlarını aldık. Daha sonra bir büfeden içki alıp ümraniye Kemerdere mevkiinde bulunan ormanlık alana yöneldik..." 

'Polisle karşılaştık' 
Zanlıların, kadın avukatı kaçırdıktan sonra içki içtiklerini ve tecavüze karar verdiklerini, bunu gerçekleştirdikten sonra olay yerinden uzaklaşırken Ümraniye'de bir polis aracının kendilerine selektör yaptığını, korktuklarını ve ara sokaklara girip izlerini kaybettirdiklerini söyledikleri de kaydedildi. Zanlılardan Özdemir'in yakalanma korkusuyla kamyon kasasında, diğerlerinin ise boş inşaatlarda yattıkları ortaya çıktı. 
Kadıköy Adliyesi'ne dün öğle saatlerinde getirilen sanıklar, sorgulandıktan sonra 1 Sulh Ceza Mahkemesi'ne sevk edildiler. İddiaya göre, sanıklar, yargıcın, "Tecavüz edilen sizin anneniz ya da bir akrabanız olsaydı ne yapardınız " sorusuna, "Namus davası yapardık" diye karşılık verdiler. 


</TEXT>
</DOC>
