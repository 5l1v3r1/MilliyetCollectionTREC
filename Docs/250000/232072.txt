<DOC>
<DOCNO> 232072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo18.html </URL>
<DATE> 2004/04/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Galatasaray ve Trabzonspor Çağdaş'ı istedi 
</HEADLINE>
<TEXT>

     Denizlispor Kulübü Futbol Şubesi Sorumlusu Turgut Dalaman, futbolcuları Çağdaş ve Özgür'e büyük kulüplerden transfer önerileri geldiğini söyledi. 
     Turgut Dalaman, İstanbul'da kulüp başkanı Zafer Katrancı ve teknik direktör Giray Bulak ile birlikte düzenlediği basın toplantısında, kadrolarındaki birçok oyuncunun talep edilmesinin sevindirici olduğunu kaydetti. 
     Dalaman, ''Çağdaş konusunda Galatasaray, Trabzonspor ve yabancı bir takım bize resmi teklif yaptı. Fenerbahçe'den ise menajerler aracılığıyla teklif aldık. Biz, hiçbir futbolcumuzu bırakmak istemiyoruz ama kulübün ekonomik açıdan ileri gitmesi için her türlü transfere açığız. Çağdaş'ı, 2 düzeyli kulüpten birine vermek istiyoruz'' dedi. 
     Beşiktaş'ın ise Özgür ile ilgilendiğini ifade eden Dalaman, ''Beşiktaş, 2 menajer aracılığıyla bize teklif yaptı. Detaylar konuşulmadı, daha sonra görüşülecek. Ayrıca Serhat'a da transfer teklifleri var. Biz bunları sezon sonunda değerlendireceğiz. İskelet kadroyu koruyarak, birkaç futbolcuyu gönderebiliriz'' diye konuştu. 
     
     BULAK ''BİRKAÇ FUTBOLCU GİDEBİLİR'' 
     Teknik direktör Giray Bulak ise lig dördüncüsü bir takımın futbolcularına öneriler gelmesinin gurur verici olduğunu kaydederek, şöyle konuştu 
     ''Kadronun tamamıyla çözülmesi takıma zarar verir. Birkaç futbolcu gidebilir. Oyuncularımla transfer konusunda sürekli konuşuyorum, yanlış tercih yapmamalarını istiyorum. Örneğin Servet bizdeyken çok iyiydi, milli takıma seçiliyordu. Şimdi oynayamıyor. 1 yıl daha oynayamazsa geriye dönüş olur. Bunlar Türk futbolu için kötü oluyor.'' 
     
</TEXT>
</DOC>
