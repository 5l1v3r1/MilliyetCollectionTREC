<DOC>
<DOCNO> 244033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur20.html </URL>
<DATE> 2004/05/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Muhtarı azalar dövdü mü 
</HEADLINE>
<TEXT>

     Karaman'da bir köy muhtarı, istifa etmediği için bazı azalar tarafından dövüldüğünü iddia etti. 
     Karaman merkez Göztepe Muhtarı Hayati Koçak, yerel seçimlerden önce muhtar olduğunu, son seçimlerde de muhtarlık için adaylığını koyduğunu söyledi. 
     Seçimlerde kendisinin 30, diğer aday Ünal Öztürk'ün ise 48 oy aldığını ifade eden Koçak, Öztürk'ün yaşının seçilme yaşından küçük olması nedeniyle seçim kurulunun, muhtar olma yetkisini kendisine verdiğini belirtti. 
     Bunun üzerine, ''Öztürk'ü destekleyen azaların'', istifa etmesi için kendisine baskı yapmaya başladığını iddia eden Koçak, şöyle konuştu 
     ''30 haneli bir köyde bu tür olayların yaşanması hoş değil. Ben de bu baskılar üzerine, seçimle geldiğimi ve tekrar seçimle gideceğimi belirterek, istifa etmeyeceğimi açıkladım. Daha sonra olaylar büyüdü. Tehdit telefonları aldım. Hakkımda yolsuzluk iddiasıyla Valiliğe dilekçe verildi. Ama sonuç çıkmadı.'' Son olarak Mustafa E, Özer K, Hakan K'nın çağırması üzerine muhtar odasına gittiğini ileri süren Koçak, ''Mustafa E, 'sen daha niye istifa etmiyorsun' diyerek bana yumruk attı. Ben şaşkınlık içindeyken diğerleri de vurmaya başladı. Gürültü üzerine gelen vatandaşlar tarafından kurtarıldım. Kulak zarım patladı, alnımda darp izleri oluştu. Beni döven kişilerden davacıyım'' dedi. 
     Söz konusu kişilerin gözaltına alındığı, olayla ilgili soruşturmanın sürdürüldüğü bildirildi. 
     
</TEXT>
</DOC>
