<DOC>
<DOCNO> 235634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo19.html </URL>
<DATE> 2004/04/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Barcelona Ronaldinho'yu tutmak kolay olmayacak ama satmayacağız 
</HEADLINE>
<TEXT>

     İspanya'nın FC Barcelona Kulübü'nün Başkanı Juan Laporta, Brezilyalı yıldız futbolcu Ronaldinho'yu kulüpte tutmanın kolay olmayacağını söyledi. 
     Katalonya Radyosu'na demeç veren Laporta, ''İki tarafın da arzusu Ronaldinho'yu tutmak için tüm çabaları göstermek. Ama bunun kolay olmayacağının da farkındayım, çünkü çok fazla paralı olan kulüpler Barça'nın golcüsünü istiyor. Ama ben endişelenmiyorum, çünkü hiçbir şekilde onu satmayacağız'' dedi. 
     Laporta, ''halkın kahramanı'' olarak nitelediği Ronaldinho için teklif gelmesinin çok doğal olduğunu, bunu kulübün onuru olarak gördüklerini ifade etti. Barcelona takımında futbolcuların maaşları arasındaki dengeyi korumaya çalıştıklarını kaydeden başkan Laporta, Ronaldinho'nun 4 yıllık daha kontratının bulunduğunu hatırlattı. 
     Laporta ayrıca, sezon ortasında 5 aylığına Juventus'tan aldıkları Hollandalı Edgar Davids'in yaptıkları teklifi kabul etmesini umduğunu belirtti. Yedek kalan ve önümüzdeki sezon takımdan ayrılacağı iddia edilen Patrick Kluivert'in takımda önemli olmaya devam ettiğini savunan Laporta, ''Eğer teknik direktörler karşı çıkmazlarsa kalması için hiçbir sakınca olmayacak'' açıklamasında bulundu. 
     Kaleci Victor Valdes'in performansından oldukça memnun olduğunu söyleyen Juan Laporta, yine de diğer kalecilere de sahip çıkarak, ''Barcelona'nın kalecisi değil kalecileri Valdes, Rüştü, Jorquera var'' diye konuştu. 
     
</TEXT>
</DOC>
