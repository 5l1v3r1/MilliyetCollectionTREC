<DOC>
<DOCNO> 229222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun10.html </URL>
<DATE> 2004/04/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tarihi karar Başbakanın savaş anıtını ziyareti anayasa ihlali 
</HEADLINE>
<TEXT>

     Japonya'da bir bölge mahkemesi, Başbakan Juniçiro Koizumi'nin, Tokyo'da savaş suçluları da dahil savaşta ölenlerin anısına yapılan Yasukuni Tapınağı'nı ziyaret etmesini anayasaya aykırı buldu. Kararı duyduktan sonra, ''Garip, bunun niçin anayasayı ihlal olduğunu bilmiyorum'' diyen Başbakan, anıtı tekrar ziyaret edeceğini söyledi. 
     Fukuoka bölge mahkemesi, Başbakan'ın 13 Ağustos 2001'de Yasukuni Tapınağı'na yaptığı ziyaretin, din ve devletin anayasal olarak ayrılması ilkesine aykırı olduğuna karar verdi, ancak dava açan 211 kişinin 100'er bin yenlik 945 ABD Doları tazminat isteğini reddetti. 
     Mahkemenin, Başbakan'ın tapınak ziyaretiyle ilgili alınan ilk karar olma niteliğini taşıyan kararında, ''İktidardaki Liberal Parti içinden ve normal vatandaşlardan gelen şiddetli muhalefete rağmen Koizumi, Yasukuni'ye 4 kez gitti, ki buranın savaşta ölenleri saygıyla anmak için en iyi yer olduğu söylenemez'' denildi. Mahkeme kararında, Koizumi'nin ziyaretinin ''siyasi hesaplara dayandığı'' da kaydedildi. 
     Avukatlar, Fukuoka bölge mahkemesinin kararının, başka mahkemelerde de Başbakan hakkında aynı konuda açılan davalara örnek oluşturacak, ''çığır açıcı'' bir karar olduğunu belirtiyor. 
     
     TAPINAK VE TEPKİLER 

     Yasukuni Tapınağı, 18 yılından itibaren savaşlarda ölen, aralarında savaş suçlularının da bulunduğu 2,5 milyon Japon askerinin anısına inşa edilmişti. 
     Koizumi'nin Nisan 2001'de başbakanlığa geldikten sonra tapınağa yaptığı 4 ziyaret, Güney Kore ve Çin'in başını çektiği bazı Asya ülkelerinde sert tepkilere neden olmuştu. 
     Bu ülkeler, Japonya'nın geçmişteki askeri saldırganlığını ve militarizmi temsil ettiğini ileri sürdükleri Yasukuni Tapınağı'nın Japon yetkililer tarafından ziyaret edilmesine büyük tepki gösteriyorlar. 
     Resmi ''Çin'in Günlüğü'' gazetesinde bugün yayımlanan bir yorumda, ''Koizumi'nin Yasukuni Tapınağı'nı tekrar tekrar ziyaret etmesi, Çin-Japon ilişkilerini bir çıkmaza soktu. Ama Çin ekonomisinin devam eden büyümesi ve ikili ilişkilerin sürekli gelişmesi nedeniyle, Japonya artık Çin'in varlığını inkar edemeyecektir'' denildi. 
     Koizumi dahil Japonya başbakanları, Japonya'nın 1930 ve 40'lı yıllardaki askeri saldırganlığının Çin'e çektirdiği acılar nedeniyle resmen özür dilemişlerdi. Ancak bazı Japon politikacılarının, ''geçmişin acılarının abartıldığı ya da özür dileme vaktinin geçtiği'' yolundaki açıklamaları Çinlileri kızdırıyor. 
     Kimliğinin açıklanmasını istemeyen Güney Koreli bir yetkili ise, tapınak ziyaretlerine son verilmesini istediklerini belirtti, ancak ''son mahkeme kararının soruna çözüm getireceğini düşünmek zor'' dedi. 
     
</TEXT>
</DOC>
