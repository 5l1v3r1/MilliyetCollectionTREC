<DOC>
<DOCNO> 241230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur16.html </URL>
<DATE> 2004/05/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Diyarbakır'da öğrenciler, 19 Mayıs'ı ''yalınayak'' kutladı .. 
</HEADLINE>
<TEXT>

     Diyarbakır'da yapılan 19 Mayıs Atatürk'ü Anma Gençlik ve Spor Bayramı kutlamalarında öğrenciler, gösteriyi yalınayak gerçekleştirdi. 
     Atatürk Stadyumu'ndaki törenlerde lise öğrencilerinden oluşan akrobasi grubundakilerin ayakkabılarının farklı renklerde olduğu görülünce, öğretmenler, öğrencilerden ayakkabılar çıkartmalarını istedi. Öğrenciler de bunun üzerine ayakkabılarını topluca bir yere bırakıp, başına da bir arkadaşlarını nöbetçi koyduktan sonra gösteriye başladı. 
     Öğrenciler, gösteriden sonra, gazetecilerin sorusu üzerine, çirkin görüntü oluşturduğu gerekçesiyle öğretmenleri tarafından ayakkabılarının çıkartılmasının istendiğini belirtirken, Milli Eğitim Müdürlüğü yetkilileri ise üzerlerindeki elbiseleri kirletmemeleri için öğrencilerin ayakkabılarını çıkarttıklarını söylediler. 
     
     TÖREN 

     Törende konuşan Milli Eğitim Müdürü Bahattin Atilla, öğrencilere seslenerek, ''Türkiyemizi çağdaş uluslar düzeyine çıkarmak, siz gençlerin vizyonu olmalıdır. Ülkemizi kalkınmış görmek istiyorsanız, çağdaş bilim ve teknolojiyi yakalamalısınız. Türkiye'nin bugüne kadar güçlenerek varolmasında Atatürk'ün gençlere verdiği önemin çok rolü vardır'' dedi. 
     Töreni, Vali Nusret Miroğlu, 7. Kolordu Komutanı Korgeneral Necdet Özel, 2. Taktik Hava Kuvveti Komutanı Korgeneral Bilgin Balanlı ve Büyükşehir Belediye Başkanı Osman Baydemir de izledi. 
     
</TEXT>
</DOC>
