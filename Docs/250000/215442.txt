<DOC>
<DOCNO> 215442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun22.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Karaca'nın ölümü New York Times'ta... 
</HEADLINE>
<TEXT>

     Türk rock müziğinin öncülerinden Cem Karaca'nın ölümü, ABD'nin önde gelen gazetelerinden New York Times'a konu oldu. 
     Haberde, 8 Şubat'ta yaşamını yitiren Karaca'nın çıkardığı 24 albümle kendisine Türkiye ve Avrupa'da çok sayıda hayran topladığı, şapkası, iri kara gözlükleri, uzun saçları ve daha sonra bıraktığı kır sakalıyla 1968'lerin siyasi konulara duyarlı kuşağının sembolü haline geldiği belirtildi. 
     Gazete, Karaca'nın, giderek güçlenen sağ harekete karşı sol kanatta yer aldığını ve yolsuzluklarla sosyal adaleti savunan eleştirilerde bulunduğunu da yazdı. 
     ''Sanat yaşamına 1967 yılında Apaşlar topluluğuyla başlayan Karaca'nın, Anadolu ezgilerini çağdaş rock unsurlarıyla birleştirerek ifadelendirmesinin popülaritesini artırdığını'' vurgulayan gazete, ''Sanatçının siyasi mesajlarını sadece şarkıları aracılığıyla değil demeçleriyle de verdiğini'' vurguladı. 
     Gazete, ''Karaca'nın babasının, oğlunun şarkıcı değil, diplomat olmasını istediğini, bu nedenle verdiği ilk konserde cesaretini kırmak için parayla tuttuğu adamlara oğlunu yuhalattığını, buna rağmen cesareti kırılmayan Karaca'nın müzik yoluyla birlik mesajı vermeye devam ettiğini'' de yazdı. 
     
</TEXT>
</DOC>
