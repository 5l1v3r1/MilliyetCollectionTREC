<DOC>
<DOCNO> 203908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun27.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıncı Erken seçim olacaksa Cumhurbaşkanlığı seçimi de olmalı 
</HEADLINE>
<TEXT>

     KKTC'de Barış ve Demokrasi Hareketi BDH Genel Başkanı Mustafa Akıncı, hükümet kurma konusunda bir netlik olmadığını belirterek, parti olarak pozisyonlarında bir değişiklik olmadığını söyledi. 
     Akıncı, Cumhurbaşkanı Rauf Denktaş ile görüşmesinin ardından yaptığı açıklamada, kurulacak hükümet modelinden önce, hükümetin hedefinin önemli olduğunu yineleyerek, hedefin 1 Mayıs 2004'e kadar çözüm ve Avrupa Birliği olduğunu belirtti. 
     Cumhurbaşkanı Denktaş'ın Annan planını ''ölü'' olarak nitelediğini, Türkiye'nin de ''planın masada olduğunu'' söylediğini belirten Akıncı, hükümet arayışlarının sonuçsuz kalarak bir erken seçime gidilmesi halinde, genel seçimle birlikte cumhurbaşkanlığı seçiminin de yapılması gerektiğini savundu. Akıncı, bu düşüncesini Cumhurbaşkanı Denktaş'a da aktardığını ifade etti. 
     Akıncı, bir soru üzerine UBP Genel Başkanı ve Başbakan Derviş Eroğlu'nun Annan planı konusundaki sözlerinin ''güven vermediğini'' söyledi. 
     
</TEXT>
</DOC>
