<DOC>
<DOCNO> 201029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/spor/aspo.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ZÜĞÜRT TESELLİSİ 0-2 
</HEADLINE>
<TEXT>

   Beşiktaş, Chelsea karşısında avantajını kullanamadı, basit hatalarla rakibine avlandı. Bir puanın bile zaferi getireceği gecede Siyah-Beyazlılar, Şampiyonlar Ligi'ne el salladı 
      
   90 dakika    BİLAL MEŞE 

   Beşiktaş büyük umutlarla geldi Almanya'ya... Her şey lehineydi Gelsenkirschen'de... Arena Stadı, İnönü'ye çevrilmişti. Bayrağını kapan geldi, Galatasaraylı'sı Fenerlisi ve Beşiktaşlısı, Kartal'a büyük destek verdi. 
   Hesap belliydi... Savunma ağırlıklı taktikle sahaya çıkan Beşiktaş, ilk yarıda sadece savaştı, hepsi o kadar. Topu ayağa oynayan, boş alan yaratan, isabetli paslar atan Chelsea idi. Bu yarıda Beşiktaş çok koştu, sık sık savunmasına kapandı, kontr toplarla rakip kalede gol aradı. Bu yarıda kalesinde fazla tehlike yaşamayan Beşiktaş, 44. dakikada Pancu ile müthiş bir fırsat yakaladı. Kaan Dobra'nın göbekten pasıyla ceza alanına giren Rumen oyuncu, çarprazda olmasına karşın topa sert vurdu, zor olanı başardı, üstten auta gönderdi. 
   Şampiyonlar Ligi'ne lider olarak gitmenin hesaplarını yapan Chelsea, işini sağlama almak için ilk yarıdaki ofansif ağırlıklı taktiğinden bir an olsun vazgeçmedi. 61. dakikada Johnson sağdan kesti, Ronaldo altı pasa yakın ayak koydu. Topu sökemedi. Hasselbaink yattığı yerden sert vurdu, top kalecide kaldı. 
   72. dakikada Gronkjaer sağdan indi, yerden kesti, Geremi gelişine nefis vurdu, Cordoba bu tehlikeyi de kornerle önledi. Ve Beşiktaş'ın ikinci tur umutlarını söndüren 77. dakika... Yasin'in kısa düşen pasında Duff araya girdi. Ceza alanı içinde hareketlenen Hasselbaink'in koşu yoluna yuvarladı. Siyahi futbolcu, Cordoba'nın solundan topu filelere gönderdi 0-1. 
   Bu golle çöken Beşiktaş, 86. dakikada ikinci golü yine kalesinde gördü. Bu dakikada Bridge çaprazdan sert vurdu, Cordoba topu filelerde gördü 0-2. 
   Kartal'ın gözü sahada, kulağı ise Prag'daydı. Buradan gelen Sparta Prag'ın gol haberi, Kartal'ın kolunu, kanadını kırdı. Lucescu, 1 - 0'dan sonra gol için elindeki tüm alternatifleri sahaya sürdü. Ancak Chelsea'nin etkili futbolu karşısında çaresiz, kaderine boyun eğdi Ve Kartal, UEFA Kupası'na kanat çırparak biraz olsun teselli buldu. 
   
   'Hatalıyım, kazanmak istememeliydim'    Lucescu, maçın ikinci bölümünde ileri çıktıklarını söyledi, "0-0 için uğraşsaydık belki turu geçerdik" diye konuştu 
   'Bir hata yetiyor' 
   CHELSEA karşısında alınan yenilginin faturasını kendine çıkaran Beşiktaş Teknik Direktörü Lucescu, "Ben hatalıyım" dedi, futbolcularını kolladı. Tecrübe eksikliğinin skorda önemli rol oynadığını vurgulayan Rumen çalıştırıcı, "İyi bir ekibe karşı oynadık. Dengeli bir maç oldu. Rakibimiz hiç risk almadı. Çok büyük bir imkanı teptik. Çünkü bir hata yaptınız mı, sizi cezalandırıyorlar. Aradaki fark bu" dedi. 
   
   UEFA'ya gönderme 
   OYUN dengesini ellerinde tuttuklarını belirten Lucescu, "Maçın ikinci bölümünde kazanmak için uğraştım. Rakip ileriye çıktığımızı görünce üzerimize geldi. İşte burada hata yaptım. 0-0'ı düşünseydim, belki turu geçerdik. Ama kazanmak istedim" dedi. UEFA'ya da göndermede bulunan Beşiktaş Teknik Direktörü, "Artık maçlarımızı İstanbul'da oynatırlar herhalde. Umut ediyorum artık İsveç'e yollamazlar" yorumunu yaptı. 
   
   Özür dilerim    MAÇIN 44. dakikasında akıl almaz bir gol kaçırarak, Beşiktaş'ı bir golden eden Daniel Pancu maç sonrasında çok üzüntülüydü. Bu pozisyon için Beşiktaşlılar'dan ve Türk halkından özür dileyen Rumen futbolcu, "Ama tek suçlu ben değildim. Kazanmayı başaramadık" dedi. 
   
   Maçın hakemi 
   İyi yönetti 
   İSVEÇLİ hakem Anders Frisk başarılı bir doksan dakika çıkardı. Tartışmalı kararlardan uzak kaldı, ilk dakikadan itibaren otoritesiyle ipleri eline aldı. Pozisyonları yakından takip etti, avantaj kurallarına özen gösterdi. 
   
   Maçtan notlar 
   Ranieri'den övgü 
   CHELSEA Teknik Direktörü Claudio Ranieri haklı bir galibiyet aldıklarını belirterek, "Oyuncularımla övünüyorum" dedi. Fransız hoca, "Beşiktaş da çok kaliteli bir takım, onları da kutluyorum" diye konuştu. 
   
   Yasin son anda 
   LUCESCU, kart cezalısı olduğu için forma giyemeyen Giunti'nin yerine Yasin'i tercih etti. Bu bölgede Ahmet Yıldırım'a görev vermeyi de düşünen Rumen çalıştırıcı, maç saatinde tercihini Yasin'den yana kullandı. 
   
   Zemin şikayeti 
   BEŞİKTAŞ Teknik Direktörü Lucescu, maç öncesinde stadın zeminini inceledi. Özellikle kale önlerindeki zemin bozukluğundan şikayetçi olan Rumen çalıştırıcı, savunma ve kaleci Cordoba'yı bu konuda uyardı. 
   
   Arena'ya sığmadılar 
   63 bin kişilik Schalke Arena Stadı'na, güvenlik nedeniyle ancak 52 bin kişi alındı. Maça akın eden Türkler tüm otoban yollarının tıkanmasına yol açtı. 835 bilet ayrılan İngilizler ise ancak 350 kişiyle maça geldi. 
   
   
</TEXT>
</DOC>
