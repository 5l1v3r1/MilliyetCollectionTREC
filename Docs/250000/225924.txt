<DOC>
<DOCNO> 225924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur18.html </URL>
<DATE> 2004/03/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İş yoğunluğunu fırsat bildiler... Bankadan 34 bin Euro'yu çaldılar 
</HEADLINE>
<TEXT>

     Halkbank Nevşehir Şubesi'nde, mutemedin çekmecesinin üzerindeki 34 bin euroyu çalan 2 kişi kayıplara karıştı. 
     Alınan bilgiye göre, Camicedid Mahallesi Atatürk Bulvarı üzerindeki Halkbank Nevşehir Şubesi'ne müşteri gibi gelen iyi giyimli 25-30 yaşlarındaki 2 kişi, banka personelinin iş yoğunluğundan yararlanarak mutemedin çekmecesinin üzerinde bulunan 34 bin euroyu alarak bankadan çıktılar. 
     Güvenlik kamerasının bulunmadığı banka şubesindeki hırsızlık olayı, mutemedin yaklaşık 3 dakika sonra çekmece üzerindeki paraların olmadığını görmesiyle ortaya çıktı. 
     Nevşehir Emniyet Müdürlüğü hırsızlık ekiplerince yapılan çalışmalar sonrasında hırsızlığı gerçekleştirenlerden birisinin eşkalinin belirlendiği öğrenildi. 
     Hırsızların yakalanabilmesi için Emniyet Müdürlüğü ve İl Jandarma Komutanlığı ekipleri, Nevşehir'in tüm giriş ve çıkışlarındaki önlemleri artırdı. 
     

     
</TEXT>
</DOC>
