<DOC>
<DOCNO> 227986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy30.html </URL>
<DATE> 2004/04/02/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
Şener ''Türkiye demokrasiyi özümseyen Müslüman bir ülke olduğudur" 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Antalya'nın Alanya İlçesi'nde incelemelerde bulundu. 
     Akdeniz Üniversitesi'nde ''Gençlik ve Değişim'' konulu konferansa konuşmacı olarak katılan Devlet Bakanı Abdullatif Şener, konferansın ardından AK Parti Antalya Milletvekili Mevlüt Çavuşoğlu ile Alanya İlçesi'ne gitti. 
     Alanya Kalesi'ni gezen ve limandaki bir lokantada dinlenen Şener, daha sonra AK Parti İlçe Teşkilatı'nı ziyaret etti. Burada basın mensuplarının sorularını yanıtlayan Şener, ABD Dışişleri Bakanı Colin Powell'ın Türkiye'ye ilişkin ''İslam cumhuriyeti'' nitelemesinde bulunmasının hatırlatılması üzerine, cümlelere takılmamak gerektiğini söyledi. 
     Şener, ''Türkiye ile ilgili söylenen bu cümle, ülkemizin, çevresindeki krallık rejimlerinin dışında Cumhuriyetle yönetilen, laik, insan haklarına sahip demokrasiyi özümseyen Müslüman bir ülke olduğunu gösterir'' dedi. 
     Kıbrıs konusunda da her iki tarafın çözüm için üzerine düşeni yapması gerektiğini ifade eden Abdüllatif Şener, Başbakan Recep Tayyip Erdoğan'ın ve Dışişleri Bakanlığı'nın, olayları ''aktif ve yapıcı bir politikayla'' izlediğini belirtti. 
     Başbakan Erdoğan'ın İsviçre'de olması nedeniyle bir önceki MGK toplantısında Kıbrıs konusunda bir değerlendirme yapılmadığını kaydeden Şener, şunları söyledi 
     ''Pazartesi günü yapılacak toplantıda bir değerlendirme yapılacak. KKTC 21 yıldır, tüm uğraşlarımıza rağmen hiçbir dünya ülkesinin tanımadığı bir Cumhuriyet. Turist uçaklarının bile oraya inişi sorun oluyor. Yıllardır ambargolar uygulanıyor. KKTC'nin bu durumu için yıllardır büyük gayret sarf ettik ama mesafe alamadık'' diye konuştu. 
     Ziyaret sırasında parti üyesi Gülizar Kellecioğlu, Devlet Bakanı ve Başbakan Yardımcısı Abdüllatif Şener'e Alanya dokuması ipek bir şal hediye etti. 
     
</TEXT>
</DOC>
