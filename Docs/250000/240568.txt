<DOC>
<DOCNO> 240568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonyas03.html </URL>
<DATE> 2004/05/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Aşil''in eteğini karısı istemiş... 
</HEADLINE>
<TEXT>

     ''Truva'' filminde etekle kamera karşısına geçen ünlü aktör Brad Pitt'in bu kostümünün şimdi evlerindeki gardırobu süslediği ortaya çıktı. Pitt, eşi Jennifer Aniston'ın isteği üzerine eteği eve götürdüğünü açıkladı. 
     BBC'nin internet sitesindeki habere göre, Cannes Film Festivali'ne katılan Brad Pitt, burada kameraların karşısına geçerek 200 milyon dolarlık filmi hakkındaki soruları yanıtladı. 
     Filmi özellikle ''Friends'' dizisinin ünlü yıldızı eşi Jennifer Aniston'ın çok beğendiğini belirten Pitt, ''Karım etekli kostümü o kadar beğendi ki, isteği üzerine eve götürdüm'' dedi. 
     Canlandırdığı ''Aşil'' karakterini büyük bir savaşçı olarak gördüğünü ifade eden Pitt, filmin gördüğü ilgiden de çok memnun olduğunu kaydetti. 
     
     ''ŞÖHRET GELİP GEÇİCİ'' 

     Şöhretin sonsuza kadar devam etmeyeceğine inandığını dile getiren Pitt, ''Filmde Julie Christie'nin annemi canlandıracağını duyduğumda çok heyecanlandım. O gerçekten de bir fenomen'' dedi. 
     Bu haberi hemen filmde rol alan genç aktörlere verdiğini anlatan Brad Pitt, ''Fakat bana 'Julie Christie de kim ' diye sordular. Buradan alınacak ders şudur Şöhret gelip geçici bir şey. O yüzden verimli dönemimizde bunun tadını çıkarsak iyi olur'' diye konuştu. 
     
     TRUVA... 

     Wolfgang Peterson'ın yönettiği ''Truva-Troy'' filminde, Brad Pitt'e Eric Bana, Orlando Bloom, Diane Kruger, Sean Bean, Brian Cox, Peter O'Toole, Brendan Gleeson, Saffron Burrows ve Rose Byrne eşlik ediyor. 
     Filmde işlenen efsaneye göre, ''Akhilleus-Aşil'' adıyla bilinen yarı tanrı, küçüklüğünde annesi tarafından ayağından tutularak ölüler ülkesinin ırmağı Stiks'e batırıldı. 
     Tam bu sırada Zeus'un gelmesiyle topuğu dışarıda kalan Aşil'in sadece topuğundan vurularak öldürülebileceği söylendi. Helena'yı geri almak için yapılan Truva Savaşı'nın onuncu yılında en sevdiği kölesi Briseis'i Agamemnon'un alması üzerine savaştan çekildi. 
     Öfkeyle çadırına kapanan Aşil, yakın arkadaşı Patroklos'un Hektor tarafından öldürülmesiyle yeniden savaşa katıldı. Silah takımını kuşanıp Hektor'u teke tek vuruşarak öldürdü. Cesedini arabasının arkasında sürükleyerek surların etrafını yedi kez dolaştı. Ancak, Hektor'un babası Priamos geldiğinde yüreği yumuşadı ve oğlunun cesedini kendi elleriyle yıkayarak ona verdi. 
     İntikamını alan Aşil, kısa bir süre sonra ''ölümlü erkeklerin en güzeli'' olarak bilinen Paris'in zehirli okuyla topuğundan vuruldu, tek zayıf noktasından aldığı bu yara yüzünden can verdi. 
     
</TEXT>
</DOC>
