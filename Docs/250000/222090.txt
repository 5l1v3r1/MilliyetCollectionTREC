<DOC>
<DOCNO> 222090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonyas01.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatlamak için kanarya dinleyin... 
</HEADLINE>
<TEXT>

     Kocaeli Ornitoloji Kuş Bilimi Derneği Başkanı Oğuz Ertop, kanaryaların ötüm özelliği ve görüntüleriyle insanların stresten uzaklaşıp, rahatlamasına neden olduğunu söyledi. 
     Ertop, AA muhabirine yaptığı açıklamada, insanların günlük yaşamdaki çalışma hayatının stresinden kurtulmak amacıyla çeşitli yollar denediğini, bazılarının kuş, kedi ve köpek beslerken, bazılarının çiçek bakımı yaptığını kaydetti. 
     Stres atma yöntemlerinin başında da kolay sahip olunabilen kanaryaların geldiğini anlatan Ertop, şöyle konuştu 
     ''Bu nedenle birçok kişi kanarya besleyerek stres atma yolunu deniyor. Kanaryalar ötüm özelliği ve görüntüsüyle insanı rahatlatıyor. Kanarya, seyreden ve besleyen insanların doğa araştırmaları yapmasına neden oluyor. Çünkü onların yaban hayatı da birçok kişi tarafından merak ediliyor. Ancak kanaryanın bakımında bazı ayrıntılara dikkat edilmesi gerekir. 
     Kanaryalar, yıl içersinde 4 mevsimi hissetmek zorundadır. Kış mevsiminden sonra baharın geldiğini fark etmeleri gerekir. Mümkün oldukça doğal ışık alan ortamlarda bulundurulmalıdır. Gün ışığından uzak tutulan kanaryalarda az ötme, zamansız tüy dökme ve neşesizlik problemleri görülür ve bu nedenle de insanları rahatlatıcı özelliklerinden uzaklaşırlar.'' 
     
     MERAKLISINA ÖNERİLER 

     Ertop, kanaryaların kuş yemleri, kenevir, keten ve şalgam tohumuyla beslendiklerini ifade ederek, şu önerilerde bulundu 
     ''Kanaryalar diğer kuş türleri gibi ele alınmamalı, odada bakılan kanarya yaklaşık 1.5 metre yükseklikteki kafeste barındırılmalıdır. Hava akımı ve cereyanı olan ortamlardan uzak tutulmalıdır. Kanaryanın kafesi yüksekte olursa insanlardan korkmaz ve yemini yiyebilir, aksi durumda ötmez. Kanaryalar her oda sıcaklığında rahatlıkla yaşayabilir ve iyi bakılması halinde, yaklaşık 15 yıl stres atma aracınız olabilir.'' 
     
</TEXT>
</DOC>
