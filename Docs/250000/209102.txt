<DOC>
<DOCNO> 209102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo07.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'de 4 maç sonra gelen galibiyet mutluluğu 
</HEADLINE>
<TEXT>

     Basketbolda Avrupa Erkekler Ligi'nde A Grubu'nda mücadele eden Ülkerspor'da, BC Partizan Mobtel karşısında alınan galibiyetin sevinci yaşanıyor. 
     Ligde daha önce 3 galibiyeti olan ve son galibiyetini Lottomatica Roma karşısında elde eden turuncu-yeşilliler, 4 maç sonra galip gelmeyi başardı. 
     Ülkerspor, yeni antrenörü Ergin Ataman ile 3 karşılaşmadan mağlup ayrılırken, Ataman yönetiminde ilk galibiyetini de BC Partizan Mobtel karşısında almış oldu. 
     Turuncu-yeşilliler, grupta yaptığı 9. maçında 4. galibiyetini alarak, ikinci tur iddiasını da sürdürdü. 
     
     ARIBOĞAN ''İYİ OYNAYARAK KAZANMAK SEVİNDİRİCİ'' 
     Ülkerspor Kulübü Genel Müdürü Lütfi Arıboğan, galibiyetin yanı sıra ortaya koydukları oyunun sevindirici olduğunu söyledi. 
     Uzun zamandır Avrupa'da galip gelemediklerini ve buna ihtiyaçlarının olduğunu belirten Arıboğan, ''Bizim için önemli olan iyi basketbol oynamamızdır. Ülkerspor olarak her zaman öncelikle iyi ve göze hoş gelen basketbol oynamaya çalışıyoruz. BC Partizan Mobtel karşısında bunu başardık. Bu nedenle mutluyum. Antrenöründen oyuncusuna birçok değişiklik yaşadık. Yine de her alanda iddiamızı sürdürüyoruz'' diye konuştu. 
     
     TAKIM OTURUYOR 
     Genel müdür Arıboğan, takımın yeni yeni oturmaya başladığını, bundan sonrasının kendileri açısından daha iyi geçeceğini dile getirdi. 
     Takımda yer alan oyuncuların beklenilen performansı dünkü maçta ortaya koyduğunu vurgulayan Lütfi Arıboğan, sözlerini şöyle tamamladı 
     ''Böyle oynamaya devam ederlerse başarılı oluruz. Haluk, Booker, İbrahim, Naumoski ve Rentzias işte böyle oyuncular. Dün akşam çok iyi oynadılar. Özellikle Rentzias beklenilenin altında performans gösteriyordu. Bu nedenle eleştirilmesi doğal. Avrupa'ya NBA'den gelen bir oyuncu olduğu için beklentiler fazlaydı. Rentzias son maçlarda performansını artırdı. Kendisi adına mutluyum.'' 
     
</TEXT>
</DOC>
