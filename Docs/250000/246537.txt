<DOC>
<DOCNO> 246537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy19.html </URL>
<DATE> 2004/06/09/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
DEP'li milletvekillerinin kaldığı cezaevi önünde kalabalık toplandı 
</HEADLINE>
<TEXT>

     Yargıtay 9. Ceza Dairesi'nin, kapatılan DEP'in 4 eski milletvekilinin mahkumiyetinin infazını durdurma kararının ardından, Ankara Merkez Kapalı Ceza ve Tutukevi önünde çok sayıda basın mensubu ve vatandaş toplanmaya başladı. 
     Yargıtay 9. Ceza Dairesi'nin eski milletvekillerinin tahliyesine karar vermesinin ardından, çok sayıda basın mensubu ve canlı yayın aracı, Ankara Merkez Kapalı Ceza ve Tutukevi'nin önüne geldi. 
     Cezaevinden çıkacak eski milletvekillerini karşılamaya gelen, kapatılan DEP'in eski milletvekili Sırrı Sakık, gazetecilere yaptığı açıklamada, gerçek demokrasilerde, özgürlüklerin gelişmesi için çok büyük bedeller ödendiğini söyledi. 
     Leyla Zana, Hatip Dicle, Orhan Doğan ve Selim Sadak'ın 11 yıldır cezaevinde olduklarını ifade eden Sakık, bu kararın Türkiye toplumunun vicdanında mahkum olduğunu savundu. 
     4 eski milletvekilinin tahliye edilmesini, ''çok geç kalmış bir adalet'' olarak değerlendiren Sakık, geçmişte ödenen bedellerin ''ete kemiğe dönüşerek'', Türkiye demokrasisine büyük katkısı olmasını umduğunu kaydetti. 
     Demokrasilerde hiçbir şeyin gökyüzünden insanlara ikram edildiğinin görülmediğini belirten Sakık, bugün Türkiye'de yasal ve anayasal düzeyde yapılan değişikliklerin, kendisinin ve arkadaşlarının ödediği bedelden kaynaklandığına inandığını ifade etti. 
     
</TEXT>
</DOC>
