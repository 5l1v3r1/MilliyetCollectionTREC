<DOC>
<DOCNO> 211621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo06.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalım ustası Azrail 
</HEADLINE>
<TEXT>

   Kalp ve damar hekimleri, sporculardaki ölüm riskinin yüzde 100 ortadan kalkmasının olanaksız olduğunu savundular, sezon öncesi kontrollerde de sorunların tespitinin zorluğundan söz ettiler 
      AYŞE YEŞİN 

   
   Kamerunlu Foe'nin ölümünün üzerinden bir yıl geçmeden, bu kez Benfica'nın Macar golcüsü Miklos Feher'in saha içinde yaşama veda etmesi, dayanıklılık ve yüksek efor gerektiren futbol branşında yeterli sağlık kontrolü yapılıp yapılmadığı tartışmasını da gündeme getirdi. 24 yaşındaki genç futbolcunun ölüm nedeninin yapılacak otopsi sonunda açıklanması beklenirken, Türkiye'de kalp ve damar alanında uzmanlaşmış profesör ve spor hekimleri olayı şöyle değerlendirdi 
   Prof. Dr. Ümit Özyurda A.Ü. Tıp Fakültesi Kalp ve Damar Cerrahisi Ana Bilim Dalı Başkanı Genç yaşta gelen ölümün üç ana nedeni olabilir. Feher, kafa vurduktan bir süre sonra yığılıp düştü. Bu bir kafa travmasına benziyor. Büyük damarlardan birinin yırtılması ve kanama yapması böyle bir ani ölüme yol açabilir. Kafa içinde anevrizma baloncuk oluşmuş ve darbe ile patlamış olabilir. İkincisi aort kapaklarında sorun bulunabilir. Bu, yüksek eforda ani ölüm getirir. Bir başka neden ritm sistemindeki bozukluktur. 24 yaşındaki bir futbolcuda çok nadir olmakla beraber kroner kalp hastalığı riski de vardır. Ancak bunların tümü detaylı bir efor testi ile saptanabilir. Çok ciddi kalp testi yapılıp bunlar kardialoglar tarafından değerlendirilmelidir. Ancak bildiğimiz kadarıyla şikayet olmadan herhangi bir spor dalında bu tarz bir inceleme yapılmıyor. Feher'in asıl ölüm nedeni otopside belirlenecektir. 
   
   'EKO kardiyografi pahalı' 
   Prof. Dr. Caner Açıkada Hacettepe Üniversitesi Spor Bilimleri ve Teknolojisi Yüksekokulu Sporda ani ölümler her dönemde yaşanıyor. Sporcuyu tetkiklerden geçirmek yeterli değil. İstenildiği kadar EKG çekilsin, gizli problem bazen ortaya çıkmıyor. EKG'nin temiz çıkması sporcunun kalbinde sorun olmadığını göstermez. Bu riski daha alt seviyeye çekecek bazı yöntemler var. Ancak bunlar çok pahalı. EKO kardiyografi gibi. Fakat bu yöntemin herkese uygulanması hemen hemen imkansız. Genelde pahalıdır diye bu yöntemler fazla uygulanmaz, istenmez. Ancak sporcunun kalbinde sıkıntı olduğunun belirtileri tespit edilirse bu yönteme gidilir. Tespiti zor. 
   Doç. Dr. Haydar Demirel Hacettepe Üniversitesi Spor Bilimleri ve Teknolojisi Yüksekokulu Bu, tüm dünyada yaşanan bir sorun. İtalya'da bir araştırma yapıldı. Ani ölümler genç yaşta daha çok görünmekte ve anomaliye bağlı olmakta. Sporcunun kontrolünde bunu yakalamak çok zor. Kontrollerde kalp dinlenir, EKG çekilir, stres testi yapılır. Bunlarda bir aksaklık hissedilirse daha üst yöntem olan EKO kardiyografi veya bilgisayarla yapılan tetkikler uygulanır. Sporcular performans testinden yani hızlı koşu, stres ölçümü gibi testlerden geçirilir. İş yükünün artmasıyla kalpte bazı problemler çıkarsa o zaman daha derinden incelemeye alınır. Ancak üst düzey performansa sahip sporcu zaten spor hayatı boyunca bu şartlarda mücadele ediyor. Sıkıntı ortaya çıkmıyor olabilir. Gözlenebilme yüzdesi çok düşük. Bütün bunlar yapılsa bile yüzde yüz problem tespit edilir demek de imkansız. 
   
   'Anevrizma olabilir' 
   Doç. Dr. Rüştü Güner Ankara Üniversitesi Spor Hekimliği ve Bilimleri Yüksekokulu "Sporda ani ölümlerin değişik nedenleri olabilir. Sadece kalp ile sınırlamamak gerekir. Örneğin anevrizma yani damarların balonlaşması ve patlaması. Profesyonel sporcuların tüm tetkikleri yapılıyor. Ama kalp sıkıntısı dışında da böyle ani ölümler gerçekleşebiliyor. Anevrizma çok nadir olarak tetkik sırasında bulunabilir. Feher'in otopsisi yapıldıktan sonra ancak ne olduğu ortaya çıkar. Kamerunlu Foe'nin ölümünden sonra da kafalarda soru işaretleri kalmıştı. Aşırı sıvı kaybı, ilaç kullanımı gibi nedenler ortaya atılmıştı. Ama benim televizyondan gördüğüm kadarıyla Feher'in anevrizmadan kaynaklanan bir sorunu var gibi. Bana başı dönüp öne doğru eğilip düşmüş gibi bir izlenip yarattı. Bu anevrizmanın göstergesi olabilir. 
   
   Elveda Feher    FEHER için dün Luz Stadı'nda bir cenaze töreni düzenlendi. Takım arkadaşları ve taraftarların gözyaşları arasında son yolculuğuna uğurlanan Feher'in 29 numaralı forması, kulübü Benfica tarafından bundan sonra giyilmemek üzere rafa kaldırıldı. Törene Portekiz'in efsane futbolcusu Eusebio da katıldı. Cenaze daha sonra ülkesi Macaristan'a gönderildi. 
   
   Bir kurban da İsveç'ten    İSVEÇ'TE bir futbolcu da Azrail'e teslim oldu. Benfica'da forma giyen Feher'in hayatını kaybetmesinden bir gün sonra, benzeri bir olay da İsveç'te yaşandı. Tam ismi ailesinin rahatsız edilmemesi amacıyla gizli tutulan 30 yaşındaki Andreas adlı Kavlinge GIF takımı oyuncusu, antrenman sırasında fenalaşarak yere yığıldı. Arkadaşları tarafından kalp masajı yapılan ve hastaneye kaldırılan futbolcu, tüm çabalara karşın kurtarılamadı. 
   
   Rapor gizleniyor    MİKLOS Feher'in otopsi raporunun savcılık tarafından gizlenmesi, akıllarda soru işareti bıraktı. Guimaraes Hastanesi doktorları tarafından 4.5 saat süren otopsi yapıldığını belirten başsavcılık, ölüm nedeninin henüz belirlenemediğini açıkladı. Futbolcunun Macar doktoru Dezso Lejko ise Feher'in kesinlikle kalp sorunu olmadığını ifade etti. Portekiz Futbol Federasyonu doktoru Enrique Gonzalez de ölüm nedeninin aşırı yüklenmeden olabileceğini vurguladı. 
   
   
</TEXT>
</DOC>
