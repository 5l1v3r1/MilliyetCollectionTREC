<DOC>
<DOCNO> 225975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas23.html </URL>
<DATE> 2004/03/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Japon mahkemesi, hükümeti çinli köleler için mahkum etti 
</HEADLINE>
<TEXT>

     Japonya hükümeti, 2. Dünya Savaşı sırasında Çinlilerin köle olarak çalıştırılmasına izin verdiği gerekçesiyle, ilk kez bir Japon mahkemesi tarafından tazminata mahkum edildi. 
     Hayatta kalan 10 eski köle ile ölenlerin aileleri tarafından açılan dava sonucunda, Niigata Bölge Mahkemesi, Çinli işçileri çalışmaya zorlayan Rinko Anonim Şirketi ve hükümeti, toplam 88 milyon yen yaklaşık 1,1 trilyon lira tazminata mahkum etti. 
     Hakim Noriyoşi Katano, Japon NHK televizyonuna yaptığı açıklamada, zorla işçi çalıştırmanın yasadışı olmasına rağmen, bunu savaş döneminde ulusal bir siyaset haline getiren dönemin hükümetinin, şirketin işçilere kötü muamele etmemesi için bir önlem almadığını söyledi. 
     Davacılar, 1944 yılında Japonya'nın kuzeyindeki Niigeta'da bulunan bir limana köle gibi götürülerek zor koşullar altında çalışmaya zorlandıklarını, çalıştıkları süre boyunca maaş almadıklarını, yetersiz beslendiklerini ve kendilerine kötü davranıldığını belirttiler. 
     Japonya Dışişleri Bakanlığı, kararı çok katı bulduğunu açıkladı. 
     Uzmanların ''tarihi'' olarak niteledikleri bu kararın temyiz mahkemesinde bozulma olasılığının bulunduğu kaydedildi. 
     
</TEXT>
</DOC>
