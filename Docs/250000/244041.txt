<DOC>
<DOCNO> 244041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas01.html </URL>
<DATE> 2004/05/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Film sağanağı başlıyor'... Sinemaya ''yaz dopingi'' 
</HEADLINE>
<TEXT>

     Sinemaseverler, gelecek günleri ''film sağanağı'' altında karşılayacak. ''Örümcek Adam''dan Harry Potter'a, ''Kedi Kadın''dan Stepford Kadınları'na kadar pek çok yapım, birbiri ardına vizyona girecek. 
     Film şirketlerinin takvimine göre, birçok yapım, yaz aylarında izleyici karşısına çıkacak. Bu yapımların kimi dünyayla aynı anda ülkemizde de gösterime girerken, bazı filmler için Türk izleyicisi uzun süre bekleyecek. 
     Seyirciyle en yakın tarihte buluşacak dev yapım, ''Harry Potter ve Azkaban Tutsağı-Harry Potter and the Prisoner of Azkaban''... Alfonso Cuaron'un yönettiği filmde, Potter'a, yine şu günlerde bu rol için ''yaşlı olduğu'' tartışılan 15 yaşındaki Daniel Radcliffe hayat veriyor. Serinin üçüncü filmi, küçük büyücünün yazı iç sıkıcı akrabaları Dursley'lerle geçirirken, Vernon eniştenin zorba kardeşi Marge Hala gelince ''zıvanadan çıkmasını'' konu alıyor. 
     Sevimli kedi Garfield'ı beyazperdeye taşıyan film ''Garfield The Movie'', 11 Haziran'da ABD sinemalarında gösterime girecek. Türkiye'deki gösterim tarihi henüz belirlenmeyen yapımda, çizgi roman tarihinin en tembel kedisini Bill Murray seslendiriyor. Garfield'ın rol arkadaşları, Breckin Mayer ile Jennifer Love Hewitt. 
     Ünlü Oscarlı aktris Nicole Kidman, yeni bir filmle izleyici karşısına çıkıyor ''Stepford Kadınları-Stepford Wives''. ABD sinemalarında 11 Haziran'da gösterime girecek film, Türkiye'de 18 Haziran'da seyirciyle buluşacak. İlk ödüllerini toplamaya başlayan filmin yönetmeni Frank Oz. Kidman'a Matthew Broderick ile Bette Midler eşlik ediyor. 
     ABD'li izleyici, Tom Hanks ve Catherine Zeta-Jones'un rol aldığı ''The Terminal'' ile 18 Haziran'da tanışacak. Türkiye'deki gösterim tarihi belli olmayan filmin yönetmeni Steven Spielberg. Film, Viktor Navorsky adlı bir Doğu Avrupa vatandaşının New York'tan dönerken havaalanında ülkesinin ''haritadan silinmesi'' üzerine pasaportunun geçersiz olması nedeniyle yaşadıklarının öyküsü. 
     
     ÖRÜMCEK YİNE TIRMANIYOR 

     Çizgi romanseverlerden sonra sinema izleyicisinin de ''sevgilisi'' haline gelen ''örümcek adam'', yeni tırmanışına başlıyor. 
     ''Örümcek Adam-2-The Amazing Spider Man'' adlı yapım, ABD'de 30 Haziran'da, Türkiye'de ise 2 Temmuz'da izleyiciye ''merhaba'' diyecek. Genç Tobey Maguire'ın örümcek adama bir kez daha can verdiği filmin yönetmeni Sam Raimi. 
     Will Smith'in rol aldığı ''Ben Robot-I, Robot'', yine Türk izleyicisinin hasretle bekleyeceği bir bilim-kurgu şaheseri. 16 Temmuz'da ABD sinemalarında gösterime girecek film, 3 Eylül'de Türkiye'de vizyona girecek. Film, ''suç işleyen'' robotlara karşı mücadele eden kanun güçlerinin ilginç hikayesi. 
     
     ''KEDİKADIN'' GELİYOR 

     ''Kedikadın''a can veren Oscarlı Halle Berry, 23 Temmuz'da ABD seyircisine göz kırpacak. 
     Berry'ye Sharon Stone ile Benjamin Bratt'in eşlik ettiği filmin yönetmeni Pitof. Çekimlerinin başlamasından bu yana ilgiyle izlenen ve her aşaması haber olan film, güzel veteriner Patience'ın, öteki kimliği olan ''kedikadın'' ile yaşadığı maceraları anlatıyor. Film, ABD'de 23 Temmuz'da, Türkiye'de 3 Eylül'de vizyona giriyor. Bu dev yapımların ABD sinemalarında sırasıyla vizyona giriş tarihleri şöyle 
     - 4 Haziran Harry Potter ve Azkaban Tutsağı Daniel Radcliffe . 
     - 4 Haziran Mindhunters Val Kilmer, Christian Slater . 
     - 11 Haziran Garfield Bill Murray, Jennifer Love Hewitt . 
     - 11 Haziran Stepford Kadınları Nicole Kidman . 
     - 16 Haziran 80 Günde Devrialem Jackie Chan . 
     - 18 Haziran Dodgeball Ben Stiller, Vince Vaughn . 
     - 18 Haziran The Terminal Tom Hanks, Catherine Zeta-Jones . 
     - 30 Haziran Örümcek Adam 2 Tobey Maguire, Kirsten Dunst . 
     - 2 Temmuz Before Sunset Ethan Hawke, Julie Delpy . 
     - 2 Temmuz The Clearing Robert Redford, Willem Dafoe . 
     - 7 Temmuz Kral Arthur Clive Owen, Keira Knightley . 
     - 9 Temmuz Anchorman Will Ferrell, Christina Applegate . 
     - 16 Temmuz Cinderella Story Hilary Duff, Chad Michael Murray . 
     - 16 Temmuz Ben Robot Will Smith, Bridget Moynahan . 
     - 23 Temmuz Bourne Supremacy Matt Damon, Brian Cox . 
     - 23 Temmuz Kedikadın Halle Berry, Benjamin Bratt . 
     - 30 Temmuz The Village William Hurt, Joaquin Phoenix . 
     - 30 Temmuz Manchurian Candidate Denzel Washington, Meryl Streep . 
     - 6 Ağustos Collateral Tom Cruise, Jamie Foxx . 
     - 6 Ağustos Acemi Prenses 2 Anne Hathaway, Julie Andrews . 
     - 20 Ağustos Şeytan Başlangıç Stellan Skarsgaard . 

     
</TEXT>
</DOC>
