<DOC>
<DOCNO> 211790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur21.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da lodosla gelen facia... Gün içinde 61 kişi zehirlendi... 
</HEADLINE>
<TEXT>

     Bursa'da, sabah saatlerinden itibaren etkili olan lodos nedeniyle 61 kişi, karbonmonoksit zehirlenmesi yüzünden hastanelere başvurdu. 
     Bursa Sağlık Müdürü Dr. Osman Ayyıldız'dan alınan bilgiye göre, lodosun etkili olmasıyla birlikte hastanelerin acil servislerine başvuran çok sayıda kişinin, soba ya da şofbenden sızan karbonmonoksit gazından zehirlendikleri belirlendi. ''112 Acil Servis'' hattına da çok sayıda karbonmonoksit zehirlenmesi vakası ihbarı gelmeye başladı. 
     Ayyıldız, hastanelere özellikle kentin doğu bölgelerinden lodosa bağlı soba ve şofbenden sızan karbonmonoksit gazından zehirlenme vakalarının gelmeye başladığını, şu ana kadar müdahale edilen hasta sayısının 61 olduğunu belirtti. 
     SSK Şevket Yılmaz Hastanesi'ne 30, Yüksek İhtisas Hastanesi'ne 12, SSK Çekirge Hastanesi'ne 6, Devlet Hastanesi'ne 5, Çocuk Hastanesi'ne 4, UÜ Tıp Fakültesi Hastanesi ve SSK Çocuk Hastanesi'ne 2'şer kişinin başvurduğunu anlatan Ayyıldız, bunlardan 50'sinin müşahede altında olduğunu, diğerlerinin tedavilerinin ayakta yapıldığını söyledi. 
     Ayyıldız, halen 9 ''112 Acil Servis'' ambulansının da, 3 şofben ve 6 soba zehirlenmesine müdahale etmek için bölgelerinden çıkış yaptıklarını bildirdi. 
     Geceleri zehirlenme vakalarının sayılarının fazla olmasına alıştıklarını, ancak gündüz ilk defa bu kadar fazla sayıda vakayla karşılaştıklarını belirten Ayyıldız, şunları söyledi 
     ''Gündüz sayı bu kadar olunca, lodosun devam edeceğini dikkate alarak gece olacaklardan korkuyorum. Şu anda 112 ambulanslarımız, acil servislerimiz teyakkuz halinde, ne kadar vaka gelirse gelsin müdahale edebiliriz. Ancak, bizim temennimiz hiçbir vakanın olmaması. Yerel televizyonlardan vatandaşları uyaran altyazı geçmelerini rica ettik. Ama bunun ne kadar etkili olacağı konusunda endişelerim var. Zira, bu konuda vatandaşlarda vurdumduymazlık söz konusu. Bu yüzden insan ister istemez ümitsizliğe kapılıyor.'' 

     
</TEXT>
</DOC>
