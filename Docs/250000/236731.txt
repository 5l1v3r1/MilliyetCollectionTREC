<DOC>
<DOCNO> 236731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur15.html </URL>
<DATE> 2004/05/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Sigaraya bırak-kazan 2004"e başvurular sona erdi... 
</HEADLINE>
<TEXT>

     Tütün ve tütün mamullerinin zararları hakkında toplumu bilinçlendirmek ve sigarayı bırakmalarına yardımcı olmak üzere Sağlık Bakanlığı'nca düzenlenen 5 milyar lira ödüllü sigarayı bırakma kampanyasının başvuruları sona erdi. 
     Kampanya katılım formunu kampanya merkezlerine ulaştıranların, bugünden itibaren 29 Mayıs'a kadar sigara ve diğer tütün mamullerini kullanmamaları gerekiyor. 
     Kampanya süresi sonunda ödülü almaya hak kazanan kişiyi saptamak üzere, katılımcılar arasında kura çekilecek. Kurayı kazanan kişiyle temasa geçilerek, sigara içip içmediği şahitlerin beyanı ve kimyasal analizlerle teyit edilecek. Kurayı kazanan kişide idrarda ''kotinin'' testi yapılacak. 
     Türkiye'de kurayı kazanan ve 4 hafta süreyle sigara içmediği saptanan kişi, alacağı 5 milyar liralık ödülün yanı sıra 2 bin 500 dolarlık Avrupa ödülü ve 10 bin dolarlık uluslararası büyük ödül kurasına katılmaya da hak kazanacak. 
     
</TEXT>
</DOC>
