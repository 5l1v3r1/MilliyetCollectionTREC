<DOC>
<DOCNO> 221677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo01.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kupa tamam 
</HEADLINE>
<TEXT>

   Beşiktaş'ın hocası Lucescu, eşi Nelli'ye doğum gününde minik bir şampiyonluk kupası hediye etti. Rumen hoca, kutlamaya katılan Bilgili'ye de "Türkiye'de sadece Beşiktaş'ta çalışırım" dedi 
      
   Yabancılar da geldi 
   SİYAH - Beyazlı takımın teknik patronu Mircea Lucescu, eşi Nelli'nin doğum günü nedeniyle Loft Restaurant'ta düzenlenen yemekte adeta şov yaptı. Başkan Serdar Bilgili'nin yanı sıra yöneticiler ve yabancı futbolcuların da eşleriyle katıldığı gecede tecrübeli teknik adam, eşine hediye olarak minik bir şampiyonluk kupası armağan etti. Rumen hoca, "Gerçeği yakında gelecek" dedi. 
   
   Bilgili'ye güvence 
   MİRCEA Lucescu, Başkan Serdar Bilgili ile yaptığı konuşmada da Siyah - Beyazlı takımdan ayrılmayı düşünmediğini dile getirdi. Tecrübeli çalıştırıcının, Beşiktaş'ta mutlu olduğunu vurgulayıp, "Türkiye'de sadece Beşiktaş'ta çalışırım. Başka bir takıma gitmem söz konusu olamaz" ifadelerini kullandığı öğrenildi. Sürpriz pastanın kesilmesiyle gece son buldu. 
   
   Açılışa katıldı    BAŞKAN Serdar Bilgili, Üsküdar Beşiktaşlılar Derneği tarafından modernizasyonu yapılan Zeynep Kamil İlköğretim Okulu'nun resim atölyesini açtı. Yönetici Birol Güven ile birlikte okula giden Bilgili, Üsküdar Belediye Başkanı Yılmaz Bayat'a da bir plaket verdi. Bilgili'nin, "Dualarınızı bu ara bizden esirgiyorsunuz galiba" sözlerine Yılmaz Bayat, "Dualarımız sizinle, ancak gayretiniz biraz düştü galiba" yanıtını verdi. 
   
   Ümraniye'de yüzler güldü    Sakatlar düzeliyor 
   BEŞİKTAŞ'TA Elazığspor maçı öncesinde sakat futbolcuların durumlarının iyiye gitmesi teknik kadronun yüzünü güldürdü. Önceki güne kadar forma giymeleri riskli olan Ahmet Yıldırım, Tümer, Sergen ve İlie dün yapılan antrenmana katıldı. Kulüp doktoru Ayhan Optur, Kaan Dobra dışındaki tüm oyuncuların sahaya çıkabilecek düzeye geldiğini açıkladı. 
   
   Pas çalıştılar 
   SİYAH - Beyazlı takım, Elazığspor maçının hazırlıklarını dün yaptığı tek antrenmanla sürdürdü. Yaklaşık 1.5 saat süren çalışmada futbolcular, ısınma hareketleri ve koşunun ardından, tam sahada kontrollü pas çalışması yaptı. Bu arada yaklaşık 2 yıl önce belinden ameliyat olan Yasin'in kontrol amaçlı MR'ı çekildi. Yıldız futbolcunun herhangi bir sorununun olmadığı bildirildi. 
   
   Engin'den itiraf    'Garanti gibi gördük' 
   BEŞİKTAŞ Menajeri Sinan Engin, Siyah - Beyazlı takımın yaşadığı düşüşle ilgili olarak çarpıcı yorumlar yaptı. Engin, oyuncularının şampiyonluğu garanti gibi gördüğünü dile getirerek, "Biraz havaya girmiş olabiliriz. Medya kuruluşlarında lige denge gelmesi gerektiği yönünde çıkan demeçler de bizi etkiledi. Ancak yeniden toparlanacağız" dedi. Engin, Japonya'ya giden İlhan Mansız'ın son dönemlerinde biraz sempati kaybına uğradığını iddia etti. 
   
   Herkesin akrabası    FUTBOL Federasyonu, Haluk Ulusoy'un, Yıldırım Demirören'in Beşiktaş yönetiminden ayrıldıktan sonra Siyah - Beyazlılar ile arasının açıldığı iddialarına sert çıktı. Yapılan açıklamada Ulusoy ve Demirören'in akraba oldukları doğrulanırken, "Federasyon olarak aile bağlarından daha yakın bir ilişki içinde olduğumuz futbol ailesini kendimize doğal akraba olarak kabul etmekteyiz. Demirören'in yeniden yönetime girmesi için de Serdar Bilgili'den hiçbir ricada bulunulmamıştır" ifadeleri kullanıldı. 
   
   
</TEXT>
</DOC>
