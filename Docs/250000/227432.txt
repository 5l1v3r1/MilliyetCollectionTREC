<DOC>
<DOCNO> 227432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy02.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonuna kadar 'evet' 
</HEADLINE>
<TEXT>

   İsviçre'den ayrılmadan önce, planın kabul edilmesi için çalışacakları mesajı veren Başbakan Erdoğan, anlaşmanın, AB'nin birincil hukuku haline getirileceğini söyledi. Yunanistan Başbakanı Kostas Karamanlis, toplantıdan gergin ayrıldı 
      UTKU ÇAKIRÖZER Burgenstock 

   
   Başbakan Erdoğan, İsviçre'den ayrılmadan önce yaptığı açıklamada, bugün özel gündemle toplanacak MGK'dan önce, planın kabul edilmesi için çalışacakları mesajını verdi. 
   "Şunu söylemeden edemeyeceğim. Metni adadaki İki tarafın imzalamasını, Türkiye ve Yunanistan'ın da desteklemesi görüşünde olduk. Fakat sonunda gerek olmadığı anlayışından hareketle bundan vazgeçildi" diyen Erdoğan, anlaşmanın, AB'nin birincil hukuku haline getirileceğini de söyledi. Başbakan, "tüm kurumlarla istişare halinde" yürütülen müzakerede sağlanan kazanımları şöyle sıraladı. "Bunların bir kısmını özetleyecek olursak anlaşmanın AB birincil hukuku haline getirilmesi, iki kesimliliğin korunması, adanın kuzeyindeki devletin siyasi eşitliğinin güvence altına alınması, Türk toplumunun ulusal birliğinin korunması, adadaki askerimizin Türkiye AB'ye tam üye olduktan sonra da kalması, güvenlik ve garantilerin güçlendirilmesi, Kıbrıs Türkü'nün ekonomik gelişmesinin teminat altına alınması, adada yaşayan anavatan kökenlilerin haklarının korunması." 
   
   Al-ver mantığı yok 
   Müzakerede kaybeden olmadığını belirtirken, "Al - ver hesabı gibi bir mantıkla hareket edilmemiştir" diyen Erdoğan, şöyle devam etti 
   "Şimdi takvim doğrultusunda anlaşmanın öngördüğü mükellefiyetleri yerine getirmeye hazırız. Konu üzerinde Türkiye'de hükümetimiz tarafından gerekli değerlendirmeler yapılacak ve TBMM'ye de sunulacaktır. İki halk, iradesini referandumlarda ayrı ayrı ortaya koyacaklar." 
   Erdoğan, referandumdan kabul sonucu çıkması için çalışacaklarının mesajını da İsviçre'de verdi. "24 Nisan'daki referandumdaki evet diyecek misiniz" sorusu üzerine "Tabii, şunu açık net söyleyeyim, biz bu yolculuğa iyi niyetle çıktık, bu yolculuğun neticesini de almak isteriz" diyen Erdoğan, "evet" oyu için çalışacaklarını açıkladı. Başbakan, "Verheugen'e de teşekkür ettiniz, ancak Denktaş'a etmediniz" anımsatması üzerine, gülümseyerek, "O zaten ailenin sahibi. Gönlümüzde onun özel yeri var. Evin sahibi o" dedi. 
   Erdoğan, "Değerli dostum Kostas'ı daha fazla bekletmeyeceğim" diyerek konferans salonundan ayrıldı. Erdoğan'ın neşeli tavrına karşın gergin olduğu dikkat çeken Yunanistan Başbakanı Karamanlis de, açıklamasında hedeflerinin iyileştirilmiş ve AB müktesebatına uygun bir anlaşma olduğunu söyledi. 
   "Maalesef tarafların anlaşabileceği bir çözüm sağlanamadı. Bundan sonra karar Kıbrıs Rum kesimi ve halkının" diyen Kostas Karamanlis, soruları yanıtlamadan salondan ayrıldı. Bu arada, referandumun Türk tarafının isteği üzerine 24 Nisan'a ertelendiği belirtildi. 
   
   
</TEXT>
</DOC>
