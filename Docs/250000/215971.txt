<DOC>
<DOCNO> 215971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun37.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac-Blair-Schröder zirvesi başladı 
</HEADLINE>
<TEXT>

     Fransa Cumhurbaşkanı Jacques Chirac, İngiltere Başbakanı Tony Blair ve Almanya Başbakanı Gerhard Schröder'i biraraya getiren zirve, Berlin'de başladı. 
     Başbakanlık'ta yapılan zirvede Schröder, ağırlıklı olarak istihdam imkanları ve sosyal reformlar üzerinde duracaklarını belirterek, üçlü zirvenin ortak çıkarların ve daha büyük bir AB içinde nasıl daha güçlü olunabileceğinin tespit edilmesine yardımcı olacağını söyledi. 
     Schröder, toplantıdan Avrupa'nın ekonomik büyümeye öncelik verdiği sinyalinin çıkması gerektiğini, Avrupa'nın ekonomik rekabet gücünün arttırılması için ''kararlı bir yenilenme politikası''nın gerekli olduğunu kaydetti. 
     Başbakan Blair, 21. yüzyıldaki ekonomik şartlar altında sosyal adaletin nasıl korunabileceği sorusunun çok önemli olduğuna dikkati çekerek, AB içinde istihdam imkanlarının arttırılmasına rağmen birçok sorunun bulunduğunu belirtti. 
     En büyük ekonomik sorunlardan birinin, İngiliz şirketlerinin merkezlerini ve fabrikalarını yurtdışına taşımaları olduğunu ifade eden Blair, tüm Avrupa ülkelerinde refahın korunabilmesi için daha fazla dayanışma gösterilmesi çağrısında bulundu. 
     Cumhurbaşkanı Chirac da, özellikle üniversitelere ve araştırmaya daha fazla para ayrılması gerektiğini belirterek, büyük bilimsel projelerin Avrupa için önemine işaret etti. 
     Chirac, üniversitelere daha fazla yabancı öğrencilerin gelmesini sağlamaları gerektiğini, demografik nedenlerden dolayı da emeklilik ve sosyal alanda reformlar yapılmasının kaçınılmaz olduğunu, Almanya'nın bu konuda cesur davrandığını kaydetti. 
     Liderlerin zirvenin sonunda ortak basın toplantısı düzenlemeleri bekleniyor. 
     Öte yandan, Alman hükümet sözcüsü Bela Anda, İtalya Başbakanı Silvio Berlusconi'nin üçlü zirveye gösterdiği tepkinin yersiz olduğunu belirterek, bunun Berlusconi'nin ileri sürdüğü gibi bir ''idare meclisi'' olmadığını söyledi. 
     Berlusconi, Berlin'de düzenlenen üçlü zirveye tepki göstererek, bunun bir ''idare meclisi'' gibi göründüğünü, bunun kabul edilemeyeceğini açıklamıştı. 
     
</TEXT>
</DOC>
