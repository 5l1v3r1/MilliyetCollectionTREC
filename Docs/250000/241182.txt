<DOC>
<DOCNO> 241182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko09.html </URL>
<DATE> 2004/05/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tekstil sektörü döviz kurundan umutlu... 
</HEADLINE>
<TEXT>

     Türk tekstil sektörü, ilk 4 ay içinde ulaştığı 240 milyon dolarlık ihracatla, otomotiv sektöründen sonra en fazla ihracat yapan sektör oldu. 
     Türkiye Giyim Sanayicileri Derneği Yönetim Kurulu Üyesi ve Maser Holding Yönetim Kurulu Başkan Yardımcısı Ahmet Sert, tekstil sektörünün son yıllarda önemli gelişme kaydettiğini söyledi. 
     Özellikle Konya'nın 1998'den sonra büyük bir atılım gerçekleştirdiğini ifade eden Sert, bu nedenle Maser Holding bünyesinde Konya'ya 5 adet tekstil fabrikası kurduklarını anlattı. 
     Tekstil sektörünün geçen yıl Ocak-Nisan döneminde yaklaşık 185 milyon dolar ihracat gerçekleştirdiğini belirten Sert, bu yılın aynı döneminde ise ihracat rakamının yüzde 30 oranında artarak 240 milyon dolara çıktığını bildirdi. 
     Bu rakamlarla Türk tekstil sektörünün otomotivden sonra en fazla ihracat yapan sektör olduğunu vurgulayan Sert, şunları kaydetti 
     ''İhracat var, kar yok. Geçen yıla göre ihracat yüzde 30 arttı, ancak kar oranı çok düştü. İşletmeler masraflarını minimize ederek ayakta kalıp üretim yapmaya çalışıyor. İhracatta kar etmiyorlar. Sadece varlıklarını sürdürmek için üretim ve pazarlama yapıyorlar. Son 5 ay içinde sektör inanılmaz oranlarda zarar etti. Yüksek ihracat göze hoş geliyor ama kimse karlı olduğuna sanmasın.'' Bunun en büyük nedeninin girdi maliyetlerinin yüksekliği ve düşük kur politikası olduğunu belirten Sert, 2003 yıl sonunda doları 1 milyon 690 bin lira olarak hesaplayan sektörün, 1 milyon 300 binli rakamlarla karşılaşınca zarar etmeye başladığını anlattı. 
     
     MALİYETLERİN ARTMASI 
     Türk Lirası'nın değerli olmasının tekstil başta olmak üzere ihracat yapan hiçbir firmaya yaramadığını ifade eden Sert, ''Asgari ücrete yüzde 35 oranında yapıldı. Bununla birlikte kurun yüzde 24 geriye gelmesi, maliyetleri yüzde 50-60 oranında arttı. Bu durumda işletmeler düşük karla hatta zararına satışa girdi. Yol olup gitmektense bir süre zararına satışı göze aldı. Sonuçta 5 ay çok sancılı geçti'' dedi. 
     Sert, bu durumun özellikle dış pazardaki rekabet gücünü zayıflattığını da vurgulayarak, tekstil sektörünün dış pazarda güçlü olabilmesinin vergi, SSK primleri, enerji, işçi gibi maliyetlerin düşürülmesine bağlı olduğunu söyledi. 
     Bunun yanı sıra Türk Lirası'nın aşırı değerlenmesinin önlenmesi gerektiğini dile getiren Sert, ''Şu andaki döviz kurunun sabit kalması sektörü daha da canlandıracaktır. Düşmesini istemiyoruz. Doların yükseldiği son dönemlerde sektör derin nefes aldı. Yaralarını sarmaya başladı. Bu şekilde giderse sektör ülke ekonomisine daha büyük katkı sağlar'' diye konuştu. 
     
</TEXT>
</DOC>
