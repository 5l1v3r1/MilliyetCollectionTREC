<DOC>
<DOCNO> 200543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun03.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanat bahçesinde skandal... 
</HEADLINE>
<TEXT>

     ABD'nin başkenti Washington'un ünlü hayvanat bahçesi, son 6 yılda 23 hayvanın şüpheli ölümü ve bu ölümlerde ihmale işaret eden veteriner kayıtlarının çarpıtılması skandalıyla sarsıldı. 
     Amerikan basını, hayvanat bahçesiyle ilgili binlerce sayfalık belgelerin, veteriner kayıtlarının değiştirildiğini, dosyaların ya hiç tutulmadığını ya da hataları kapatmak için üzerinde oynandığını anlatıyor. 
     Ölen hayvanlar arasında orangutan, aslan, zürafa ve nadir bulunan kuş türleri yer alıyor. Sadece ayağının neden aksadığını tespit etmek için anesteziye alınan 13 yaşındaki bir aslanın, fazla dozda anestezi yüzünden öldüğü iddialar arasında bulunuyor. 
     Washington hayvanat bahçesinde en son, nadir bulunan bir zebra türüne ait iki hayvanın, açlık ve donma nedenleriyle ölmesi, hayvanat bahçesi yetkililerinin tutumuyla ilgili tartışmaların ve ABD kongresinin talebiyle yürütülen soruşturmanın alevlenmesine yol açtı. Hayvanat bahçesinde nadir bir tür vahşi kedi, 3 kanguru ve nesli tükenmekte olan bir karaayaklı dağ gelinciğine ötenazi uygulandığı ve bununla ilgili kayıt tutmadığı da savunuluyor. 
     Hayvan ölümlerini araştırmakla görevli Ulusal Bilim Akademisi'ne bir mektup yazan veteriner Donald Nichols, hayvanat bahçesi yetkililerinin, kendi hatalarını kapatmak için ölen hayvanlarla ilgili kayıtlar üzerinde oynadığını iddia etti. 
     Bu yıl ocak ayında, iki kırmızı panda, bulundukları bahçeye gömülü fare zehrini yedikleri için ölmüş ve ABD kongresinin talebiyle Ulusal Bilim Akademisi hayvanat bahçesini izlemeye almıştı. 
     Washington hayvanat bahçesi, yılda 2.8 milyon kişi tarafından ziyaret ediliyor. 
     
</TEXT>
</DOC>
