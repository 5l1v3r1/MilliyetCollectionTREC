<DOC>
<DOCNO> 236621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun05.html </URL>
<DATE> 2004/05/02/ </DATE>
<TIME> 01.25 </TIME>
<AUTHOR>  </AUTHOR>
<HEADLINE>
İngiltere'den Irak'a 4 bin asker daha... 
</HEADLINE>
<TEXT>

     Sunday Telegraph gazetesi, Irak'ın Necef kentinde güvenliğin sağlanması için İngiltere'nin bu ülkeye 4 bin asker daha göndermeye karar verdiğini yazdı. 
     Savunma Bakanlığı'ndan bir sözcü, bu konuda herhangi bir karar alınmadığını belirtti, ancak gazete bakanlıktan bir yetkiliye dayandırarak verdiği haberde, asker gönderme kararının ''Irak'taki kargaşanın önünü almada koalisyon ortaklarına yardım sözüne sadık kalındığını göstermek için'' alındığını belirtti. 
     Haberde, yetkilinin 4 bin askerin konuşlandırılması için plan yapıldığını kaydettiği bildirildi. 
     İngiltere hükümeti, Necef'ten çekilen 1300 İspanyol askerin yerine asker gönderilmesi olasılığı üzerinde görüşmeler yapıldığını daha önce açıklamıştı. Bölge son haftalarda yoğun çatışmalara sahne oluyor. 
     Uzmanlar, İngiltere'nin İspanyolların yerini alması durumunda bölgenin de komutasını ele geçireceğini belirtiyor. 
     
</TEXT>
</DOC>
