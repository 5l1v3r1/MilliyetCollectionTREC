<DOC>
<DOCNO> 228409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun14.html </URL>
<DATE> 2004/04/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Molivyatis Annan Planı bir uzlaşmadır 
</HEADLINE>
<TEXT>

     Yunanistan Dışişleri Bakanı Petros Molivyatis, BM Genel Sekreteri Kofi Annan'ın sunduğu nihai planın ''bir uzlaşma'' olduğunu söyledi. 
     Atina'da yayımlanan Elefterotipiya gazetesine demeç veren Molivyatis, Annan planı ve Türk-Yunan ilişkilerine değindi. 
     Annan planının bir uzlaşma olduğunun altını çizen Molivyatis, ''Annan planı uzun bir sürecin sonucudur. Bir uzlaşmadır ve her uzlaşma gibi taraflar için olumlu ve olumsuz yanları vardır. Kıbrıs halkı değerlendirmesini yapacak ve kararını alacak. Şimdi, sağduyulu ve dengeli davranmanın zamanıdır'' dedi. 
     Soru üzerine referandumlardan hayır çıkması olasılığına değinen Molivyatis, ''Planın Kıbrıslı Türk veya Rum toplumlarından birisi veya ikisi tarafından reddedilmesi halinde, Kıbrıs sorununa çözüm bulunması için yeni bir girişim başlatılmasına dek çok uzun zaman geçecektir. Müzakerelere tekrar başlanması çok güç'' diye konuştu. 
     Kıbrıs'ta taksim olasılığına ilişkin soruyu da yanıtlayan Molivyatis, referandumda hayır çıkması halinde sonuçların neler olacağının görüleceğini söylemekle yetindi. 
     
     STRATEJİK ARZU 
     Molivyatis, referandumun olumsuz sonuçlanması halinde Türk-Yunan ilişkilerinin nasıl etkileneceğine ilişkin soru üzerine ise şöyle konuştu 
     ''Her iki hükümetin de ilişkilerimizi iyileştirme ve güçlendirme kararlığı içinde olduklarına inanıyorum. Bu, her iki tarafın da temel stratejik arzusudur. Bildiğiniz gibi Türkiye'nin Avrupa'ya yönelimini istikrarlı bir biçimde destekliyoruz. Avrupa, bölgemiz üzerinde büyük etki oluşturuyor. Avrupa sayesinde geçmişin kini ve çatışmaları ortadan kalkıyor, barış, refah ve demokrasi çerçevesinde yeni bir dönem açılıyor.'' Yunanistan'daki siyasi güçlerin büyük çoğunluğunun büyük dış politika konularında ortak bir kavrayış içinde olduklarını da söyleyen Molivyatis, Atina'nın Annan planına ilişkin tutumunu, tüm verileri inceleyerek ve tüm unsurları dikkate alarak belirleyeceğini de açıkladı. 
     
</TEXT>
</DOC>
