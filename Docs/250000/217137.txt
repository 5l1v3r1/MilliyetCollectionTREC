<DOC>
<DOCNO> 217137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun32.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Başbakanı Türkiye'nin üyelik faturası masaya yatırılsın 
</HEADLINE>
<TEXT>

     Avusturya Başbakanı Wolfgang Schüssel, ''Önce Türkiye'nin AB'ye katılımının faturasının masaya yatırılması gerektiğini'' söyledi. 
     ''Europaeischen Rundschau'' dergisinin 30. kuruluş yıldönümü nedeniyle düzenlenen ''Büyük Bir Avrupa Birliği'nin Getireceği Fırsat ve Riskler'' adlı konferansta konuşan Schüssel, ''Önce masrafların ve neticelerin masaya yatırılması, sonra Türkiye'nin AB üyesi olması yolunda görüşmelere başlama kararı alınması gerektiği'' görüşünü savundu. 
     Schüssel, ''Masraflara ilişkin gerçeklerin masaya yatırılmasının yanı sıra ülkenin farklı yanlarının bu kadar sert değerlendirilmemesinden yana olduğunu'' kaydetti. 
     Diğer bütün sorunlar için de ''muhtemel bir çözümler paketi geliştirilebileceğini'' belirten Schüssel, gelecekteki AB'ye ilişkin ise şunları söyledi 
     ''Avrupa, askeri bir süper güç olmamalı. Avrupa, bütün alanları kurala bağlamamalı. Bir süper devletin kontrolü çok güç olabilir.'' Siyasi gözlemciler, Başbakan Wolfgang Schüssel'in Türkiye-AB ilişkileri ile AB'nin gelecekteki yapısına ilişkin görüşlerini, ''Schüssel'in AB Komisyonu Başkanı Romano Prodi'nin halefi olmaya aday olduğu'' şeklinde değerlendirildi. 
     
</TEXT>
</DOC>
