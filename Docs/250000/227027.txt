<DOC>
<DOCNO> 227027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/ekonomi/eko02.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YAPI KREDİ GENEL KURUL KULİSLERİ 
</HEADLINE>
<TEXT>

   
   Northway gitti kreditör değişti    Ahmet Erhan Çelik 
   Çukurova Grubu'nun 6.2 milyar dolarlık borcunu daha kısa vadede ve düşük miktarda ödemek üzere yeni bir kreditör bulduğu ancak Bankacılık Düzenleme ve Denetleme Kurumu'nun BDDK yeni kreditöre de şüpheyle yaklaştığı öğrenildi. 
   İsmi sır gibi saklanan yeni kreditör daha önce BDDK'nın banka sahipliğine uygun bulmadığı Northway Petrolium Services konsorsiyumuna benzer şartlar öne sürdü. Yeni kreditör de Çukurova Grubu'na sağlayacağı mali destek karşılığında Yapı Kredi Bankası ile Turkcell hisselerini devralmayı istedi. BDDK'nın ise yeni kreditörün banka sahipliği kriterlerine uygun olup olmadığını araştırmaya devam ettiği belirtildi. 
   Çukurova'nın yeni borç ödeme teklifi BDDK Başkanı ile Tasarruf Mevduatı Sigorta Fonu TMSF Başkanı'nın geçen hafta yaptıkları görüşmede değerlendirildi. İki başkanın görüşmesinde mutabık kalınan ön tespitlerin olumlu yönde olmadığı öğrenildi. 
   
   "Spekülasyondan rahatsızız" 
   TMSF ve BDDK yetkilileri Çukurova'nın teklifiyle ilgili nihai karar için zamana ihtiyaç bulunduğuna işaret ederken şöyle konuştu "Bugün Yapı Kredi Bankası Genel Kurulu'nu toplayacak. Yeni yönetim Çukurova'nın doğrudan ya da dolaylı payını yüzde 10'nun altına çekecek biçimde nasıl satılacağı konusunda artık nihai kararını oluşturmalı. Geçen hafta cuma gününden beri Yapı Kredi Bankası hisselerinde yaşanan spekülatif hareketleri üzüntüyle izliyoruz." 
   
   TMSF, yönetimde değişiklik mi istiyor    Meliha Okur 
   Yapı Kredi Bankası'nın genel kurulu bugün. Genel kurulda "yönetim kurulu seçimi" önemli bir gündem. Niye mi 
   Yapı Kredi Bankası, geçen yılki genel kurulda yönetimi 2 yıllığına seçmişti. Ne oldu da "yönetim kurulu seçimi" genel kurula yeniden geldi Yapı Kredi Bankası'nın yüzde 41.8 hissesi halka açık. Yüzde 13.1 hisse Pamukbank'a aitti. Bu hisseler TMSF'ye geçti. Ama bu hisselerin bir kısmı hakim ortak tanımlaması dışında kaldığı için Çukurova Grubu'nda. Bankanın yüzde 45.1 hissesi Çukurova Holding'e aitti. 
   TMSF bu hisseleri Çukurova adına hakim yönetici olarak işletiyor. Yapı Kredi'nin yönetim kurulunda 7 kişi var. Rona Yırcalı Yönetim Kurulu Başkanı. Eski patron Mehmet Emin Karamehmet'in sınıf arkadaşı. Kamu Bankaları Ortak Yönetim Kurulu Başkanı Zeki Sayın'ın askerlik arkadaşı. 
   Yönetim kurulu Selçuk Altun, Hasan Ersel, Tambey Veziroğlu, Rahmi Sayber, Levent Ersalman, Halit Soydan ve Genel Müdür Naci Sığın'dan oluşuyor. 
   Tambey Veziroğlu ve Halit Soydan, TMSF adına yönetimde. TMSF, genel kurulda yönetime farklı isimler mi sunmak istiyor 
   Genel kurulda Çukurova ile BDDK arasındaki protokol de irdelenecek. 
   BDDK'yla yapılan protokole göre Çukurova 98 milyon dolarlık taksiti 31 Aralık 2003'te ödeyecekti. 2 ay gecikmeyle şubatta Turkcell hissesi vererek ödedi. 
   145 milyon dolarlık ikinci taksit 31 Aralık 2004'te ödenecek. Burada önemli bir ayrıntı var. 2005'te Çukurova, Turkcell hisselerini geri alıp, nakit parayı fona yatıracak. Ancak, Çukurova aralık ayında BDDK'ya yeni bir plan sunmuştu '5.1 milyar doları 2 yılda ödeyeyim.' Davalar devam ettiği için BDDK bunu reddetmişti. Şubatta ikinci plan sunuldu. Üç aşağı beş yukarı aynı. Bu kez Çukurova 6 milyar dolar ödemek istedi. Ya vade ve faiz 
   
   
</TEXT>
</DOC>
