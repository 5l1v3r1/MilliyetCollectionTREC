<DOC>
<DOCNO> 217664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun23.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Stoiber Türkiye'nin üyeliği Almanlar'ın dayanma gücünü aşar 
</HEADLINE>
<TEXT>

     Alman Hıristiyan Sosyal Birlik Partisi CSU Genel Başkanı ve Bavyera Eyaleti Başbakanı Edmund Stoiber, ''Türkiye'nin AB üyeliğinin Alman halkının dayanma gücünü aşacağını'' ileri sürdü. 
     Stoiber, Passau kentinde karnaval döneminin sona ermesi nedeniyle yaptığı geleneksel konuşmada, Başbakan Gerhard Schröder'i, Türkiye'ye AB üyeliği konusunda verdiği ''aceleci'' destek vaadinden dolayı eleştirdi. 
     AB'nin genişlemesinin çok pahalıya malolacağını belirten Stoiber, ''Schröder, genişlemenin nasıl finanse edileceğini açıklamalı. Bir yandan sosyal alanda kesintiler yapıyor, diğer yandan Türkiye'nin AB üyeliği konusunda ısrar ediyor. Alman halkı bunu kaldırabilir mi, bir düşünün. Türkiye'nin AB üyeliği Alman halkının dayanma gücünü aşar. Schröder, burada maaşlara zam yapmazken diğer ülkelerde vaatlerde bulunamaz'' dedi. 
     Dışişleri Bakanı Joschka Fischer'i de eleştiren Stoiber, ''Eğer Fischer, AB'nin genişlemesinin hepimizin çıkarına olacağını söylüyorsa gerçekleri görmüyor demektir. Sürekli genişleme olmaz. Bunun nasıl finanse edileceğinin açıklanması gerekir'' diye konuştu. 
     Türkiye'nin her zaman dost bir ülke olduğunu, NATO çerçevesinde sıkı güvenlik ilişkileri bulunduğunu kaydeden Stoiber, ''Ancak kendimize Avrupa'nın coğrafi sınırı nerede, daha nelere katlanabiliriz diye sormamız gerekir'' dedi. 
     AB Komisyonu'nun genişlemeden sorumlu komisyon üyesi Günter Verheugen'i de Schröder'in Türkiye politikasını desteklediği gerekçesiyle eleştiren Stoiber, ''Verheugen, stratejik düşüncelerden dolayı Schröder'in tutumunun doğru olduğunu savunuyor. Bu stratejik düşünceler kimler için Alman halkının para konusunda dayanacak gücü kalmadı. Bu saçmalıkları artık duymak istemiyorum'' diye konuştu. 
     
</TEXT>
</DOC>
