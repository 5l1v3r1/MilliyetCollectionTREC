<DOC>
<DOCNO> 243294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy10.html </URL>
<DATE> 2004/05/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li muhalifler toplantı düzenledi "Yönetim baştan sona değişmelidir" 
</HEADLINE>
<TEXT>

     CHP'de olağanüstü kurultay isteyen muhalif gruplar, ''CHP'nin İktidar Yürüyüşü'' hareketinin düzenlediği bir toplantıyla biraraya geldi. 
     Parlamentoda geçtiğimiz hafta düzenledikleri toplantıda olağanüstü kurultay istediklerini bildiriyle kamuoyuna açıklayan ve ''30'lar Hareketi'' olarak da isimlendirilen muhalif milletvekillerinin düzenlediği toplantı, Belediye-İş Sendikası salonunda yapıldı. 
     Toplantıya, olağanüstü kurultay bildirisini imzalayan 30 milletvekilinden 7'sinin katılmaması dikkati çekti. Ankara Milletvekili Mehmet Tomanbay, sayılarında bir azalmanın söz konusu olmadığını, katılmayanların mazeret bildirdiklerini belirtti. 
     Bildiriye imza veren milletvekillerinden Muharrem İnce, Yakup Kepenek, Kemal Kılıçdaroğlu, Feridun Ayvazoğlu, Hakkı Ülkü, Mustafa Gazalcı ve Hasan Güyüldar'ın katılmadığı toplantıda, parlamento dışı muhalefetten de temsilciler yer aldı. Eski CHP yöneticileri Erol Tuncer, Ertuğrul Günay, Adnan Keskin, eski belediye başkanları Cemal Doğan ve Bekir Kumbul ile Bedri Baykam ve Rıdvan Budak'un toplantıya katılanlar arasında oldukları görüldü. 
     CHP Bolu, Sakarya, Rize ve Karabük il başkanlarının da toplantıda hazır bulunduğu belirtildi. 
     
     ''ÖRGÜT DEĞİŞİM İSTİYOR'' 
     Toplantı öncesinde bir açıklama yapan ''CHP'nin İktidar Yürüyüşü'' sözcüsü Kırklareli Milletvekili Mehmet Kesimoğlu, CHP'yi çağdaş anlamda sosyaldemokrat bir parti yapmak ve parti yönetiminde ortak aklı egemen kılmak amacıyla bugüne değin partinin içine düşürülmüş olduğu parçalı yapıya son verildiğini söyledi. 
     ''Belli kişileri parti yönetimine taşımayı değil, partiyi iktidara taşımayı'' amaçladıklarını ifade eden Kesimoğlu, CHP örgütünün partide değişim istediğini söyledi. 
     CHP'nin Türkiye'de yenileşmenin, çağdaşlaşmanın, demokratikleşmenin belirleyicisi ve öncüsü olduğuna dikkati çeken Kesimoğlu, sözlerini şöyle sürdürdü 
     ''Bunu hayata geçirmek için yönetimin yapısının ve anlayışının baştan sona bütünüyle değiştirilmesi gerekmektedir. CHP örgütü, parti içi demokrasiyi askıya alan, antidemokrtik uygulamaları egemen kılan tüzük değişikliklerini içine sindirememiştir. CHP örgütü, muhalefete mahkum bir yönetim anlayışını asla kabul edemez.'' Mehmet Kesimoğlu, iktidara yürüyüş hareketinin bugün yeni bir ivme kazandığını ifade ederek, yıllarca partinin iktidara gelmesi için çaba harcayan ve her kademede sorumluluk taşımış seçkin CHP'lilerin harekete her türlü desteği vereceklerini açıkladıklarını söyledi. 
     Mehmet Kesimoğlu, CHP eski genel başkanlarından Altan Öymen'in de Ankara dışındaki programı uzadığı için toplantıya katılmadığını, ancak bugün birlikteliğe destek verdiği yönünde bir açıklama yapmasını beklediklerini söyledi. 
     Kesimoğlu'nun açıklamasının ardından toplantı basına kapalı olarak devam etti. 
     
</TEXT>
</DOC>
