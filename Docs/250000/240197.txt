<DOC>
<DOCNO> 240197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/spor/spo04.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'i bekliyor 
</HEADLINE>
<TEXT>


Fatih Tekke, takım arkadaşının yönetimle yapacağı anlaşmaya göre hareket edecek 


'Sorun çıkarmaz' 
TRABZONSPOR iç transferde Gökdeniz ile henüz anlaşma sağlayamazken, Fatih Tekke de gözünü yıldız oyuncunun yapacağı anlaşmaya çevirdi. Gökdeniz'in alacağı paraya göre hareket etmeyi planlayan golcü oyuncu için yöneticiler, "Gökdeniz'le anlaşıp Fatih'le de masaya oturacağız. Bunu da Gençlerbirliği maçından sonraya bıraktık. Fatih'le bir sorun yaşayacağımızı sanmıyoruz. Kendisi de imza atmaya hazır" diye konuştular. 

Maxim gönderildi 
YÖNETİM sezon sonunda sözleşmesi sona erecek olan Maxim Romashcenko ile de yolları ayırıyor. Bordo - Mavili futbolcunun dün Futbol Şubesi Sorumlusu Süleyman Atal ile bir görüşme yaptığı ve anlaşma sağlayamadığı öğrenildi. Romaschenko, "Bu akşam ülkeme gideceğim. İleride istediğim düzeyde öneri gelirse kabul ederim" diye konuştu. Bu arada Trabzonspor Kulübü Asbaşkanı Nevzat Şakar'ın bugün transfer çalışmaları için Belçika'ya gideceği öğrenildi. 

Trabzon'da sekiz eksik 
BORDO - Mavililer, Gençlerbirliği ile oynayacağı ligin son maçı için dün Ankara'ya 16 futbolcuyla gitti. Teknik Direktör Ziya Doğan, sakatlıkları nedeniyle Romaschenko, Hasan Üçüncü, İbrahim Ege, Fatih, Somers, Gökdeniz, Mehmet Yılmaz ve Tayfun'u maç kadrosuna almadı. Genç oyuncular Emre Aygün, Yavuz ve Cemre ilk kez kadroda yer buldu. Doğan, Gençlerbirliği maçından sonra takımdan gidecek oyuncuları belirleyerek yönetim kuruluna isimlerini verecek. 





</TEXT>
</DOC>
