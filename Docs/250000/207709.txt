<DOC>
<DOCNO> 207709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun15.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP-DP koalisyon ilkeleri konusunda ilke anlaşmasına vardı 
</HEADLINE>
<TEXT>

     KKTC'de Cumhuriyetçi Türk Partisi CTP ve Demokrat Parti DP , ikili koalisyon hükümeti kurulması konusunda ilke anlaşmasına vardı. 
     CTP-DP komiteleri, çalışmalarına, genel başkanlar olmadan devam edecek ve bir tıkanıklık olması halinde genel başkanlar devreye girecek. 
     Denktaş, Cumhuriyetçi Türk Partisi CTP -Demokrat Parti koalisyon hükümeti kurulması yönündeki çalışmaların olumlu gittiğini bildirerek, bir tıkanıklık olmadığı takdirde çalışmaları bu akşam sonuçlandırabileceklerini söyledi. 
     Serdar Denktaş, CTP-DP komite toplantısının çıkışında yaptığı açıklamada, CTP-DP koalisyon hükümeti kurulması konusunda genel ilkelerde uzlaşmaya varıldığını belirtti ve bu aşamada ayrıntılı çalışmalar da yapılması gerektiğini kaydetti. 
     CTP'nin DP'ye hükümet kurma önerisi getirdiğinde Barış ve Demokrasi Hareketi'nin BDH de yer alacağı üçlü koalisyon önerdiğini anlatan Denktaş, üçlü koalisyon DP başkanlığında olursa kabul edeceklerini belirttiklerini, ancak CTP'nin bunu kabul etmediğini açıkladı. 
     BDH'nin yer aldığı hükümet olasılığının bu nedenle görüşülmediğini, diğer hükümet formüllerinden de sonuç alınamadığını belirten Denktaş, ''Bu nedenle son alternatif olarak artık CTP-DP koalisyonunu oluşturabilir miyiz, bunun çalışmalarını yapmaktayız. Şu anda olumlu gidiyor çalışmalar. Bundan sonra da bir aksilik çıkmazsa belki akşam saatlerinde bir sonuca ulaşırız'' dedi. 
     Serdar Denktaş, bir soru üzerine, bakanlıkların görüşülmesine bundan sonra başlanacağını ifade ederek, diğer konulardaki tıkanıkları aştıklarını kaydetti. 
     
     TALAT'IN AÇIKLAMASI 

     CTP Genel Başkanı Mehmet Ali Talat da, yapılan çalışmalarda hükümet programının bir kısmının hazırlandığını ve çalışmaların devam ettiğini bildirdi. 
     Talat, BDH Genel Başkanı Mustafa Akıncı'ya, gelişmeler hakkında dün akşam bilgi verdiğini ifade ederek, şunları söyledi 
     ''Dün akşam bana serzenişte bulundu, 'sanki şöyle bir imaj yaratıldı' dedi 'BDH mutlaka bu hükümete katılmak istiyor, bunun peşindedir. Buna bir şekilde DP engel oluyor veya CTP istemiyor gibi bir imaj yaratıldı.' Ben hiçbir zaman bunu ifade etmedim. BDH çok açık ve net olarak, 'biz hükümetin ne amaçla kurulduğunu, nasıl bir hükümet olduğunu, ne için olduğunu görmek istiyoruz, o zaman tarihsel sorumluluk olarak elimizi taşın altına koymaktan çekinmeyiz' demişti, yaklaşımı oydu. 'İlle de hükümete girmek peşinde değiliz' diye ifade etmişti. Ama bu imajın yanlış yansıdığı konusunda serzenişte bulundu. Bunu düzeltmek istiyorum.'' Toplumsal uzlaşma ve çözüm için bir hükümet oluşturacaklarını dile getiren Talat, hükümetin hedefinin bu yönde olduğunu, hükümet programının bir kısmının hazırlandığını söyledi. 
     İki partinin genel başkanlarının komite toplantısından ayrılmasından sonra, komiteler çalışmalarına, parti genel sekreterleri başkanlığında devem etti. Çalışmalarda bir tıkanıklık olması halinde genel başkanların yeniden devreye gireceği belirtildi. 
     BAKANLIKLAR GÖRÜŞÜLÜYOR 
     KKTC'de 14 Aralık'ta yapılan genel seçimlerden sonra hükümeti kurma konusunda ortak çalışma yürüten ve koalisyon hükümeti kurulması yönünde genel ilkelerde uzlaşmaya varan Cumhuriyetçi Türk Partisi ile Demokrat Parti'nin DP oluşturduğu komiteler, bakanlıkların dağılımı üzerinde görüşüyor. 
     AA muhabirinin edindiği bilgiye göre, Cumhuriyet Meclisi binasında, iki partinin genel sekreterleri başkanlığında ortak çalışmalarını sürdüren komiteler, hükümet protokolü konusunda anlaşmaya vardı. 
     Bakanlıkların partilere dağılımını görüşen komite, çalışmaları, Cumhurbaşkanı Rauf Denktaş'ın İstanbul'a hareketinden önce tamamlamayı hedefliyor. 
     Yetkililer, çalışmaların, Denktaş'ın İstanbul'a hareketinden önce tamamlanmaması halinde geç saatlere kadar süreceğini belirtiyor. 
     Komite çalışmalarına, öğleden önce CTP Genel Başkanı Mehmet Ali Talat ile DP Genel Başkanı, Devlet Bakanı ve Başbakan Yardımcısı Serdar Denktaş başkanlık etmişti. 
     Bu arada Denktaş, Başbakan Recep Tayyip Erdoğan ile yarın yapacağı görüşme için saat 19.00'da İstanbul'a gidecek. 
     
</TEXT>
</DOC>
