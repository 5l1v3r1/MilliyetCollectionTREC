<DOC>
<DOCNO> 203493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yazar/pulur.html </URL>
<DATE> 2003/12/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yeni Markiz'in yeni insanları 
</HEADLINE>
<TEXT>

   
   "ÖNÜMÜZDEKİ salı günü Markiz açılıyor " desek, acaba yirmi, otuz yaşlarında kaç kişi "Yaaa açılıyor mu " der. 
   "Markiz" 1980'de kapandı, 30 yaşında olanlar bile o tarihte yedi yaşındaydı, Markiz'i nereden bilecekler... 
   "Markiz", bir pastaneydi, İstanbul'un seçkin kişilerinin gittiği bir pastaneydi, bugünkü Ece Bar, Çiçek Bar, Bebek Oteli, The Marmara Oteli gibi bir yerdi, Osmanlı'dan Cumhuriyet'e geçmiş, 1980'de iş değiştirerek "yedek parçacı"ya dönmüştü. 
   
   "MARKİZ"in o tarihteki yeni sahibi, itirazlara bir anlam veremiyordu, "Ne var yani " diyordu 
   "Çok önemli denilen, bu duvar panolarının önünde pasta satılmasıyla, yedek parça satılması arasında ne fark var " 
   Her geçen gün yokluğunu çok daha iyi anladığımız kültür adamı Haldun Taner, bu kafaya isyan edenlerin başında geliyordu, 20 Ocak 1980'de, Milliyet'te şöyle yazmıştı 
   "Markiz'in mahvolup gitmemesi için uğraşanlar ne nostaljik bir romantizm itisi ile harekete geçmişlerdi, ne de kimsenin farkına varmadığı değerleri biz değerlendiririz snopluğu içinde idiler. Bunlar, her uygar büyük kentin onuru olan bu gibi lokallerin, yapıtların muhafazasının yine o kentin eski sakinlerine düşen en basit uygarlık borcu olduğuna inanmış ve bundan ötürü uyarı ödevlerini yerine getiren kimselerdi. Paris'te Dome kahvesini, Berlin'de Kempinski'yi parçacı dükkanı yapmaya kalkan olsa, bütün kent bu barbarlığın karşısına dikilir. Başta belediyesi olmak üzere, aydın çevreler, yazarlar, eleştirmenler, sanat kurulları, mimar birlikleri, tarihçiler ve benzerleri kıyameti koparırlar." 
   
   EĞER, son haberi "orada" duymuşsa, Haldun Taner'in ruhu herhalde şad olacaktır. 
   "Markiz" pastanesi, eski haliyle ve korunan fayans parçalarıyla, kartonpiyer süslemelerle, vitraylarla bu salı günü açılıyor, yarından sonra... 
   
   HALDUN Taner, Markiz'in müdavimlerini sıralarken şu önemli kişileri sayar 
   "İsmet Paşa, Celal Bayar, Şükrü Kaya, Tevfik Rüştü, Fethi Okyar, Şükrü Saracoğlu, Feridun Cemal, Sadi Irmak gibi devlet adamları, Necmeddin Molla, Necmettin Sahir, Muhittin Üstündağ gibi muteber zevat, Ahmet Haşim, Yakup Kadri, Fecr - i Aticiler, Hamdullah Suphi, Abdülhak Şinasi, İzzet Melih, Yusuf Ziya, Mithat Cemal gibi edebiyatçılar, Hüseyin Cahit, Yunus Nadi, Burhan Felek, Ulunay, Nizamettin Nazif gibi gazeteciler ve birçok büyükelçiler, banka müdürleri, baro reisleri sayılabilir." 
   
   MARKİZ mek n olarak aynen korunmuş olsa da, bu insanlar artık elbette yok 
   Onlar bir kültürün insanlarıydı, şimdiki "Markiz"in insanları, başka bir kültürün insanları olacak... 
   "Markiz"in yeni sahipleri açılış davetiyesine fantezi bir "kıyafet" notu eklemişler 
   "Koyu renk... Markiz'e uygun olduğunu düşündüğünüz şapkanızı giymekten çekinmeyiniz." 
   Mevlana der ki 
   "Dünle beraber gitti cancağzım 
   Ne kadar söz varsa düne ait 
   Şimdi yeni şeyler söylemek lazım." 
   Yeni "Markiz"de de, yeni insanlar, yeni şeyler söyleyecekler, yeni şeyler giyecekler. 
   Şapka giyen kaldı mı 
   
      
   
   
</TEXT>
</DOC>
