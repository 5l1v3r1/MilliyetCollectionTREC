<DOC>
<DOCNO> 203011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo04.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon yabancılardan çok memnun 
</HEADLINE>
<TEXT>

     Türkiye Kupası 2. Kademesi'nde, Kayserispor'u Romaschenko'nun 2 ve Yattara'ın 1 golüyle 3-1 yenerek, kupada bir üst tura çıkan Trabzonspor'da, yabancı oyuncuların verimi arttı. 
     Kadrosunda Belçikalı Somers, D'Haene ve Van De Paar, Fransız Oumar, Belaruslu Romaschenko, Avustralyalı Petkoviç, Ganalı Augustine ile Gineli Yattara'yı bulunduran Trabzonspor, yabancı oyunculardan genel olarak, önceki yıllara oranla daha fazla verim almaya başladı. 
     Karadeniz ekibinde yabancılar içerisinde, ilk 16 haftalık dönemde, sakatlık ve ailevi sorunlar yaşayan Augustine ile ligin başında sakatlanan ve halen sakatlığı süren Van De Paar'dan faydalanılamadı. 
     
     DAHA GOLCÜLER 
     Trabzonspor'un yabancı oyuncuları, geçen sezonki yabancı oyunculara oranla daha golcü bir kimliğe büründüler. 
     Geçen sezon bordo-mavili takımda ilk 16 hafta sonunda sadece Aurelio'nun attığı 2 gol bulunurken, bu sezon yabancı oyuncular 8 gol kaydettiler. 
     Bordo-mavili takımda bu sezonun ilk 16 haftasında Yattara ve Romaschenko 3'er, Somers ise 2 gol olmak üzere toplam 8 gol attılar. 
     
     SAVUNMANIN VAZGEÇİLMEZİ D'HAENE 
     Trabzonspor'da savunmanın vazgeçilmez ismi ise Belçikalı Karel D'Haene oldu. 
     Bordo-mavili oyuncu, ligin 16 haftasında sadece cezası nedeniyle Diyarbakırspor maçında görev yapmazken, geri kalan 15 maçın 13'ünde sahada 90 dakika forma giydi. 
     
     PETKOVİÇ'İN YÜKSELİŞİ 
     Sezon başında Konyaspor ve Fenerbahçe maçında yediği hatalı gollerle, kalesini Hasan Sönmez'e kaptıran ancak Denizlispor maçıyla birlikte tekrar kaleyi devralan Petkoviç'de son dönemde oldukça başarılı performans gösteriyor. 
     Petkoviç, Denizlispor maçıyla birlikte ligde son 8 maçta, kalesinde sadece 5 gol görürken, 5 maçta ise hiç gol yemedi. Söz konusu bu dönemde de mağlubiyet yüzü görmedi. 
     
     YATTARA, ŞOTA'NIN VARİSİ 
     Trabzonspor taraftarı arasında yabancı oyuncular arasında en gözde isim ise Yattara. 
     Bordo-mavili taraftarlar, Yattara için Gürcü oyuncu Sota'dan sonra Trabzonspor'a gelmiş en iyi yabancı oyuncu gözüyle bakıyorlar. 
     Yattara'nın transferini gerçekleştiren kulüp eski başkanı Özkan Sümer ise, bu oyuncunun hız ve teknik olarak çok üst düzeyde olduğunu belirterek, ''Yattara'nın mücadeleci özelliği yok. Ancak bu tip futbolculardan mücadele beklenmemeli. Kimsenin görmediği ise az mücadele etmesine karşın top kapma özelliğinin olması'' diye konuştu Sümer, Trabzonspor'un savunmasının vazgeçilmez ismi D'Haene'nin ise genç star olduğunu söyledi. 
     D'Haene'nin büyük paralara Trabzonspor'a gelmediğini de ifade eden Sümer, bu futbolcunun uzun yıllar bordo-mavili takıma hizmet edebileceğini belirtti. 
     
</TEXT>
</DOC>
