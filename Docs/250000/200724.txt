<DOC>
<DOCNO> 200724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/dunya/adun.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Putinizm'in zaferi 
</HEADLINE>
<TEXT>

   Rusya'da parlamento seçimlerinde Kremlin yanlısı sağcı partiler 450 sandalyenin 400'ünü aldı. Aşırı milliyetçiler sürpriz yaparak yüzde 11 oy alırken, 13'te kalan Komünist Parti'nin çöküşü belgelendi 
      CENK BAŞLAMIŞ Moskova 

   
   Rusya Parlamentosu seçimlerinde iktidar yanlısı partilerin ezici bir üstünlük sağlamasıyla Devlet Başkanı Vladimir Putin mart ayındaki başkanlık seçimlerindeki zaferi neredeyse şimdiden garantiledi. 
   450 sandalye için yapılan yarışa katılan 23 partiden sadece 4'ü yüzde 5 barajını aşarak parlamentoya girebildi. Putin tarafından açıkça desteklenen ve iktidarın olanaklarından geniş şekilde yararlanan Birleşik Rusya Partisi oyların yaklaşık yüzde 37'sini aldı. Komünist Parti yüzde 13 dolayında kalırken, büyük sürpriz yapan Vladimir Jirinovski liderliğindeki Liberal Demokratik Parti de yüzde 11 oy topladı. Seçimlerin belki asıl sürprizini ise, gizlice Kremlin tarafından desteklenen aşırı sağcı Anavatan Partisi yüzde 9'un üzerinde oy alarak yaptı. Sağcı Güçler Birliği ve Yabloko gibi Batı yanlısı liberal partiler yüzde 5 barajının altında kaldı. Böylece, yaklaşık 400 sandalyenin Kremlin yanlısı partiler arasında dağılması ve Putin'in anayasayı değiştirecek çoğunluğa ulaşması bekleniyor. 
   
   Maskaralık 
   Komünist Parti lideri Gennadiy Züganov, seçimlere hile karıştırıldığını öne sürdü ve "Bu yaşananlar maskaralıktan başka bir şey değil" diyerek sonuca itiraz edeceklerini açıkladı. Avrupa Güvenlik ve İşbirliği Teşkilatı ve Avrupa Konseyi Parlamenterler Meclisi gözlemcileri de Rusya seçimlerinin Batı standartlarından uzak olduğu eleştirisinde bulundu. İki kuruluşun temsilcileri Birleşik Rusya Partisi'nin devletin olanaklarından yararlandırılmasına da tepki gösterdi. Putin ise, seçimleri Rusya'da demokrasinin güçlenmesi yolunda atılan yeni bir adım olarak değerlendirdi ve oylamanın adil, özgür ve açık yapıldığını söyledi. 
   Bu sonuçlar, Putin'in iktidara gelmesinden bu yana Rusya'da esmeye başlayan "Putinizm" rüzg rının tüm ülkeyi sardığını gösteriyor.Yeni parlamentonun Kremlin'le uyum içinde çalışacağına kesin gözüyle bakılıyor. Marttaki başkanlık seçimlerinde Putin'in karşısına güçlü bir aday çıkması da beklenmiyor. 
   
   
   
</TEXT>
</DOC>
