<DOC>
<DOCNO> 242633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko01.html </URL>
<DATE> 2004/05/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ÖİB, Tüpraş'ta yürütmeyi durdurma kararına itiraz edecek 
</HEADLINE>
<TEXT>

     Özelleştirme İdaresi Başkanlığı, Tüpraş'ın özelleştirilme süreci ile ilgili olarak Ankara 10. İdare Mahkemesi'nin kararına Bölge İdare Mahkemesi nezdinde itiraz edileceğini bildirdi. 
     Başkan Metin Kilci imzasıyla Borsa'ya gönderilen açıklamada, Türkiye Petrol Rafinerileri A.Ş. TÜPRAŞ hisselerinin yüzde 65,76'sına tekabül eden İdare hissesinin blok satış yoluyla özelleştirilmesi için açılan ihale sonucu, 1 milyar 302 milyon ABD Doları bedelle Efremov Kautschuk GMBH firmasına satışının Özelleştirme Yüksek Kurulu'nun ÖYK 6 Şubat 2004 tarih ve 2004 10 sayılı kararı ile onaylandığı hatırlatıldı. 
     Bu çerçevede, TÜPRAŞ'daki yüzde 65,76 oranındaki kamu hissesinin özelleştirilmesine ilişkin İhale Komisyonu kararının iptali istemiyle Ankara 10. İdare Mahkemesi'nde açılan davada ilgili mahkemenin 21 Mayıs 2004 tarihinde yürütmeyi durdurma kararı verdiği kaydedilen açıklamada, ''10. İdare Mahkemesi'nin kararına karşı İdaremiz tarafından, Bölge İdare Mahkemesi nezdinde itiraz edilecektir'' denildi. 
     
</TEXT>
</DOC>
