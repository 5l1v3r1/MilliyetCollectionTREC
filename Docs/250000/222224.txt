<DOC>
<DOCNO> 222224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko09.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP Sanayi üretimindeki artış, istihdam olanaklarına yansımadı 
</HEADLINE>
<TEXT>

     Devlet Planlama Teşkilatı DPT , sanayi üretimindeki artışın, benzer ölçüde yeni istihdam olanaklarına yansımadığı saptamasında bulunurken, 'mevcut işgücünün daha fazla çalışması ve verimlilikteki artışın' bu sonucu getirdiğini bildirdi. 
     DPT, 2003 yılının son çeyreğine ilişkin istihdam verilerini yorumladı. 
     Buna göre, geçen yılın son çeyreğinde işsizlik oranı yüzde 11'den yüzde 10.3'e gerilerken, işsizlik oranındaki azalmada, işgücüne katılım oranının yüzde 50.3'ten yüzde 47.1'e gerilemesi etkili oldu. 
     Son çeyrekte toplam istihdam bir önceki yılın aynı dönemine göre yüzde 3.9 oranında 847 bin kişi azalarak 20 milyon 811 bin kişi oldu. İşsiz sayısı da yüzde 10.9 azalarak 2 milyon 396 bin kişiye indi. İşsizlik oranı kentsel yerlerde 2.4 puan azalarak yüzde 12.5, kırsal yerlerde ise 1 puan artarak yüzde 7.5 oldu. 
     Eğitimli genç nüfusun işsizlik oranı aynı dönemler itibariyle yüzde 29.8'den yüzde 25.4'e geriledi. 
     Son çeyrekte istihdam bir önceki yılın aynı dönemine göre, tarım sektöründe yüzde 10.8, sanayide ise yüzde 3 oranında azaldı. İnşaatta ise istihdam yüzde 12.4 oranında arttı. 
     
     YENİ İŞ OLANAKLARI YETERİNCE AÇILMADI 
     Bu göstergelere göre, sanayi üretimindeki artış benzer ölçüde yeni istihdam olanaklarına yansımadı. Kriz dönemine göre yeni iş olanakları yeterince açılmadı. Mevcut işgücünün daha fazla çalışması ve verimlilikteki artışın bu sonucu getirdiği düşünülüyor. 
     İnşaat sektörü istihdamındaki artış ise gelecek dönemler için olumlu bir gelişme olarak niteleniyor. 
     
</TEXT>
</DOC>
