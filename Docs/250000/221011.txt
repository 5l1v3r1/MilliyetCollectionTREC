<DOC>
<DOCNO> 221011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği-Valencia biletleri satışa çıktı... 
</HEADLINE>
<TEXT>

     Gençlerbirliği, UEFA Kupası 4. turunda İspanya'nın Valencia takımıyla yapacağı maçın hazırlıklarına başladı. 
     Beştepe İlhan Cavcav Tesisleri'nde, Teknik Direktör Ersun Yanal yönetiminde yapılan antrenmana, omzundan sakat olan Baki dışında tüm futbolcular katıldı. Teknik Direktör Yanal, Fenerbahçe yenilgisinden dolayı morali bozuk olan futbolcularına önce ayak tenisi oynatırken, daha sonra da gol vuruşu çalıştırdı. Uzun süredir sakatlığı nedeniyle takımla birlikte antrenmanlara katılamayan Nihat da bugünkü çalışmada yer aldı. Nihat'ın antrenmanlardaki performansına göre, Valencia maçının kadrosunda yer alıp almayacağı belli olacak. 
     Teknik Direktör Yanal, antrenman sonrası yaptığı açıklamada, Valencia'nın çok hızlı hücum eden bir ekip olduğunu belirterek, ''Gençlerbirliği de Valencia'dan aşağı değildir. Biz de hücumda çabuk çoğalan, hızlı oyunculardan kurulu bir ekibiz. Başkentli taraftarlarımızı, Parma maçında olduğu gibi bu maçta da bize destek olmaya çağırıyoruz. İspanya'daki rövanş maçına avantajlı skoru elde ederek gideceğimizi umut ediyorum'' diye konuştu. 
     Futbolculardan Youla, Valencia maçının zor olacağını, ancak bundan önceki turlarda da Avrupa'nın çok güçlü takımlarını elediklerini belirterek, ''Hepimiz bu maça konsantre olduk. İnşallah perşembe günü Valencia'yı yeneceğiz'' dedi. 
     Mustafa Özkan ise Valencia'nın İspanya Ligi'nin güçlü takımlarından olduğunu, ancak taraftarlarının kendilerini desteklemesi halinde bu turu da geçeceklerini söyledi. 
     Kaleci Botanjic de Valencia maçına çok iyi hazırlanacaklarını, takım arkadaşlarına güvendiğini ifade ederek, ''Kolay olmayacak ancak Valencia'yı da eleyeceğiz'' dedi. 
     Bu arada Gençlerbirliği-Valencia karşılaşmasının biletleri ''Biletix'' tarafından satışa sunuldu. Bilet fiyatlarının kale arkası 10 milyon, maraton 20 milyon, kapalı tribün ise 30 milyon lira olarak belirlendiği bildirildi. 
     Gençlerbirliği, Valencia maçının hazırlıklarını yarın akşam saat 20.00'de yapacağı antrenmanla sürdürecek. 

     
</TEXT>
</DOC>
