<DOC>
<DOCNO> 243772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun17.html </URL>
<DATE> 2004/05/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Talat Ada'daki geçişlerde kayıt yapma işleminden vazgeçemeyiz... 
</HEADLINE>
<TEXT>

     KKTC Başbakanı Mehmet Ali Talat, Güney Kıbrıs ile KKTC arasındaki geçişlerde kimlik kartlarının kaydedilmesi uygulamasından şu anki koşullarda vazgeçmenin mümkün olmadığını belirterek, ''İçinde yaşadığımız olağanüstü koşullarda kayıt yapmak, geçenleri kaydetmek, şu an için vazgeçebileceğimiz bir şey değildir'' dedi. 
     Başbakan Talat, bir kabulü sırasında KKTC ile Güney Kıbrıs arasındaki geçişlere değinerek, gece yarısından sonraki geçişlere tolerans tanınması konusunda gerekli talimatları verdiklerini söyledi. 
     Geçişlerle ilgili Rumların şikayetlerinin hiç bitmeyeceğine işaret eden Başbakan Talat, Rumların, ''Kuzey Kıbrıs'ta yasa dışı bir devlet var. Bu devlet kimlik kartına baktığı takdirde polisi de yasa dışıdır, başbakanı da yasadışıdır, örgütleri de yasa dışıdır. Bunlarla işbirliği yapmak yasal değildir'' hayali içinde yaşadığını kaydetti. 
     Bu nedenle, yapılacak her şeyin Rumlar için kabul edilmez olduğunu belirten Talat, geçişlerde kimlik kartı uygulamasına geçildiği için karşılaştığı çok sayıda Rumun kendisine teşekkür ettiğini söyledi. 
     Formalitelerin azaltılmasının iyi olduğunu ifade eden Başbakan Talat, şöyle konuştu 
     ''Ama içinde yaşadığımız olağanüstü koşullarda kayıt yapmak, geçenleri kaydetmek, şu an için vazgeçebileceğimiz bir şey değildir. Dediğim gibi olağanüstü şartlar var ve birbirini tanımayan iki idare var. Devletten bahsetmiyorum. Birbirini tanımayan iki idare. Dolayısıyla işbirliği yapamıyor. O yüzden bu kayıt mekanizması olmak durumundadır ki bir aksilik olduğunda neyin ne olduğu tespit edilsin. Aksi halde çok kötü şeylerle de karşılaşabiliriz. Bu konuda ne olabilir bilemiyorum, ama olduğunda 'Bu adam var mıydı, yok muydu, nerede başına bir şey geldi' kimse hesap veremez, kimse anlatamaz. Bu nedenle şu an için bir kayıt sistemi gereklidir.'' 
     
     RUMCA YAZILI KİMLİK KARTLARI 
     Başbakan Talat, KKTC polisinin Rumca yazılı kimlik kartlarını sınır kapısında kabul etmemesine de değinerek, ''Kıbrıs'ın iki dili olduğunu, bu nedenle bu kimlik kartlarının yasadışı olduğunu, sadece Rumca kimlik kartı çıkarılamayacağını, bunun 1960 Anayasası'na da aykırı olduğunu'' söyledi. 
     Başbakan Talat şöyle devam etti 
     ''O yüzden bunu Rum basınına da söyledim, 'Devletiniz yasadışı bir iş yaptı hesabını ona sorunuz' dedim. Biz alelacele kapılarımızdaki görevlilerimize Rumca öğretecek değiliz. Öğretmeliyiz tabii, ama bu genel bir şeydir. Ama alelacele Rumca öğretmemiz mümkün değil. 'Kıbrıs Cumhuriyeti'nin resmi dilleri Türkçe ve Rumcadır. Kimlik kartları da öyle olmalıdır.'' 
     
</TEXT>
</DOC>
