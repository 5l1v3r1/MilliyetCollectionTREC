<DOC>
<DOCNO> 247371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo01.html </URL>
<DATE> 2004/06/12/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Olimpiyat meşalesi Mısır'da... 
</HEADLINE>
<TEXT>

     Olimpiyat meşalesi ilk defa bir Arap ülkesi olan Mısır'a geldi. 
     Nasr kentinde başlayan törende olimpiyat meşalesini, ilk olarak Mısırlı Judocu Muhammed Raşvan taşıdı. Raşvan'ın ardından Mısırlı ünlü sanatçı Yüsra Şelale'nin aldığı meşale, 34 kilometrelik mesafe boyunca 100 Mısırlı tarafından taşındı. 
     Arube caddesinden başlayan törende olimpiyat meşalesi, Mergani, Menşiyet El-Bekri, Ramsis, Cumhuriyye, Atebe, Fuad, Şerif, Talat Harb semtlerini dolaşarak Tahrir Meydanı'na geldi. Meşalenin Tahrir Meydanı'na gelişinde Mısır'ın folklor oyunu Tannura sahnelendi. 
     Kahire Valisi Abdurrahim Şahhata'nın da hazır bulunduğu gösterinin ardından Nil nehri üzerinde geçilerek Kahire Kulesi'ne getirilen olimpiyat meşalesi, Opera Meydanı ve Dokki semtinin ardından Kahire Üniversitesi önüne geldi. Burada Mısır ve Yunan folklor ekiplerinin sergiledikleri gösterinin ardından meşale, piramitlerin içinde dolaştırıldıktan sonra Sfenks'in önüne taşındı. Tören, olimpiyat meşalesiyle Sfenks'in karşısında kurulan sahnenin önündeki büyük meşalenin tutuşturulmasının ardından sona erdi. Mısır halkının büyük ilgi gösterdiği tören sırasında Mısırlı ünlü sanatçı Noşka Mısır ve Yunan folklor ekipleri çeşitli gösteriler sundu. 
     Mısır'dan Güney Afrika Cumhuriyeti'nin başkenti Cape Town'a hareket eden olimpiyat meşalesi, 6 Temmuz'da İstanbul'a gelecek. 
     
</TEXT>
</DOC>
