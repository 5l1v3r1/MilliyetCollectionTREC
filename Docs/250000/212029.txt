<DOC>
<DOCNO> 212029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur23.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük tanığın tüyler ürperten ifadesi... 
</HEADLINE>
<TEXT>

     Samsun'da, yakılarak öldürülen genç kadının 6 yaşındaki oğlu, tanık olarak dinlendiği duruşmada, verdiği ifade ile salondakileri adeta dehşete düşürdü. 
     Samsun 2. Ağır Ceza Mahkemesi'nde görülen davanın duruşmasında, Taflan Beldesi'nde yaklaşık 1 yıl önce meydana gelen olayda 3 çocuk annesi Gülay Gürgün'ü 30 para karşılığı yakarak öldürdüğü iddia edilen Resul Taşkara 32 ile azmettirici olduğu gerekçesiyle tutuklanan kadının eski eşi Adem Kalaycı'nın 36 yargılanmasına başlandı. 
     Duruşmaya, Ordu Kapalı Cezaevi'ne bulunan Resul Taşkara can güvenliği gerekçesiyle katılmazken, diğer sanık Kalaycı hazır bulundu. 
     Eşini erkeklerle ilişkisi olduğu gerekçesiyle öldürttüğü iddia edilen Kalaycı, hakkındaki suçlamaları kabul etmeyerek, olayla ilgisinin bulunmadığını savundu. 
     Olayın görgü tanığı olduğu gerekçesiyle ifadesine başvurulan Gülay Gürgün'ün 6 yaşındaki oğlu Kerem'in söyledikleri ise salonda bulunanları adeta dehşete düşürdü. 
     İfadesinde bir kişinin annesiyle kendisini bir otomobile bindirdiğini anlatan küçük tanık, şunları anlattı 
     ''Biraz gittikten sonra yolda başka bir amca daha otomobile bindi. Benzinliğe gittik, oradan şişeyle benzin aldılar. Sonra uzaklara götürdüler. Orada annemi dövüp, karanlık bir yere götürdüler. Sonra arabaya yanıma gelip annemi ısıttıklarını söyleyip beni başka bir yerde bıraktılar. Beni başkaları bulup babama götürdü'' diye konuştu. 
     Mahkeme heyeti, dosyadaki eksiklerin giderilmesi için duruşmayı erteledi. 
     
</TEXT>
</DOC>
