<DOC>
<DOCNO> 206923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/asiy.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad'dan ailece beyaz sayfa 
</HEADLINE>
<TEXT>

   Eşi ve iki çocuğuyla birlikte Ankara'da sıcak mesajlar veren Suriye lideri Esad, Türkiye'nin sınırlarını ilk kez resmen tanıdığı iki ekonomik anlaşmaya imza attı 
      UTKU ÇAKIRÖZER, BAHAR ATAKAN Ankara 

   
   Suriye lideri Başar Esad'ın, Türkiye'ye bu ülkeden yapılan devlet başkanı seviyesindeki ilk ziyaret özelliği taşıyan gezisi, Ankara - Şam ilişkilerinde beyaz bir sayfa açtı. Dışişleri Bakanı Abdullah Gül'ün türbanlı eşini getirmediği karşılama töreninde Devlet Bakanı Kürşad Tüzmen'in başı açık eşi hazır bulundu. Eşi ve iki çocuğuyla geldiği Ankara'ya sıcak mesajlar veren Suriye lideri Esad, Türkiye sınırlarını ilk kez resmen tanıdığı ekonomik anlaşmalara imza atarken, Cumhurbaşkanı Ahmet Necdet Sezer'le birlikte Irak'taki Kürt federasyonu girişimlerine "ortak tepki" gösterdi. 
   
   Artık güven var 
   Esenboğa Havaalanı'nda Başbakan Yardımcısı Abdullah Gül ve Devlet Bakanı Kürşad Tüzmen tarafından karşılandıktan sonra Anıtkabir'i ziyaret eden Esad ve eşi Esma Esad, Sezer ve eşi Semra Sezer tarafından da Çankaya Köşkü'nde resmi törenle karşılandı. 
   Esad, Çankaya Köşkü'ndeki ziyaretinin "tarihi" olduğunu belirterek ilişkilerin "zirveye doğru tırmanmakta" olduğunu vurguladı. 
   İkili ilişkilerde bugün iftihar edilebilecek bir noktaya gelindiğini ifade eden Esad, "Birlikte güvensizlik ortamından güven ortamına kavuştuk" dedi. Cumhurbaşkanı Sezer de, geçmişte yaşanan sıkıntılı dönemlerin geride bırakılmasının her iki ülke için de yeni ufuklar açtığını belirtti. 
   
   Hatay'dan vazgeçtiler 
   Görüşmelerde şu konularda somut adımlar atıldı 
   HATAY Suriye, ilk kez Hatay üzerindeki hak iddialarından vazgeçtiğini resmi bir belgede kabul etti. Esad ve Sezer'in huzurunda iki ülkenin bakanları tarafından imzalanan çifte vergilendirmenin önlenmesi ve yatırımların karşılıklı teşviki anlaşmalarının ikisinde de Türkiye'nin uluslararası hukuka dayalı tüm dünya tarafından kabul gören "ülke tanımı" Şam yönetimince de kabul edildi. 
   IRAK Sezer ve Esad, Irak'ta Kürtlerin etnik federasyon yönündeki adımlarına ortak tepki gösterdi. Sezer, Irak'ın toprak bütünlüğünün ve ulusal birliğinin korunması amacını etkin biçimde gözetme kararlılığı içinde olduklarını söyledi. Esad da, "Irak konusunda Türkiye ile mutabakat içindeyiz. Irak'ın toprak bütünlüğünün korunması, bağımsızlık ve siyasi birliğinin devamından yanayız" dedi. 
   KONSOLOSLUK Vize işlemlerinin kolaylaştırılması için Gaziantep'te bir konsolosluk açacaklarını duyuran Esad, ileride de serbest ticaret anlaşması imzalamayı hedeflediklerini belirtti. 
   
      İki bebekli diplomasi    İki bakan ve 100'e yakın bürokrat ve işadamının da bulunduğu Suriye heyeti Ankara'ya iki uçakla geldi. 
   Hafız, bakıcılarıyla birlikte havaalanında kırmızı halıda yürürken, foto muhabirlerinin büyük ilgisinden korktu. VIP salonunun girişindeki merdivenlerde sıkışıklık yaşanması üzerine, bakıcıları Hafız'ı kollarından yukarı kaldırarak basamakları çıkardı. 
   Esad, Anıtkabir Özel Defteri'ne, "Modern Türkiye devletinin kurucusunun mozolesini ziyaret ettiğim için çok mutluyum" yazdı. 
   
   550 dolara örtü 
   Esad'ın Köşk'e giderken geçtiği Atatürk Bulvarı'nın iki tarafına 100'er metre arayla Suriye bayrakları asıldı. 
   Esma Esad ve Semra Sezer, Olgunlaşma Enstitüsü'nce düzenlenen "Fatih Koleksiyonu" defilesinde sunulan Osmanlı saray giysileri defilesini izledi. Esad, enstitüden 550 dolara, Türk işi ipek üzerine sırma masa örtüsü aldı. 
   
   Öğrencilerden hediye 
   Esma Esad'ın ebru tezg hında yaptığı fular kendisine hediye edildi. Enstitü öğrencilerinin de Maraş işi siyah saten çanta hediye ettiği Esad, enstitüye, dostluğu ifade eden kumaş ve saten dokuma tezg hı hediye etti. 
   Çankaya Köşkü'nde kar yağışı altında yapılan resmi karşılamada Sezer palto giyerken Esad takım elbise giydi. Yerlerin buzlu olması konuk heyete zor anlar yaşattı. Suriye Turizm Bakanı Sadullah Alkala, Camlı Köşk önünde düşüp başından yaralanırken, Esad'ın korumalarından biri de kolunu kırdı. 
   
   Zeyn'i ağlattılar 
   Başar Esad'ın Türkiye gezisine eşi Esma Esad ile 2 yaşındaki Hafız ve 2.5 aylık Zeyn de katıldı Havalanında Küçük Hafız bir ara korkudan yürüyemezken, Zeyn'in görüntülenmek istenmesi ayrı bir karmaşaya neden oldu. Foto muhabirlerinin camdan Zeyn'i görüntülemek istemesi üzerine bakıcısı yüzünü açtığı bebeği kameralara çevirdi. Flaşlardan rahatsız olan Zeyn, sonunda çığlık çığlığa ağlamaya başladı. 
   
   Esad'a 'ABD'nin terör' mesajı    Suriye lideri Esad, Cumhurbaşkanı Sezer'in yanı sıra Başbakan Recep Tayyip Erdoğan'la da görüştü. Görüşmelerde Türk tarafından, Washington'un, Suriye'nin teröre destek vermemesi mesajını alan Esad, Ortadoğu'da barışın sağlanması için İsrail dahil bölgenin kitle imha silahlarından arındırılması gerektiğine dikkati çekti. BM Güvenlik Konseyi'ne sunulan Suriye önerisine destek isteyen Esad, Türkiye'nin teklife sıcak baktığını ve desteklediğini de açıkladı. 
   
   TBMM'den alkış 
   TBMM Genel Kurul çalışmalarını da locadan izleyen Esad, milletvekilleri tarafından alkışlarla karşılandı ve uğurlandı. Esad, alkışlara ayağa kalkıp elini göğsüne koyarak karşılık verdi. 
   Dışişleri Bakanı Abdullah Gül, eşiyle birlikte gelen Esad'ı karşılamaya türbanlı eşi Hayrünnisa Gül'ü götürmedi. Esma Esad'ı, Devlet Bakanı Tüzmen'in başı açık eşi Perihan Tüzmen bir buket çiçekle karşıladı. Hayrünnisa Gül'ün gelmemesinin doğal olduğunu savunan yetkililer, "Hükümet 'refakatçi bakan' olarak Tüzmen'i belirlediği için o eşiyle birlikte gitti. Gül sadece karşılamaya geldiği için eşini getirmedi" dediler. 
   
   
   
</TEXT>
</DOC>
