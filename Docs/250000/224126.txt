<DOC>
<DOCNO> 224126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/guncel/gun90.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
      
   Tiplemeler ..    No 20 Sinema Seyircisi Tiplemeleri... 
   Rötargiller Film başladıktan 10-15 dakika sonra, elinden tuttukları sevgililerini -sanki suç onunmuş havası yaratarak- çekiştire çekiştire salona girerler. Üzerlerindekini çıkarıp, ellerindekini bir yere koyup filmi izlemeye hazır hale geldiklerinde filmin ilk yarısı bitmiş olur. Kendilerini iyi tanıdıkları için, film başladıktan sonra içeriye izleyici alınmayan sinemaları bilirler ve asla o "anlayışsız" mek nlara gitmezler... 
   Çerezgiller Bileti aldıktan hemen sonra ilk iş olarak büfeye saldırırlar. Sinemaya gitmek onlar için patlamış mısır ve kolayla eş anlamlıdır. O mısırı, harş-hurş yedikten sonra kutunun dibinde kalanlar için sondaj yapmayı ve çevreye verilen rahatsızlık miktarını arttırmayı asla ihmal etmezler. En kötü modelleri, sevgilisine ayrı bir kutu alacağına, en büyük boydan bir kutu alıp "ortak rahatsızlık çalışması" yapmaya teşvik edenler... 
   Kesintisiz İletişimcigiller Salona girer girmez cep telefonlarını "sessiz" fakat "titrek" konuma getirirler. Hayatları boyunca gelmemiş, ama sinemada bulundukları o iki saatte geleceğini umdukları haberi bekleyerek asla telefonlarını kapatmazlar. Ne tür bir haber almayı bekledikleri yıllardır anlaşılamamıştır. Mesaj geldiğinde ses sistemlerinde "dı-dı-dıt" şeklinde bozukluklara yol açarlar. Gelen mesaja mutlaka cevap verirler. İşi daha ileriye götürüp elleriyle ağızlarını kapatıp konuşan çeşitleri de mevcuttur... 
   Lakırdıgiller "Sinemaya mutlaka 4 kişiden fazla gidilir" gibi tuhaf bir inanışa sahiptirler. Koltukların kollukları onların birbirlerine yaklaşıp film boyunca konuşmalarını engelleyemez. O hoş ve de oldukça boş muhabbetlerinin nedense sizi de ilgilendirdiğini düşünerek fısıldamayı tercih etmezler. Konuşur, gülüşür, eğlenirler. Çevrelerindeki 10'ar koltukluk alanda feci etkilidirler... 
   Jenerikçigiller Onlar için sinema bir mabettir. En ufak bir disiplinsizliğe tahammülleri yoktur. Her tür sese karşı derhal tepkilerini gösterirler. Koltuğunuz yan yanaysa işiniz zor demektir. Film arasında çıkmak için kalktığınızda önlerinden geçmenizden hoşnut olmadıklarını, hiç istiflerini bozmayarak gösterirler. Pek bir şey yiyip-içmezler. Filmin sonunda ilk yazılarla birlikte ayağa kalkanlara sinirlenirler. Bütün jeneriği seyreder, sert bakışlarla mümkünse size de seyrettirmeye çalışırılar... 
   


   
   
   Seçim Özel    Eyvallah 
   "ANAP Ömür Otomotiv'e hayırlı işler diler .." 
   
</TEXT>
</DOC>
