<DOC>
<DOCNO> 216733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun16.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Basını Denktaş dini devlet istiyor... 
</HEADLINE>
<TEXT>

     Kıbrıs Rum basını, dün ikincisi yapılan Kıbrıs müzakerelerinde KKTC Cumhurbaşkanı Rauf Denktaş'ın, ''devletin dini de olası gerektiği'' görüşünü ortaya koyduğunu yazdı ve bu durumu, ''Denktaş dini devlet istiyor'' şeklinde yorumladı. 
     Lefkoşa Uluslararası Havaalanı yakınlarındaki konferans merkezinde dün yapılan ikinci gün Kıbrıs müzakerelerine ilişkin haberlerinde, Denktaş'ın masaya koyduğu önerileri ve BM Genel Sekreteri'nin Kıbrıs Özel Temsilcisi Alvaro de Soto'nun merkezi hükümetin binaları, bayrak ve marş konularını gündeme getirmesini öne çıkaran Rum basını, Denktaş'ın, atanması öngörülen üç yabancı yargıçtan birinin Müslüman bir ülkeden olmasını istediğini yazdı. 
     Fileleftheros gazetesi, ''Dini devlet istiyor'' başlıklı haberinde, Denktaş'ın, ''BM Genel Sekreteri'ne sunduğu belgede iki bölgeli, iki milletli çözümden bahsettiğini, dün de buna, devletin dini olması gerektiğini eklediğini'' belirtti. 
     ''Bu tezin, bölünme mantığını güçlendirdiğini ve Kıbrıs Türk idaresi altında geri dönecek Rumların sayısının azaltılması talebiyle bağlantılı olduğu'' yorumunu yapan gazete şunları yazdı 
     ''Bilgili kaynaklar, Denktaş'ın hedefinin, 'iki ayrı etnik dini devlet çözümü hedefleyecek bir çerçeve şekillendirmek' olduğunu söylediler. Türk tarafının dün, 'Kıbrıs Türk Oluşturucu Devletçiği'nde ikamet edecek Rumların oy hakkından mahrum edilmesi konusunu gündeme getirmesi rastlantı olarak görülmüyor. Bu talep, elbette Rum tarafınca kabul edilmedi.'' Denktaş'ın, Annan planında öngörülen Anayasa Mahkemesi'ne atanacak 3 yabancı yargıçtan birinin Müslüman bir ülkeden gelmesi isteğine Rum tarafının karşı çıktığını bildiren gazete, Kıbrıs Rum tarafının, Kıbrıs'ın AB'ye üye olacak olması nedeniyle yargıçların Avrupalı olması gerektiği görüşünü savunduğunu kaydetti. 
     Habere göre, Rum yönetimi lideri Tasos Papadopulos, anlaşmadan hemen sonra Kıbrıs Rum tarafına iade edilecek bölgelerin BM denetimine verilmesini istedi, Denktaş ise bunu kabul etmedi. 
     
     DE SOTO'YA TEPKİ 
     Gazete, de Soto'nun dün, müzakerelerde ilerleme olduğu izlenimini yaratma taktiği uyguladığını ve Kıbrıs Rum tarafının de Soto'ya tepki gösterdiğini duyurdu. 
     Alvaro de Soto'nun dünkü görüşme gündemine, merkezi devletin binaları, bayrak, marş ve yargıçları koyarak, prosedürün, bu tür ayrıntıların konuşulabileceği derecede ilerlediği izlenimini yaratmaya çalıştığına işaret eden gazete, ''de Soto'nun bunu, müzakerelerin ilk gününde iki taraf arasındaki görüş ayrılıklarının çok büyük olduğunun yayılması nedeniyle yaptığını'' yazdı. 
     Alithia gazetesi de, ''De Soto, oyun kartlarını yeniden karıştırdı'' başlıklı haberinde, herkesin esas konular üzerine müzakerelerin başlamasını beklediği bir anda, Alvaro de Soto'nun dün oyun kartlarını yeniden karıştırdığını ve ikincil konular olarak nitelenen merkezi hükümet binaları, marş ve bayrak konularını gündeme getirdiğini belirtti. 
     Gazete, de Soto'nun, ''bu diplomatik trikinin, bir yandan bir hareketlilik ve ilerleme olduğunu, bir yandan da en azından bazı konularda anlaşmaya varıldığını göstermeyi hedeflediği'' değerlendirmesini yaptı ve Rum yönetiminin, de Soto'nun bu hareketine tepki gösterdiğini duyurdu. 
     Rum yönetimi sözcüsü Kipros Hrisostomidis, bu konuda şöyle konuştu 
     ''Her şeyin ötesinde, bu konuların incelenmesi, hiçbir şekilde, müzakerelerin gidişatı konusunda ilerleme veya çıkmaz, iyimserlik veya kötümserlik mesajı veriyor şeklinde yorumlanmamalıdır. Bunlar sadece Genel Sekreter'in belirlediği gündem konularıdır. Bu bağlamda müzakerecilerin ilgilenmeleri gerekir ki bunu yapıyoruz. Bunları, öncelikli konular olarak görmememize ve görüş ayrılıkları bulunan pek çok başka öncelikli konu bulunduğuna inanmamıza rağmen, üstlendiğimiz yükümlülükleri yerine getirmeye her zaman hazır olma zorunluluğumuzdan yapıyoruz'' Kıbrıs Türk tarafı da dünkü görüşmelerin ardından yaptığı açıklamalarda, de Soto'nun ''müzakereleri yavaşlatma eğilimi içinde olduğu izlenimi verdiğini'' belirterek, bu durumdan duyulan rahatsızlığı dile getirmişti. 
     Bu arada basın haberlerinde, de Soto'nun salı günü yapılacak ortak görüşmeden sonra, iki taraf liderleriyle ayrı ayrı görüşmeler de isteyeceği belirtildi. 
     Öte yandan, yasalarla ilgili teknik komitenin alt komitelere ayrıldığı ve bunların, ''Kurumlar, Yönetim ve Federal Hukuk'', ''Polis, Vatandaşlık ve Sığınma'', ''Denizcilik, Yeraltı Kaynakları ve Üretim Kaynakları'', ''Ekonomik Konularla İlgili Olacak Yasalar''la ilgileneceği kaydedildi. 
     
</TEXT>
</DOC>
