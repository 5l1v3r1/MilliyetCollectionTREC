<DOC>
<DOCNO> 217111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun06.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazakistan'da Türk inşaatçılığını hedef alan haberlere tepki 
</HEADLINE>
<TEXT>

     Rusya'nın başkenti Moskova'da bir Türk firması tarafından inşa edilen su parkının tavanının çökmesi üzerine Kazakistan'da Türk inşaat sektörünü hedef alan haberlere Türkiye Büyükelçiliği tepki gösterdi. 
     Büyükelçilikten yapılan yazılı açıklamada, bu tür haberler ''talihsiz ve ön yargılı'' olarak nitelendirildi. Moskova'da can kaybı ve yaralanmayla sonuçlanan havuz kazasından ''derin üzüntü'' duyulduğu belirtilen açıklamada, şöyle denildi 
     ''Bu üzücü olayla bağlantılı olarak, Kazakistan Afet İşleri Ajansı yetkililerinin açıklamalarına atfen, Kazak basın-yayın organlarında, Türk firmalarınca Kazakistan'da inşa edilmiş binaların denetlemeye alındığı şeklinde çıkan haberler Büyükelçiliğimizde ve Türk toplumunda rahatsızlık yaratmıştır.'' Açıklamada, ''Moskova'daki kazanın soruşturması sonuçlanmadan ve dolayısıyla kazanın nedeni henüz resmi olarak tespit edilmeden, Kazakistan'da faaliyet gösteren Türk inşaat sektörünü hedef alan haberlerin talihsiz ve ön yargılı olarak değerlendirildiği'' ifade edildi. 
     Kazakistan'da Türk firmalarınca inşa edilen binaların, ilgili Kazak makamlarınca onaylanan projeler doğrultusunda ve Kazak makamlarının denetimiyle tamamlandığına dikkat çekilen açıklamada, Kazak makamlarınca Kazakistan'da müteahhitlik alanında daha fazla Türk yatırımı yapılması talebinde bulunulurken, Türk firmalarını hedef gösteren resmi açıklamalar ve bu doğrultuda basın yayın organlarında çıkan mesnetsiz haberlerin çelişkili bulunduğu ve üzüntüyle karşılandığı ifade edildi. 
     Açıklamada, Türkiye'nin dost ve kardeş Kazakistan'ın bağımsızlığını ilan etmesinden bu yana, Kazakistan'ın her alanda gelişme ve kalkınması için her türlü desteği sağlandığı ifade edilerek, müteahhitlik hizmetlerinin bu alanda başı çeken sektörlerden biri olduğu kaydedildi. 
     Türkiye'nin Kazakistan'a sağladığı müteahhitlik hizmetlerinin 1991-2003 döneminde 2,5 milyar doları aştığı belirtilen açıklamada, sadece 2003 yılında Türk firmalarının Kazakistan'daki müteahhitlik yatırımlarının 247 milyon dolara ulaştığı bildirildi. 
     Açıklamada ayrıca, başkent Astana'nın yeniden yapılandırılması projesinin yaklaşık yüzde 60'lık bölümünün Türk firmalarca üstlenildiği hatırlatıldı. 
     
</TEXT>
</DOC>
