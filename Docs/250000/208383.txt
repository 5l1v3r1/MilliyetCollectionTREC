<DOC>
<DOCNO> 208383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo08.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, ikinci yarıya iddialı hazırlanıyor... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Antalya Belek'te 2 Ocak'tan bu yana sürdükleri kampın çok verimli geçtiğini belirterek, ''Takım olma ruhunu bu kampta yakaladık'' dedi. 
     Kaya, AA muhabirine yaptığı açıklamada, gerek arkadaşlık, gerek futbolcuların antrenmanlarda sergiledikleri hırslı, istekli ve azimli çalışmanın, uzun süredir arzu ettikleri, Bursaspor'a yakışır düzeyde olduğunu söyledi. 
     Futbolcuların, teknik heyetin istediklerini yapmak için var güçleriyle çalıştıklarını anlatan Suat Kaya, ''Kamp çok yararlı geçti. Taraftarlarımız ikinci yarı bambaşka bir Bursaspor izleyecek. Takım olma ruhunu bu kampta yakaladık'' diye konuştu. 
     
     YENİ TRANSFERLER 
     Sedat Kaya, kadroya dahil edilen Mustafa Gürsel, Osterç ve Grozdiç'in isabetli transferler olduğunu bildirdi. 
     Transferde hovardaca davranmadan, akıllı ve mantıklı hareket ettiklerini dile getiren Kaya, şunları söyledi 
     ''Takıma yararlı olacak isimleri, kulübün dengelerini bozmadan kadromuza dahil ediyoruz. Yeni transferlerin takıma yarar getireceğine inanıyoruz. Transfer çalışmalarımız sürüyor. Teknik heyetin raporu doğrultusunda hareket ediyoruz.'' 
     
</TEXT>
</DOC>
