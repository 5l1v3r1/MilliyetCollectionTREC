<DOC>
<DOCNO> 213502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun25.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Afganistan'daki misyonun başarısızlığı NATO'nun yenilgisi olur" 
</HEADLINE>
<TEXT>

     NATO Genel Sekreteri Jaap de Hoop Scheffer, Afganistan'daki uluslararası misyonun başarısızlığının NATO'nun yenilgisi olacağını söyledi. 
     De Hoop Scheffer, Almanya'nın başkenti Berlin'de Almanya Başbakanı Gerhard Schröder ile biraraya geldi. 
     De Hoop Scheffer görüşmeden sonra yaptığı açıklamada, ''Afganistan'daki misyonun başarısızlığı NATO'nun yenilgisi olur. Bu, NATO'nun uluslararası teröre karşı yenilgiye uğraması anlamına gelecektir'' dedi. 
     Genel Sekreter ayrıca, NATO'nun Irak'a asker göndermesi konusunda karar vermesi için henüz çok erken olduğunu kaydetti. 
     Schröder ise Afganistan'ın istikrara kavuşturulması amacıyla Almanya'nın çabalarını artıracağını belirterek, Uluslararası Güvenlik Destek Gücü'nün İSAF komutasının, Avrupa Kolordusu Eurocorps tarafından üstlenilmesini önerdi. 
     Irak konusundaki görüş ayrılıklarının da geride bırakılması gerektiğini ifade eden Schröder, bu konudaki doğruların uzmanlara bırakılması gerektiğini savundu. 
     
</TEXT>
</DOC>
