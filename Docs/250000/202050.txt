<DOC>
<DOCNO> 202050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo25.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiden notlar... 'Yazıklar olsun kaderin böylesine...' 
</HEADLINE>
<TEXT>

     Galatasaray'da, Trabzonspor maçı öncesinde ilk 11'de zorunlu bir değişiklik yaşandı. Rahatsızlanan Tamas'ın yerine Bülent ilk 11'e alındı. 
     Karşılaşma öncesi ilk 11'de bulunan Rumen futbolcu Tamas, soyunma odasında başı dönünce teknik direktör Fatih Terim tarafından 18 kişilik maç kadrosundan çıkarıldı. Bu futbolcunun yerine yedekler arasında bulunan Bülent ilk 11'e alınırken, maç kadrosuna da Suat dahil edildi. 
     Grip olan Tamas'ın Florya'da iyi durumda bulunduğu ancak Atatürk Olimpiyat Stadı'na gelindiğinde baş dönmesiyle birlikte halsizliği de artan Rumen futbolcunun riske edilmeyerek kadrodan çıkarıldığı bildirildi. 
     Kadrodaki son andaki gelişme nedeniyle hakem ve oyuncuların yer aldığı maç listesi yeniden bastırıldı. 
     Terim, Trabzonspor maçında Hakan Ünsal'ı ilk 11'e almayarak, bu futbolcunun yerine sürpriz bir biçimde Abdullah'a ilk 11'de şans tanıdı. Terim, Ayhan, Batista, Lukunku, Ergün, Baliç ve cezalı olan Hasan'ı da maç kadrosuna almadı. 
     
     MAÇA İLGİ AZ 
     Galatasaray-Trabzonspor maçına sarı-kırmızılı taraftarlar fazla ilgi göstermedi. 
     Kapalı ve numaralı tribünlerde büyük boşluklar gözlenirken, Galatasaraylı taraftarlar kuzey tarafındaki açık tribüne yer aldı, güney taraftaki açık tribüne ise yalnızca 5 bin kadar Trabzonspor taraftarı geldi. Trabzonspor taraftarlarının Türk bayrağı açmaları dikkati çekti. 
     Galatasaraylı taraftarların yer aldığı açık tribünde 50 kadar Trabzonspor taraftarı bayrak açtı. Sarı-kırmızılı taraftarlar o tarafa doğru yönelince güvenlik güçleri Trabzonsporlu taraftarların etrafını çevirdi. Herhangi bir olaya meydan vermeyen güvenlik güçleri, daha sonra bu taraftarları stat dışına çıkardı. 
     Atatürk Olimpiyat Stadı'nın hoparlörlerinden Orhan Gencebay'ın ''Yazıklar olsun kaderin böylesine'' şarkısının çalınması dikkati çekti. 
     Maçın hakemleri stadın turnikelerinden geçerek, içeri girmek istedi. Ancak buradan yalnızca kartı bulunan taraftarlar girebildiği için bir süre sonra turnikesiz bir kapıdan hakemler içeri alındı. 
     Trabzonsporlu futbolcular sahaya ''Eğitim seferberliği başladı, aydınlık geleceğimizin size ihtiyacı var. Trabzon'un geleceğine yatırım yapın'' yazılı pankartla çıktı. 
     Statta geçen maçta yapılan güvenlik önlemleri biraz azaltılsa da yine uygulamaya devam edildi. Güvenlik güçleri, şüpheli gördükleri araçları durdurarak arama yaptı. Çok sayıda polis de maçta görev alarak, herhangi bir olay çıkmasını engelledi. 
     Maçtan önce gişelerde çok sayıda bilet olmasına karşın stat dışında karaborsa satışının yapılmaya çalışılması dikkati çekti. 
     PAF Ligi'nde yapılan maçı Trabzonspor 2-1 kazandı. 
     
</TEXT>
</DOC>
