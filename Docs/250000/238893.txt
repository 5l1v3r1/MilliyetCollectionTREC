<DOC>
<DOCNO> 238893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur28.html </URL>
<DATE> 2004/05/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Gecekondu yıkımındaki olay Yaralı sayısı 22'ye yükseldi... 
</HEADLINE>
<TEXT>

     Antalya'daki gecekondu yıkımında çıkan olaylarda yaralı sayısı 22'ye, gözaltı sayısı 15'e yükseldi. 
     Polis yetkililerince yapılan açıklamada, Antalya alt kademe Muratpaşa Belediyesi ekiplerince, Ermenek Mahallesi'nde gerçekleştirilen gecekondu yıkımlarında çıkan olaylarda 22 polisin yaralandığı, 15 kişinin de gözaltına alındığı bildirildi. 
     Muratpaşa Belediyesi yetkilileri de bugün gerçekleştirilen çalışmayla 9 gecekondunun yıkıldığını, yıkımların yarın da süreceğini kaydetti. 
     AA muhabirinin sorularını yanıtlayan Muratpaşa Belediye Başkanı Süleyman Evcilmen, gelişen olaylar nedeniyle üzgün olduğunu belirtti. 
     Bu tür olayların olmaması gerektiğini ifade eden Başkan Evcilmen, ''7 mahallede gerçekleşecek 226 yıkım nedeniyle tüm mahalle muhtarlarıyla görüştüm. Hatta mahallenin ileri gelenleriyle de konuştum. Bu nedenle böyle bir olay beklemiyordum'' dedi. 
     Yıkımların durmayacağını belirten Evcilmen, ''Yıkımları vatandaşların kendilerinin yapmasını bile istedim. Tüm bunlara rağmen olaylar çıktı. Ancak olaylar, yıkımları durdurmayacak'' diye konuştu. 
     Kendisinin seçimlerden önce yıkım yapmayacağına dair söz verdiğine ilişkin iddiaları da yanıtlayan Evcilmen, kimseye söz vermediğini kaydetti. 

     
</TEXT>
</DOC>
