<DOC>
<DOCNO> 229548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun15.html </URL>
<DATE> 2004/04/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Blix Bush yeniden karar verebilecek olsaydı, Irak'a savaş açmazdı 
</HEADLINE>
<TEXT>

     BM silah denetçilerinin eski şefi Hans Blix, ''ABD Başkanı George Bush yeniden karar verebilecek olsaydı, Irak'a savaş açmazdı'' dedi. 
     Fransa'da yayımlanan Le Parisien-Aujourd'hui gazetesinin bugünkü sayısı için demeç veren Blix, ''Ülke iç savaşın eşiğinde. Iraklılar Saddam Hüseyin'den kurtulduklarına memnundur kuşkusuz, ama hepsi Amerikan işgaline karşı'' ifadesini kullandı. 
     Irak'ın işgali hakkında da değerlendirmelerde bulunan Blix, ''Bush yeniden karar verebilecek olsaydı, Irak'a savaş açmazdı. Çok basit, çünkü savaşı haklı çıkarmak için başlıca gerekçe olan kitle imha silahlarının varlığı konusu artık tutmuyor. Bugün bildiğini o zaman bilseydi savaşa gitmezdi'' yorumunda bulundu. 
     Blix, ''ABD Dışişleri Bakanı Colin Powell, 5 Şubat 2003'te BM Güvenlik Konseyi'ne sunduğu kanıtların yanlış olduğunu kabul etme dürüstlüğünü gösterdi ve suçunu kabul etti. Oysa Başkan Yardımcısı Dick Cheney ile Savunma Bakanı Donald Rumsfeld bunu yapmadı'' dedi. 
     Irak'ta bir iç savaş tehlikesine değinen Blix, ''Amerikan birliklerinin sayısı düzeni sağlamak ve çatışmaları engellemek için yeterli değil. Irak terörizm üreten bir makine haline döndü. Dolayısıyla terörle mücadele çerçevesinde bu savaşa giden Bush, umduğunun tam tersine bir sonuç elde etti'' ifadesini kullandı. 
     
</TEXT>
</DOC>
