<DOC>
<DOCNO> 248956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun39.html </URL>
<DATE> 2004/06/18/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
ABD, İngiltere ile Titanik'in enkazını koruma anlaşması yaptı 
</HEADLINE>
<TEXT>

     ABD'nin İngiltere ile, Titanik gemisinin enkazının hasardan ve yağmadan korunması anlaşmasını imzaladığı bildirildi. 
     ABD Dışişleri Bakan Yardımcısı John Turner, Kongre'nin onayını aldıktan sonra yürürlüğe girecek anlaşma kapsamında, Kanada'nın Newfoundland eyaletinin 360 kilometre açıklarındaki bölgeye yapılacak ziyaretlerin, bazı düzenlemelerle denetim altına alınacağını söyledi. 
     Turner, anlaşmayla Titanik'in bir ''deniz anıtı'' olarak anılmaya başlanacağını ve ziyaretçilerin enkazdan bazı parçaları görebilmesi için bir sistem oluşturulacağını belirtti. 
     18 yıl önce bulduğu enkazda doğal etmenlerin ve ziyaretçilerin neden olduğu hasarı tespit etmek için bölgeyi tekrar ziyaret eden su altı kaşifi Robert Ballard, ziyarete gelen denizaltıların sıklıkla enkazın üzerinde durduğunu ve ziyaretler sırasında enkazdan bazı parçaların alındığını kaydetti. 
     Ballard, ilk olarak İngiltere'nin kasım ayında imzaladığı anlaşmayı, denizaltılarla bölgeyi ziyaret etme imkanı olan Fransa, Kanada ve Rusya'nın da imzalaması gerektiğini söyledi. 
     15 Nisan 1912'de İngiltere'den ilk seferine çıkan Titanik, Newfoundland açıklarında buzdağına çarparak batmış, kazada yaklaşık 1500 kişi hayatını kaybetmişti. 
     
</TEXT>
</DOC>
