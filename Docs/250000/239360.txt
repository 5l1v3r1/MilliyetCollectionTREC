<DOC>
<DOCNO> 239360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko42.html </URL>
<DATE> 2004/05/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Otomotiv sektörü Nisan'da tarihi rekor kırdı... 
</HEADLINE>
<TEXT>

     Türk otomotiv sektöründe, Nisan'daki toplam 91 bin 829 adetlik motorlu araç satışı ile aylık bazda tarihi rekora ulaşıldı. 
     Otomotiv Sanayii Derneği OSD verilerine göre, aylık satışlarda 2003 Aralık ayındaki 83 bin 76 adetlik rekor, geçen ay 8 bin 7 adet daha fazla satış yapılarak aşıldı. Nisan satışlarının geçen yılın aynı ayına oranla artışı yüzde 348 olarak hesaplandı. 
     Nisan'daki 91 bin 829 adetlik satış ile 2003'ün ilk 4 ayındaki 61 bin 805 adetlik satış da geçildi. 
     Bu yılın Ocak-Nisan dönemindeki toplam satışlar da 244 bin 93 adede yükselerek, yine tarihi rekor kırdı. 
     4 aylık satışlar, geçen yılın aynı dönemine oranla yüzde 295 artış kaydetti. 
     Otomobil satışları da Nisan ayındaki 47 bin 994 adetlik satış ile ilk 4 ayda 143 bin 390 adede yükseldi. 
     2003'e göre, bu yılın Ocak-Nisan dönemi toplam otomobil satışları yüzde 356, yerli otomobil satışları yüzde 334, ithal otomobil satışları yüzde 367 arttı. 
     İthalatın pazar payı ise ilk 4 ayda yüzde 68 gibi çok yüksek bir oranda gerçekleşti. 
     Bu yıl Ocak-Nisan dönemindeki toplam hafif ticari araç satışları yüzde 237 artışla 84 bin 40 adede yükselirken, ithallerin oranı yüzde 33 olarak belirlendi. 
     
     ARTAN TALEP VE İHRACAT ÜRETİMİ BÜYÜTTÜ 

     İç pazarda talebin canlanmasının yanında ihracatın da artarak devam etmesi nedeniyle Nisan'da ve 4 aylık dönemde sektörün üretimi hızla arttı. 
     Nisan ayında Türk otomotiv sanayiinde traktör de dahil olmak üzere üretim yüzde 83 artışla 78 bin 547'ye yükseldi. 
     Geçen ay otomobil üretimi yüzde 86 artışla toplam 40 bin 749 adede, ticari araç üretimi yüzde 83 artışla 33 bin 749 adede, traktör üretimi de yüzde 61 artışla 4 bin 49 adede ulaştı. 
     Sektörün 4 aylık toplam araç üretimi ise yüzde 79 artışla 261 bin 695 adet oldu. Bu dönemde, üretimin yüzde 57'sini oluşturan, 142 bin 122 adet taşıt aracı ihraç edildi. 
     Ocak-Nisan dönemindeki üretim artışı minibüste yüzde 228, büyük kamyonda yüzde 172, küçük kamyonda yüzde 99, midibüste yüzde 81, otobüste yüzde 64 ve kamyonette yüzde 60 olarak gerçekleşti. 
     
     4 AYLIK TOPLAM İHRACAT YÜZDE 36 ARTTI 

     Sektörün 4 aylık toplam ihracatı yüzde 36 artışla 145 bin 769 adet olarak gerçekleşti. 
     İhracatı yapılan ürünlerin 89 bin 288'ini otomobil, 52 bin 834'ünü ticari araç, 3 bin 647'sini traktör oluşturdu. 
     Uludağ İhracatçı Birlikleri'nin verilerine göre, 2004 yılı Ocak-Nisan dönemi sektör ihracatı 2003 yılı Ocak-Nisan dönemine göre yüzde 54 artışla 2 milyar 822 milyon dolar oldu. 
     Bu ihracatın 1 milyar 898 milyon doları ana sanayi, 924 milyon doları da yan sanayi ürünlerinden oluştu. 
     Ocak-Nisan döneminde, Oyak Renault 41 bin 245 adet, Toyota 31 bin 978 adet otomobil, Ford Otosan 33 bin 367 adet hafif ticari araç, Tofaş 12 bin 907 adet otomobil ve 13 bin 106 adet hafif ticari araç olmak üzere toplam 26 bin 13 adet hafif araç ihraç etti. 
     
</TEXT>
</DOC>
