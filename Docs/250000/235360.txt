<DOC>
<DOCNO> 235360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur39.html </URL>
<DATE> 2004/04/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sokak ortasında kurşunladılar sonra gelip boş kovanları topladılar .. 
</HEADLINE>
<TEXT>

     İzmir'in Karşıyaka İlçesi'nde bir genci başından silahla vuran zanlılar otomobille kaçarken, kısa süre sonra olay yerine gelen başka bir araçtaki kişiler, boş kovanları topladı. 
     Alınan bilgiye göre, Bayraklı semtinde Uğur Cevahir 17 ile bir grup genç arasında kavga çıktı. Cevahir'i tabancayla başından vuran kimliği henüz bilinmeyen 3 kişi, 35 KED 91 plakalı otomobile binerek kaçtı. 
     Kısa süre sonra olay yerine gelen ve harf grubu alınamayan 144 plakalı beyaz renkli Şahin marka otomobilde bulunan kişiler, yerdeki 3 boş kovanı alarak uzaklaştı. 
     Ege Üniversitesi Tıp Fakültesi Hastanesi'ne kaldırılan Cevahir ameliyata alındı. Başına tek kurşun isabet eden Cevahir'in sağlık durumunun ciddiyetini koruduğu bildirildi. 
     Olayın ardından alarma geçen polis ekipleri, silahlı saldırıyı gerçekleştiren ve boş kovanları toplayarak kaçan kişilerin bulunduğu otomobillerin yakalanması için uygulamaya başladı. 
     
</TEXT>
</DOC>
