<DOC>
<DOCNO> 208263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yasam/yas05.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyondaki 'Ebedi Cennet' 
</HEADLINE>
<TEXT>

   Bir Amerikan televizyon kanalı, 'reyting tutturan' her yarışmacının hayatı boyu lüks içinde yaşayacağı bir şov hazırladı 
      DIŞ HABERLER SERVİSİ 
   
   ABD'de Fox TV kanalında bahar aylarında yayınlanmaya başlayacak bir reality show, katılanlara, yaşamları boyunca çalışmadan, bir tatil beldesinde yaşamayı vaat ediyor. 'Ebedi Cennet' adlı yarışma programının formatı şöyle 
   Yarışmacı kadın ve erkekler, yabancı bir ülkede, lüks bir tatil beldesine yerleştirilecekler ve 24 saat kameralarla izlenecekler. Dünyayla bağlantısı kesilecek yarışmacıların akıbetine, programın yapımcıları karar verecek. Eğer yarışmacı, seyirci tarafından sevilir ve programın izlenme oranına katkıda bulunursa, aylarca, yıllarca, hatta program bu kadar sürerse, belki de hayatı boyunca tatil beldesinde bedava yaşayabilecek. 
   
   'İyi oyna, yeter' 
   Fox TV'nin Alternatif Programlar Müdürü Mike Darnell de, programın amacını, 'yıllarca sürecek gerçek bir pembe dizi yaratmak' olarak açıkladı. 
   Yarışmacıların bu şovla birlikte yepyeni, bedava ve mükemmel bir hayata başlayacaklarını belirten Darnel, "Kalmak isteyen, kartlarını doğru oynayan, yaşam boyu şovun bir parçası olabilir" dedi. 
   Programın temelinde yatan fikir, Jim Carrey'nin, tüm hayatı pembe dizi olarak yayınlanan bir karakteri canlandırdığı 'The Truman Show' filmine benzetiliyor. 
   
   
</TEXT>
</DOC>
