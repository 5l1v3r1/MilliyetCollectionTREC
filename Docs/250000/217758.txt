<DOC>
<DOCNO> 217758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo19.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 17 sayı attı, Spurs kazandı... 
</HEADLINE>
<TEXT>

     ABD Profesyonel Basketbol Ligi'nde NBA 18. hafta mücadelesine, bu sabaha karşı yapılan 9 maçla devam edildi. 
     Geçen sezonun şampiyonu ve Ortabatı Grubu ikincisi San Antonio Spurs, sahasında grup beşincisi Houston Rockets'ı yenerek, 57. maçında 38. galibiyetini aldı. 
     Karşılaşmada evsahibi ekipte ilk 5'te sahaya çıkıp 30 dakika forma giyen Hidayet Türkoğlu, 17 sayı, 5 savunma ribaundu ve 1 top çalmayla oynayarak başarılı bir performans ortaya koydu. Türkoğlu, serbest atışlarda 1'de 1, 2 sayılık atışlarda 3'de 2, 3 sayılık atışlarda da 6'da 4 isabet kaydetti. 
     Takımda yine sahanın yıldızı olan Tim Duncan, 27 sayı, 13 ribaunt, 4 asist ve 5 blokla galibiyette başrolü oynarken, Arjantinli forvet Emanuel Ginobili, 21 sayı ve 6 top çalma, Fransız oyun kurucu Tony Parker da 11 sayı ve 7 asistle Duncan'a eşlik etti. 
     Konuk ekipte ise Çinli dev pivot Yao Ming, 20 sayı ve 4 ribaunt, Steve Francis, 16 sayı ve 6 ribaunt, Cuttino Mobley de 11 sayı ve 7 asistle oynadı. 
     Ligin en iyi galibiyet yüzdesine sahip ekibi olan Pasifik Grubu lideri Sacramento Kings, sahasında New York Knicks'e de şans tanımayarak, 55. maçında 41. galibiyetini aldı. 
     Sacramento Kings'de Sırp forvet Predrag Stojakoviç, 27 sayı ve 6 ribaunt, Mike Bibby, 28 sayı, 6 ribaunt ve 5 asist, Litvanyalı forvet Dariusz Songalia, 17 sayı, 13 ribaunt ve 4 asist, Sırp pivot Vlade Divaç da 14 sayı, 7 ribaunt ve 9 asistle galibiyette pay sahibi oldu. 
     New York Knicks'de ise Tim Thomas 33 sayı, Stephon Marbury, 15 sayı ve 9 asist, Nazır Muhammed, 15 sayı ve 8 ribaunt, Shandon Anderson da 14 sayı, 7 ribaunt, 5 asist ve 4 top çalma performansıyla oynamalarına karşın yenilgiye engel olamadılar. 
     4 grup liderinin de maçlarını kazandığı gecenin en kayda değer olayı ise Atlantik Grubu lideri New Jersey Nets'in, sahasında Toronto Raptors'ı yenerek, üstüste 14. galibiyetini almasıydı. Nets böylece, bu sezon üstüste en fazla galibiyet alan takım unvanını kazanırken, takımın başında çıktığı 13. maçını kazanmayı başaran başantrenör Lawrence Frank da NBA Ligi antrenörlük kariyerine en iyi başlayan teknik adam unvanındaki rekorunu geliştirdi. 
     Atlantik Grubu sonuncusu Orlando Magic'in, sahasında Portland Trail Blazers'a uzatmada yenildiği maçta Magic'de, Gürcü asıllı Türk vatandaşı Zaza Pachulia oyuna girmezken, Ortabatı Grubu lideri Minnesota Timberwolves'un, deplasmanda Milwakuee Bucks'a üstünlük sağladığı maçta, konuk ekibin yıldız oyuncusu Kevin Garnett, 16 sayı ve 18 ribauntluk performansıyla, kariyerinde 51., üstüste de 19. kez ''double-double'' yaptı ve kendisine ait kulüp rekorunu yineledi. 
     Lige, TSİ yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar şöyle 
     Indiana Pacers 107 - Golden State Warriors 96. 
     Atlanta Hawks 86 - Philadelphia 76'ers 75. 
     Orlando Magic 91 - Portland Trail Blazers 94 uzatmada . 
     New Jersey Nets 86 - Toronto Raptors 74. 
     Milwaukee Bucks 102 - Minnesota Timberwolves 108. 
     Dallas Mavericks 116 - Los Angeles Clippers 91. 
     San Antonio Spurs 86 - Houston Rockets 77. 
     Utah Jazz 99 - Seattle Supersonics 86. 
     Sacramento Kings 107 - New York Knicks 99. 
     
</TEXT>
</DOC>
