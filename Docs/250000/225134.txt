<DOC>
<DOCNO> 225134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun57.html </URL>
<DATE> 2004/03/24/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Solana ve Patten Kosova'da konuştu... 
</HEADLINE>
<TEXT>

     AB Ortak Dış Politika ve Savunma Yüksek Temsilcisi Javier Solana ile AB Komisyonu'nun dış ilişkilerden sorumlu üyesi Chris Patten, Kosova'da bugün incelemelerde bulundu. 
     Solana ve Patten, Kosova liderleriyle yaptıkları görüşmelerde son olaylarla ilgili kaygılarını dile getirdi. 
     Olaylarda, Sırp evleriyle kiliselerinin yakıldığı yerleri gezen AB yetkilileri, uluslararası topluluğun kilise ve okulların yakılmasına izin vermeyeceğini, bu tür eylemlerde bulunanların Kosova'nın geleceğini de yakmak istediklerini söylediler. 
     Solana ile Patten, BM Kosova Geçici Misyon Başkanı UNMİK Harri Holkeri ile yaptıkları görüşmenin ardından, önce Kosova Meclisi'ndeki ''Dönüş'' Sırp Koalisyon Şefi Oliver İvanoviç ile bir araya geldiler. Solana ve Patten daha sonra, Kosova Başkanı İbrahim Rugova, Başbakan Bayram Recepi, Meclis Başkanı Necat Datsi, Kosova Demokrasi Partisi PDK Lideri Haşim Taçi ile görüştü. 
     Solana, Kosova hükümet üyeleriyle de bir araya geldi. 
     Kosova hükümeti, geçen hafta yakılan ev ve kiliselerin onarımı için 5 milyon euro'luk bir fon oluşturdu. 
     Öte yandan, Kosova'da NATO hava harekatının 5. yıldönümü nedeniyle başkent Priştine'de sivil toplum örgütleri bir miting düzenledi. 
     Başbakan Bayram Recepi, 5 yıl önce Kosovalılara barış ve özgürlük getiren NATO üyesi ülkelerle uluslararası topluluğun katkılarının daima takdirle anılacağını söyledi. 
     Kosovalıların ''Umut Günü'' olarak niteledikleri yıldönümünde, mitinge katılan öğrenciler, KFOR askerlerine ve UNMİK Polisi mensuplarına çiçek verdi. 
     
</TEXT>
</DOC>
