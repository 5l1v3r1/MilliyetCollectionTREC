<DOC>
<DOCNO> 233125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko07.html </URL>
<DATE> 2004/04/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çiftçinin aldığı kredi, yüzde 82 oranında azaldı... 
</HEADLINE>
<TEXT>

     Son yılların en fazla çiftçi kredisinin kullanıldığı 2000 yılından bu yana, çiftçinin Ziraat Bankası'ndan Türk Lirası bazında aldığı kredilerin, faizler düşmesine karşın yüzde 82 oranında azaldığı bildirildi. 
     Türkiye Ziraat Odaları Birliği TZOB Yönetim Kurulu Üyesi ve Konya'nın Meram İlçesi Ziraat Odası Başkanı Mustafa Hepokur, AA muhabirine yaptığı açıklamada, çiftçinin borç yüzünden çok sıkıntı çektiğini, bu nedenle artık ''yoğurdu üfleyerek yediğini'' söyledi. 
     Mevcut Hükümet göreve gelmeden önce, bankadan kredi alan çiftçinin inanılmaz borç yükleri ile karşı karşıya kaldığını vurgulayan Hepokur, 2000 yılından bu yana çiftçinin banka borçları yüzünden tarlasını, traktörünü hatta evini bile satışa çıkardığını bildirdi. 
     2000 yılına kadar artarak devam eden kredi kullanımının çiftçinin korkusu yüzünden düşüşe geçtiğini ifade eden Hepokur, şunları söyledi 
     ''Yaklaşık 3-4 yıl öncesinde 2 milyar lira kredi alan çiftçi, düştüğü sıkıntı nedeniyle ödemelerinin gecikmesi sonucu 17 milyar lira borçla karşılaşınca, krediden korkar hale geldi. Bu borcu yarıya indirseler de, haklı olarak haketmediği borç yüküyle karşılaştığını düşünen çiftçi krediye sıcak bakmıyor. 2000 yılında Ziraat Bankası'ndan yaklaşık 1 katrilyon 670 trilyon lira kredi kullanıldı. Hemen ardından krizlerle birlikte artan faiz oranlarının da etkisiyle kredi kullanımı 2001 yılında 870 trilyon liraya geriledi.'' Hepokur, kredi kullanımının faizlerin inmesine karşın düşmeye devam ettiğini ifade ederek, faiz oranlarının bir önceki yıla göre yüzde 90'dan yüzde 66.2'ye gerilediği 2002 yılında ise çiftçilerin sadece 603 trilyon lira kredi kullandığını anlattı. 
     Geçen yıl ise faiz oranlarının ortalama yüzde 48.7'ye kadar düşmesine karşın kullanılan kredinin yaklaşık 300 trilyon lirada kaldığını belirten Hepokur, ''Bu rakam bizim tahminimizdir. Ancak kredi kullanımı yaklaşık bu düzeye geriledi. 2000 yılından bu yana Türk Lirası bazında kullanılan kredi yüzde 82 oranında düştü. Bu yıl içinde de krediye gösterilen talebin çok düşük olduğunu öğrendik. Bu düşüş çiftçinin banka kredilerine neden sıcak bakmadığını açıkça ortaya koyuyor'' dedi. 
     Halen çiftçilerin trilyonlarca lira borcu ödemeye çalıştığını, bunun için de büyük sıkıntı çektiğini vurgulayan Hepokur, çiftçiye ''kredi yerine güvence verilmesi'' gerektiğini kaydetti. 
     Hepokur, kredi almak bir yana çiftçinin üretim yapmaktan bile korkar hale geldiğini belirterek, ''Çiftçi artık borçla üretimden kaçıyor. Ne kazanıyor ki borç alıp bunu faiziyle geri ödesin. Çiftçi, üretim konusunda yönlendirilmelidir'' diye konuştu. 
     
</TEXT>
</DOC>
