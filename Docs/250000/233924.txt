<DOC>
<DOCNO> 233924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur08.html </URL>
<DATE> 2004/04/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Atatürk Orman Çiftliği Ankara'nın "Hyde Parkı" olacak 
</HEADLINE>
<TEXT>

     Atatürk Orman Çiftliği AOÇ Genel Müdürü Hasan Muhammet Güldaş, AOÇ'nin bütünlüğünün korunması için yoğun bir çaba içinde olduklarını belirterek, ''Tarım ve Köyişleri Bakanlığı'nın bilgisine sunduğumuz ve yapılmasını öngördüğümüz master planı sayesinde, AOÇ alanı Hyde Park ya da Central Park benzeri bir cazibe merkezi olacak'' dedi. 
     AA'yı ziyaret eden Güldaş, AOÇ ile ilgili uygulamaya konulması planlanan projelere ilişkin soruları yanıtladı. 
     Güldaş, sivil toplum örgütlerinin AOÇ ile ilgili olarak sergiledikleri duyarlılığı takdirle izlediklerini ifade ederek, ''Ama bugün TEMA'nın bir gazetede yayınlanan açıklamasında olduğu gibi, AOÇ'nin toprak kayıpları yüzde 70'leri bulmuyor. Yaklaşık 19 bin dekar alan, çeşitli tarihlerde çeşitli hükümetler tarafından hazırlanan bazı yasalar kullanılarak elden çıkarılmış'' dedi. 
     Göreve geldikten sonra AOÇ arazisi üzerinde usulsüz yapıldığı belirlenen birçok binayı yıktıklarını anlatan Güldaş, ''Örneğin, Batıkent Uğur Mumcu Mahallesi'nde 10 tripleks villayı yıktık. Beysukent tarafında da bu şekilde inşa edilen bazı konutlar yıkıldı. Herkes boşluk gördüğü her yeri doldurmaya çalışmış'' diye konuştu. 
     AOÇ arazisinin kişi veya bazı kurumlar tarafından usulsüz kullanılan bölümünün büyük oranda geri alındığını anlatan Güldaş, şöyle devam etti 
     ''Birçok resmi kuruluş da bu işgalden paylarını almış. Bunların kullandığı arazileri de geri almaya çalışıyoruz. Ama bir de geri dönüşü mümkün olmayan, belediyeler tarafından kullanılan araziler var. Örneğin, zamanın birinde arazimizden yol geçirilmiş ya da katlı kavşak yapılmış. Bizim bunlara itirazımız yok. İşlemin kamu yararına olduğunu düşündüğümüz sürece elimizden gelen kolaylığı gösteriyoruz.'' 
     
     ''DEVLETTEN BİR KURUŞ YARDIM ALMIYORUZ'' 
     AOÇ'nin, devletten ''bir kuruş yardım almadan'' ayakta kalmayı başardığına dikkati çeken Güldaş, tüm giderlerin kuruluş gelirlerinden karşılandığını söyledi. 
     Kuruluşun ürün yelpazesinin giderek genişlediğini anlatan Güldaş, şu anda AOÇ'nin mali durumunun iyi olduğunu ve sürekli iyiye gittiğini ifade etti. 
     Güldaş, AOÇ ürünlerinin tüm yurda servis yapılmasına yönelik çalışmaların tamamlandığını, ülke genelinde bayilik için ihaleye çıkıldığını ve bayiliği bir firmaya verdiklerini söyledi. 
     
     MASTER PLANI 
     AOÇ'nin bütünlüğünün korunması ve bazı bölgelerinin salaş görüntüden kurtulması amacıyla master planı çalışması yaptıklarını belirten Güldaş, ''Tarım ve Köyişleri Bakanlığı'nın bilgisine sunduğumuz ve yapılmasını öngördüğümüz master planı sayesinde, AOÇ alanı Hyde Park ya da Central Park benzeri bir cazibe merkezi olacak'' dedi. 
     Master planın çerçevesinin çizilmesi ve donatılarının yapılması amacıyla ''Master Plan Yarışması'' açacaklarını anlatan Güldaş, yarışmanın uluslararası ölçekte gerçekleştirileceğini ve hayata geçirilmesi aşamalarında toplumun tüm kesimlerinden temsilci bulunacağını ifade etti. 
     Atatürk'ün vasiyetine uygun hazırlanan planın hayata geçirilmesiyle AOÇ topraklarının işgalinin ''kesin olarak'' önüne geçileceğini vurgulayan Güldaş, 2002 yılında tapu kadastro ve Harita Komutanlığı'ndan da yardım alınarak özel bir firma tarafından yapılan çalışmayla AOÇ'nin sınırlarının belirlendiğini anlattı. 
     Master Planı'nın AOÇ topraklarında ''talanın ve işgallerin'' önüne geçilmesinin tek yolu olduğunu vurgulayan Güldaş, planın uygulanması durumunda Ankara'nın turistik gelirlerinde önemli oranda artış yaşanacağını belirtti. 
     Planın çiftliğin yeniden düzenlemesi anlamına geldiğini ifade eden Güldaş, çiftlik arazisinin yağmalanmasının ilk olarak hangi tarihte başladığına dair bir bilgisi bulunmadığını söyledi. 
     ''Herkes AOÇ'nin bütünlüğünün korunması gerektiğini söylüyor. Ama kimsenin bunu sağlamaya dönük bir çabası yok'' diyen Güldaş, zaman zaman bazı çalışmalarla ilgili anlamsız tepkiler aldıklarını belirtti. 
     
     MARMARA OTELİ HOBİ BAHÇELERİ 
     Güldaş, Hobi Bahçeleri'nin, Atatürk'ün, AOÇ ile ilgili ''halka gezecek, eğlenecek sıhhi yerler temin edilmesi'' vasiyetine uygun bir çalışma olduğunu, ancak bazı tepkiler nedeniyle neredeyse tamamen iptal aşamasına geldiğini anımsattı. 
     Marmara Oteli'nin inşaatının 19 yıldır tamamlanmadığını anlatan Güldaş, ''Ankara'ya neredeyse en hakim tepede çiftlik arazisi üzerindeki bitmek bilmeyen Marmara Oteli inşaatı, çiftliğin siluetini bozduğu halde insanların hobi bahçeleri gibi toplumsal fayda amacı güden bir çalışmaya bu kadar kafa yormasını anlamıyorum'' diye konuştu. 
     
</TEXT>
</DOC>
