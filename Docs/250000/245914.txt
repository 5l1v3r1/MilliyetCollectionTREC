<DOC>
<DOCNO> 245914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun08.html </URL>
<DATE> 2004/06/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İsrail'de Şaron hükümetinden çökme sinyalleri... 
</HEADLINE>
<TEXT>

     İsrail Başbakanı Ariel Şaron'un, kabinenin onayına sunduğu Gazze'den çekilme planı konusundaki görüş ayrılıkları neticesinde beliren çatlak, İsrail'deki koalisyon hükümetini çökme tehlikesiyle karşı karşıya getirdi. 
     İsrailli bakanlar tarafından dün yapılan oylamada 7'ye karşı 14 lehte oyla kabul edilen Gazze planı haricinde, işgal altındaki Filistin topraklarında bulunan Yahudi yerleşim birimlerinin boşaltılması için yeni bir oylamaya ihtiyaç duyulacak olmasının, koalisyon hükümeti içindeki mücadelenin yeni başladığına işaret ettiği yorumları yapılıyor. 
     Şaron'un, oylamadan önce 2 bakanı görevinden alarak yerlerine kendisine yakın isimleri ataması, Maliye Bakanı Binyamin Netanyahu'nun da aralarında bulunduğu muhalifler ile Şaron'a destek veren kabine üyeleri arasındaki mücadeleyi körüklüyor. 
     İsrailli siyaset yorumcusu Nahum Barnea'nın, ''Gazze'yi terk etmek konusundaki mücadele dün sona ermedi. Sadece başladı. Burası Ortadoğu. 6 ay içinde birçok olumsuz olay vuku bulabilir'' şeklindeki görüşü, yeni bir oylama yapılıncaya kadar hükümet bünyesinde pek çok değişiklik olabileceğine işaret ediyor. 
     Yapılan kamuoyu yoklamaları, İsraillilerin büyük bölümünün Şaron'u desteklediğini gösterirken Filistinliler, İsrail'in herhangi bir yerden çekilmesini memnuniyetle karşılıyor, ancak Şaron'un geleceğe dair planlarından kuşku duyuyor. 
     
     UDP, ŞARON İLE SİYASİ ORTAKLIĞI GÖZDEN GEÇİRİYOR 
     Gazze'den çekilme planına karşı çıkan ve Şaron'un koalisyon hükümetinde kilit önemi bulunan Ulusal Din Partisi UDP , planın onaylanması üzerine kabineden ayrılmayı gündeme getirdi. 
     UDP'nin, Şaron hükümetinden ayrılma kararı vermesi halinde koalisyonun 120 üyeli parlamentodaki sandalye sayısı 55'e düşecek. Bu durumda Şaron, ya 19 milletvekili bulunan, çekilme yanlısı İşçi Partisi'ni koalisyona katacak, ya da seçimlere gidecek. 
     UDP'den İskan Bakanı Effi Eitam'ın, ''Hiçbir dil oyunu, İsrail hükümetinin, Yahudi yerleşimcilerin çıkartılması ve yerine Hamas'ın terör devletinin oturtulması anlamına gelecek en karanlık kararının üstünü örtemez'' şeklindeki açıklaması, koalisyondaki çatlağın erişebileceği boyutu gösteriyor. 
     Siyasi kaynaklar, Eitam'ın, dün yapılan UDP toplantısında, gemiyi terk etme zamanının geldiği mesajı verdiğini, ancak partinin kabinedeki diğer üyelerinin buna karşı çıktığını söylüyorlar. Partinin, koalisyon hükümetinden ayrılıp ayrılmamayı, ileriki günlerde etraflıca görüşmesi bekleniyor. 
     
     İŞÇİ PARTİSİ GENSORUYU ÇEKTİ 
     Bu arada, ana muhalefet partisi İşçi Partisi, hükümet aleyhinde verdiği gensoru önergesini çekmeyi kararlaştırdı. 
     İşçi Partisi milletvekili Haim Ramon, kabinenin kabul ettiği çekilme planını desteklemek gerektiğini belirterek, bugün mecliste görüşülmesi öngörülen gensoru önergelerini çekmeyi kararlaştırdıklarını söyledi. 
     Radyoda konuşan milletvekili, ''Kabine tarihi bir karar aldı, bunu desteklemeliyiz'' dedi. 
     Ramon, partisinin meclis grubunun, bugünkü toplantısında, hükümet aleyhinde Şas ve Yahad partileriyle Arap partilerinin verdikleri gensoru önergeleri konusunda alınacak tavrın belirleneceğini de kaydetti. 
     Öte yandan, İşçi Partisi lideri Şimon Peres, bugün Şaron ile yapacağı aylık olağan görüşmeyi erteledi. Erteleme kararına gerekçe olarak, Peres'in İşçi Partisi'nin ulusal birlik hükümeti için Şaron ile pazarlık yapacağı şeklinde söylenti çıkmasını engellemek istemesi gösterildi. 
     
     GAZZE'DEN ÇEKİLME PLANI 
     Gazze Şeridi'ndeki 21, Batı Şeria'daki 4 Yahudi yerleşim biriminden, 2005 yılı sonuna kadar aşamalı olarak çekilmeyi öngören plan, Yahudi yerleşim birimlerinin, yeniden bir oylama yapılıncaya kadar boşaltılmaması koşuluyla onaylandı. 
     Plan, Batı Şeria'nın İsrail tarafından işgal edilen ve 240 bin yerleşimcinin yaşadığı kesimlerinde sürekli olarak kalma niyetini de içeriyor. 
     Şaron, ABD Başkanı George Bush'un da destek verdiği planın ilk halini, Likud partisi üyelerinin onayına sunmuş ancak plan kabul görmemişti. 
     
</TEXT>
</DOC>
