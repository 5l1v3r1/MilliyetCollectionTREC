<DOC>
<DOCNO> 212742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği Mutafyan trafik kazası geçirdi 
</HEADLINE>
<TEXT>

     Türkiye Ermenileri Patriği Mesrob Mutafyan'ın da içinde bulunduğu midibüs devrildi. Kazada, Mutafyan'ın da aralarında bulunduğu 12 kişi yaralandı. 
     AA muhabirinin aldığı bilgiye göre, Türkiye Ermenileri Patrikliği üyelerinin ''İnanç Turizmi'' çerçevesinde düzenlediği ''Antalya turu''na katılanları taşıyan 3 midibüsten biri olan Burhan Cengiz'in kullandığı 27 UF 146 plakalı midibüs Saklıkent'ten Antalya yönüne gelirken Doyran Köyü yakınlarında freninin patlaması sonucu devrildi. Kazada, Patrik Mesrob Mutafyan'ın yanı sıra, Luiz Bakar Türkiye Ermenileri Patriği Basın Sözcüsü , Sahak Maşalıyan Kıdemli Peder , Hovannes Bayram Patrik Yaveri , Manuel Çıtak Fotoğraf Sanatçısı ile Gençlik Komisyonu'nun 7 üyesi hafif yaralandı. 
     Ambulanslarla Antalya Vakıf Hastanesi'ne sevkedilen yaralılar, tedavi altına alındı. 
     
     PATRİK MUTAFYAN KAZAYI ANLATTI 
     Patrik Mesrob Mutafyan, tedavi gördüğü Vakıf Hastanesi'nde AA muhabirine yaptığı açıklamada, Ermeni Cemaati Gençlik Komisyonu'nun ''İnanç Turizmi'' çerçevesinde düzenlediği turla Antalya'ya geldiklerini belirterek, şunları söyledi 
     ''Gezide benim de olmam istendi. Ben de gençlik kollarıyla birlikte bu geziye katıldım. Perge, Aspendos, Fasilis ve Demre'ye inanç turu düzenledik. Cuma akşamı 5 kişi uçakla, 6 kişi minibüsle, 42 kişi de otobüsle Antalya'ya geldik. 8 kişi Talya Oteli'nde konaklıyorduk. Diğer arkadaşlarımız da Cender Otel'de konakladılar. Cumartesi sabahı otobüslerle Perge'ye gidildi. Cumartesi günü öğleden sonra Kaleiçi'ndeki Aziz Pavlus Kilisesi'nde Pazar ibadeti yapıldı. Bu sabah, havanın güzel olması dolayısıyla güneşten yararlanmak için Beachpark'a gittik. Öğleden sonra da Saklıkent'e gittik. Saklıkent yolunun dar olması nedeniyle 3 ayrı midibüsle yola çıktık. Dönüşte midibüs, fireni patlayarak, yoldan çıkıp devrildi. Midibüsün içinde 12 kişiydik. Arkadaşlarımız hafif yaralandılar. Benim burnumda ve ayağımda kırık var.'' Mutafyan, gösterdikleri ilgi nedeniyle İçişleri Bakanı Abdülkadir Aksu, Antalya Valisi Alaaddin Yüksel ve Emniyet Müdür Naciye Ekmekçibaşı ile diğer yetkililere teşekkür etti. 
     Antalya Vali Yardımcısı Bekir Sıtkı Hanlıoğlu ise, AA muhabirine yaptığı açıklamada, 112 Acil Servis'e ihbar gelir gelmez İl Sağlık Müdürlüğü görevlilerini seferber ettiklerini bildirdi. Hanlıoğlu, şöyle devam etti 
     ''Hiç vakit kaybetmeden yaralılar ambulanslarla olay yerinden alınarak, hastaneye getirildi. Tüm doktorlar ve sağlık personeli olaydan hemen sonra hastanede hazır bulunduruldu. Yaralılar hastaneye intikal eder etmez gerekli tıbbi müdahaleler yapıldı ve yaralılar odalarına alındı. Yaralılar arasında hayati tehlike taşıyan yok. Sayın Valimiz olayı bizzat takip etti ve çalışmaları yönlendirdi.'' 
     
</TEXT>
</DOC>
