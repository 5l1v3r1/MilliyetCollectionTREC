<DOC>
<DOCNO> 225662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/guncel/agun.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Kazım Daşbaş asıl şimdi 'yaralandı' 
</HEADLINE>
<TEXT>

   PKK mayını ile iki bacağını kaybeden Jandarma Uzman Çavuş Kazım Daşbaş'a verilen 57 milyar 240 milyon liranın, 'faiziyle geri alınmasına' karar verildi 
      ERAYDIN AYTEKİN Sivas DHA 
   
   Sivaslı Jandarma Uzman Çavuş Kazım Daşbaş, Kuzey Irak'ta, 1998'de PKK'ya yönelik operasyonda kullandığı aracın uzaktan kumandalı mayınla patlatılması sonucu iki bacağını kaybetti. Malulen emekli olan, evli ve iki çocuk babası Daşbaş'a 16.5 milyar lira emekli ikramiyesi ve Jandarma Genel Komutanlığı'nca da 19 milyar lira tazminat ödendi. Daşbaş, ardından İçişleri Bakanlığı aleyhine dava açarak 57 milyar 240 milyon daha tazminat kazandı. Bakanlık, Daşbaş'a 2. kez tazminat ödenmesini 'sebepsiz zenginleşme' olarak nitelendirerek itiraz etti. 
   
   Bakanlık dava açtı 
   Bakanlığın itirazı üzerine, Askeri Yüksek İdare Mahkemesi Daşbaş'a tazminat ödenmesi yönünde daha önce verdiği kararı iptal etti. İçişleri Bakanlığı'nın talebi üzerine Daşbaş'ın tazminat parasıyla aldığı Şarkışla ilçesindeki iki katlı ev ile Mercedes marka özürlü otomobiline ihtiyati tedbir kararı konuldu. Bakanlık, Daşbaş'a verilen 57 milyar 240 milyon lira tazminatın faiziyle geri ödenmesi için Sivas 1. Asliye Hukuk Mahkemesi'nde dava açtı. 
   Davanın dünkü karar duruşmasında Daşbaş'ın avukatı Mehmet Sevim, müvekkiline ödenen paranın iddia edildiği gibi sebepsiz zenginleşmeye yol açmadığını, davayı kaybetmeleri halinde müvekkilinin sağlık durumunun eskisinden daha kötü duruma düşeceğini söyledi. Sevim, davanın reddine karar verilmesi yönündeki talebini tekrarladı. 
   Mahkeme h kimi Nuran Canpolat, Daşbaş'a ödenen 57 milyar 240 milyon liralık tazminatın faiziyle geri ödenmesini kararlaştırdı. Tazminatın faiziyle birlikte yaklaşık 120 milyar lirayı bulacağı açıklandı. 
   
   'Ayaklarını verin' 
   Gazi Daşbaş karar üzerine annesi Yeter Daşbaş'a sarılarak ağladı. Sinir krizi geçiren anne Daşbaş, adliye koridorunda baygınlık geçirdi. Kendisine gelen anne Daşbaş, "Parayı geri aldınız, o zaman oğlumun ayaklarını da geri verin" diye bağırdı. 
   Avukatı Sevim de şöyle konuştu "Devletin bu paraya ihtiyacı varsa, Maliye Bakanı Kemal Unakıtan kına yaksın. Hakkımızı sonuna kadar arayacağız. Gazinin evinin satılmasına kimse müsaade etmez. Temyize başvuracağız." 
   
   
   
   
</TEXT>
</DOC>
