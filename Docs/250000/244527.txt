<DOC>
<DOCNO> 244527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo33.html </URL>
<DATE> 2004/06/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Demirören, yönetimi Güreli'den devraldı... 
</HEADLINE>
<TEXT>

     Beşiktaş'ta yeni başkan Yıldırım Demirören, kulübün yönetimini eski ikinci başkan Hüsnü Güreli'den devraldı. 
     Akaretler'deki kulüp binasında gerçekleştirilen devir teslim töreninde konuşan eski ikinci başkan Hüsnü Güreli, önce yeni başkan Yıldırım Demirören ve yönetim kurulu üyelerini kutladı. Güreli, ''2000 yılından bu yana süregelen yönetimimizde, sportif başarı ve başarısızlıklar yaşadık. Ama kulübü sağlam bir mali yapıya kavuşturduk. Şimdi de Türk spor tarihinde devrim niteliği taşıyan bir devir teslim töreni yapıyoruz. Tüm kurumlara örnek olabilecek biçimde, bugüne kadar yapılan işler ve mali durumu kitap haline getirdik ve 10 saniyede devir teslimi yaptık'' dedi. 
     Güreli, bu sabah Demirören ve ekibine kulüple ilgili 3 saatlik brifing verdiğini, bundan sonra da talep edilmesi halinde Beşiktaş'ın bir neferi olarak yönetimin yanında yer alacağını ve destek olacağını söyledi. 
     Başkan Yıldırım Demirören ise Bilgili ve yönetimine teşekkür ederek, ''4 yılın sonunda harika bir kulüp devraldık. Kendilerine teşekkür ediyoruz'' diye konuştu. 
     Beşiktaş'ın büyük bir kulüp olduğunu, tek yürek olunması halinde yapamayacakları hiçbir şey bulunmadığını vurgulayan Demirören, Güreli'yi de överek, ''Güreli, mali açıdan bir sihirbazdır. Onun aklından ve zekasından her zaman yararlanacağız'' dedi. 
     
</TEXT>
</DOC>
