<DOC>
<DOCNO> 239857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/guncel/axgun01.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap afişi astı diye soruşturmalık oldu 
</HEADLINE>
<TEXT>


Kocaeli Üniversitesi'nde, üzerinde "Telif hakkı TAYAD'a bağışlacak" yazdığı öne sürülen Cezmi Ersöz'ün kitap tanıtım afişini asan öğrenci hakkında soruşturma başlatıldı 


İzmit'te, yazar Cezmi Ersöz'ün, "Suçtur Umutsuzluğa Kapılmak" adlı kitabının tanıtıldığı afişi geçtiğimiz hafta Kocaeli Üniversitesi Hereke Yerleşkesi'ne asan İktisadi ve İdari Bilimler Fakültesi 4. sınıf öğrencisi Ekin Güneş Saygılı hakkında, afişte ideolojik unsur bulunduğu öne sürülerek soruşturma başlatıldı. 
Saygılı, Kocaeli Gençlik Derneği'nde dün düzenlediği basın toplantısında şöyle konuştu "Kitapları binlerce satan Cezmi Ersöz'ün söyleşi ve imza gününde kalemle yazılan kitabının tanıtım afişinin asılması, gerekçe gösterilmeden yönetim tarafından yasaklanıyor. Bu da yetmezmiş gibi, afişi asmak istediğim için hakkımda soruşturma başlatılıyor." 
Afişte ideolojik unsur olduğunu söyleyen İletişim Fakültesi Dekanı Prof. Dr. Hasret Çomak da, "Afişte, kitabın telif hakkının TAYAD'a bağışlandığı yazılıydı, TAYAD ideolojik bir görüş yansıttığı için izin vermedik. Öğrencilerin de adlarını, bağlı oldukları fakültenin dekanlığına bildirdim" dedi. 
İktisadi ve İdari Bilimler Fakültesi Dekanı Prof. Ahmet Hamdi İslamoğlu da "kamuya ait alan içinde afiş asmak ve gösteri yapmanın" yasak olduğunu anımsattı ve "Bize suç duyurusunda bulunulduğu için soruşturma başlattık" diye konuştu. 



</TEXT>
</DOC>
