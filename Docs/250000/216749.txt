<DOC>
<DOCNO> 216749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko07.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2004'te işsizliği azaltacak çalışmalara öncelik vereceğiz 
</HEADLINE>
<TEXT>

     Devlet Bakanı Kürşad Tüzmen, 2004'ün işsizliği azaltacak çalışmalara öncelik verecekleri bir yıl olacağını söyledi. 
     Partisinin belediye başkan adaylarının tanıtımı için düzenlenen toplantıya katılmak için Kilis'e gelen Tüzmen, Vali Aslan Kütük'ü ziyareti sırasında yaptığı açıklamada, işsizliği azaltmak için yatırımcının önünü açacaklarını söyledi. 
     Kilis Ticaret ve Sanayi Odası Başkanı Mehmet Özçiloğlu'nun 5084 sayılı teşvik yasasına ilişkin eleştirilerini dinleyen Tüzmen, yasanın mevcut haliyle uygulanacağını kaydederek, şunları anlattı 
     ''Yasadan yararlanacak illerin belirlenmesi için somut bir ölçüt gerekiyordu. Ölçüt olarak GSYİH alındı. Kaldı ki GSYİH'sı 1500 doların üzerinde olan illerin bazı ilçelerinin bu rakamın çok altında olduğunu da biliyoruz. Arkadaşlarımız teşviklerin ilçe bazında uygulanması için çalışma başlattılar.'' Tüzmen, Kilis'in ekonomik kalkınması için mayınlardan temizlenecek alanlarda organik tarım yapılmasına ve sınır ticaretinin gelişmesine yönelik çalışmalar yapacaklarını belirtti. 
     Sınır illerinin kalkınması için komşu ülkelerle ticarete önem verdiklerini kaydeden Tüzmen, ''Amacımız serbest ticaret anlaşmaları imzalayarak komşu ülkelerle aramızdaki ekonomik sınırları ortadan kaldırmak. Bu bağlamda Suriye ile ilişkilerimizde önemli gelişme sağlandı'' diye konuştu. 
     Tüzmen, Türkiye ve Suriye'nin 21. yüzyıla yeni bir giriş yaptıklarını, Türkiye ve Suriye'nin fakirlik ve işsizlik sorununun çözümü çerçevesinde işbirliğini geliştirme çabası sergilediklerini vurguladı. 
     Dünyadaki tüm ülkelerin ekonomik birliktelikler oluşturarak kalkındıklarını anlatan Tüzmen, ''Türkiye ve Suriye'nin ticari imkanlarını ve sınai olanaklarını birleştirerek çok önemli bir kalkınma sinerjisi yaratacaklarına inanıyorum'' dedi. 
     Tüzmen, valilikten sonra AK Parti Kilis belediye başkan adaylarının tanıtıldığı toplantıya katıldı. Tüzmen, burada yaptığı konuşmada, Türkiye'de 3 Kasım seçimleriyle başlayan dönüşümün mahalli seçimlerle devam edeceğini vurguladı. 
     Bakan Tüzmen, konuşmasını şöyle tamamladı 
     ''Seçmen 3 Kasım'da bizi iktidara getirerek Türkiye'de bir büyük dönüşümü başlattı. Bu dönüşümle eskimiş ve köhnemiş zihniyet toprağa gömüldü. Bu dönüşüm sürüyor, yerel yönetimlere de biz geliyoruz. Yerel yönetimlere gümbür gümbür geliyoruz.'' Tüzmen, konuşmasının ardından AK Parti Merkez belediye başkan adayı Abdi Bulut ile diğer ilçe ve belde belediye başkan adaylarını tanıttı. 
     
</TEXT>
</DOC>
