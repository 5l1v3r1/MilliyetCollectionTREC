<DOC>
<DOCNO> 234980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo32.html </URL>
<DATE> 2004/04/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Potada Fenerbahçe'de şok... Antrenör Özgül, istifa etti... 
</HEADLINE>
<TEXT>

     Türkiye Basketbol Ligi'nde TBL play-off 1. tur 4. ve son maçında yarın Türk Telekomspor ile karşılaşacak Fenerbahçe'de antrenör Murat Özgül, sürpriz bir şekilde istifa etti. 
     Özgül, AA muhabirine yaptığı açıklamada, oyuncularının saha içindeki davranışlarını tasvip etmediğini belirterek, ''Oyuncuların birbirleriyle saha içinde sağlıksız ilişkileri vardı. Tur arifesinde radikal kararlar alıp, kulübe zarar vermemek için 3 yıldır sürdürdüğüm görevimden istifa ettim'' dedi. 
     Kulübün menfaatleri için yarınki maç öncesinde istifa kararı aldığını vurgulayan Murat Özgül, şöyle devam etti 
     ''Oyuncuların saha içindeki ilişkileri, birbirlerine karşı söylemlerini tasvip etmiyordum. Bu durum sezon başından beri var. Ama o zaman bu kadar değildi. Düzeltebileceğimi düşündüğüm için bekledim ve hep düzeltmek için çalıştım. Dünkü maçta saha içindeki bu durumun düzelmeyeceğini gördüm. Radikal kararlar alıp, bir kaç tane Türk oyuncuyu kadro dışı bırakmam gerekiyordu. O zaman da tur tehlikeye girerdi. Ben Fenerbahçeliyim, kulüp zarar görmesin diye istifa ettim. Bunu prensip meselesi olarak değerlendirmek lazım. Prensiplerin ilk günü son günü olmaz.'' Dün yapılan serinin 3. maçından sonra soyunma odasında istifa kararını oyuncularına bildirdiğini ifade eden Özgül, ''Asbaşkan Mahmut Uslu'ya da istifamı verdim, o da kabul etti. Görev sürem boyunca genç oyuncularla uzun vadeli planlar çerçevesinde çalışmam ve tüm sonuçlarda bana desteğini hiçbir zaman esirgemeyen başta sayın başkan Aziz Yıldırım ve yönetim kuruluna teşekkür ederim'' diye konuştu. 
     
     YARINKİ MAÇA ERDOĞAN ÇIKACAK 
     Fenerbahçe'nin yarın Türk Telekomspor ile yapacağı TBL play-off 1. tur 4. ve son maçına takımın başında yardımcı antrenör Ertuğrul Erdoğan'ın çıkacağı bildirildi. 
     Haldun Alagaş Spor Salonu'nda yarın saat 19.00'da yapılacak karşılaşmayı kazanan takım tur atlayacak. 
     Ankara'da dün yapılan maçı Türk Telekomspor kazanmış ve seride durum 2-2 olmuştu. 
     
</TEXT>
</DOC>
