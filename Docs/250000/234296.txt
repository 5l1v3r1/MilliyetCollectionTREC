<DOC>
<DOCNO> 234296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/siyaset/siy05.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Törene türbanını çıkararak katıldı 
</HEADLINE>
<TEXT>

   Denizli'de 23 Nisan törenlerine türbanını çıkararak katılan AKP'li Belediye Başkanı'nın eşi Ayşen Zeybekçi, "Kanunlara göre hareket ediyorum" dedi 
      DENİZLİ DHA 

   
   AKP'li Denizli Belediye Başkanı Nihat Zeybekçi'nin eşi Ayşen Zeybekçi, 23 Nisan Ulusal Egemenlik ve Çocuk Bayramı törenlerine türbanını çıkararak katıldı. Zeybekçi, "Başımı gerektiği için açtım" dedi. 
   Denizli'de bayram kutlamaları 08.30'da Valilik önündeki Atatürk Anıtı'na çelenk konulmasıyla başladı. Vali Gazi Şimşek, 11. Piyade Tugay Komutanı Tuğgeneral Hamit Tekkanat ile Zeybekçi, Atatürk Stadı'ndaki törende halkı ve öğrencileri selamladı. Ayşen Zeybekçi, törene türbanını çıkararak katıldı. 
   
   'Polemiğe girmeyeceğiz' 
   İlk kez türbansız görülen Ayşen Zeybekçi, konunun "abartılacak" bir yanı olmadığını söyledi. Sürekli başını örttüğünü söyleyen Ayşen Zeybekçi, "Kamuya ait yerlerde ve resmi törenlerde Cumhuriyet kanunlarına göre hareket ediyorum. 23 Nisan Ulusal Egemenlik ve Çocuk Bayramı'nda başımı açmam gerektiği için açtım" diye konuştu. 
   Zeybekçi de eşine müdahale etmediğini, eşinin kendi isteğiyle başını açıp törene katıldığını belirterek,"Türban polemiğine girmeyeceğiz" diye konuştu. 
   
   İrtica tartışması yaşanmıştı 
   Denizli 11. Piyade Tugay Komutanı Tuğgeneral Tekkanat, 17 Şubat'ta Vali Gazi Şimşek ve Cumhuriyet Başsavcılığı'na resmi yazıyla irtica uyarısında bulunmuştu. Kentte çağdışı görüntüler olmadığını belirten Şimşek, "Ben mürteciysem, Türkiye'ye irtica çoktan gelmiştir" demişti. Tekkanat da yazının sadece Denizli'yi ilgilendirmediğini vurgulayarak şunları kaydetmişti "Yazı benim tasarrufumda değil. Ege Ordu Komutanlığı'nın emriyle, tarafımdan gönderilen bir yazı. Rutin bir yazı. Ne ifade edilmek isteniyorsa içinde var." 
   
   O çıkarmadı    SÜLEYMAN SAĞAT İzmir DHA 

   İzmir Alsancak Cumhuriyet Meydanı'ndaki törene AKP İzmir İl Yönetim Kurulu üyesi Ayşe Topal türbanla katıldı. Topal, komutanların arkasında protokolün 4. sırasında yer aldı. 
   
   
   
</TEXT>
</DOC>
