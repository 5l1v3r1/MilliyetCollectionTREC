<DOC>
<DOCNO> 245461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/gun03.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konteynerlerden bir füze daha çıktı 
</HEADLINE>
<TEXT>


Ambarlı Limanı'na bırakılan konteynerlerde, radyo kontrollü bir füze daha bulundu. Soruşturmada 4'ü yabancı uyruklu 5 kişi gözaltına alındı 

ŞAKİR AYDIN İstanbul 

Mısır'a gönderilmek üzere Ambarlı Limanı'na bırakılan konteynerlerden bir füze daha çıkarken, olayla ilgili soruşturmada 4'ü yabancı uyruklu 5 kişi gözaltına alındı. 
Gümrük Muhafaza Müdürlüğü muayene memurlarının, geçen çarşamba şüphelenerek 2 konteyneri açması sonucu ortaya çıkartılan kaçak silahların incelenmesi dün de devam etti. Hava Kuvvetleri Komutanlığı'ndan bir ekibin incelemeye aldığı konteynerlerden radyo kontrollü bir füze daha çıktığı bildirildi. Komutanlıktan teknik malzemelerin yardımıyla silahların daha detaylı inceleneceği kaydedildi. Konteynerlerde ilk aşamada, radyo kontrollü bir füze, füze rampası, roket ve diğer askeri mühimmat bulunmuştu. 
Gümrük Muhafaza Müdürlüğü'nce yürütülen soruşturma kapsamında 5 kişi gözaltına alındı. Bu kişilerin G. E., Ürdün uyruklu A. A. ve M. F. N., Ukrayna uyruklu M.K. ve Yunan uyruklu P. E. olduğu bildirildi. Zanlıların sorgusunun sürdüğü ve yeni gözaltıların olabileceği kaydedildi. 

'Bildirimde silah yazıyordu' 
Ukrayna'dan "Breze 47" adlı gemiyle getirilerek limana bırakılan konteynerlerin yükleme işini üstlenen Martı Denizcilik yetkilileriyse, konteynerlerde araç yedek parçaları bulunduğu şeklinde yapılan açıklamaların gerçeği yansıtmadığını öne sürdü. Firma yetkilileri, "Yapılan bildirimde konteynerlerde silah bulunduğu yazıyor. Bize gelen 15 sayfalık evrakta silahların alıcısı Mısır Silahlı Kuvvetleri olarak görünüyor" diye konuştu. 

Gül Füzeleri Mısır sahiplendi 

ANKARA Milliyet 
Dışişleri Bakanı Abdullah Gül, ele geçirilen füze sistemlerine Mısır hükümetinin sahip çıktığını açıkladı. Diplomatik kaynaklar, füze sistemlerinin soruşturmanın ardından Mısır'a gönderilebileceğini kaydederken, Mısır Büyükelçisi Ahmet Fattalla'nın önceki gün Dışişleri Bakanlığı'na "sistemler bize ait" bilgisini ilettiğini kaydetti. Gümrüklerden sorumlu Devlet Bakanı Kürşad Tüzmen ise, konteynerlerin seri numaralarının birbirini tutmadığını, yedek parça olarak beyan edilen malların kayıtlarında sahtek rlık olduğunu belirterek, "Şüphe üzerine yapılan denetimle olay ortaya çıktı" dedi. 


</TEXT>
</DOC>
