<DOC>
<DOCNO> 208944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko06.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal manipülasyon 
</HEADLINE>
<TEXT>

   Deniz Y.O. hisselerinde son bir ayda yaşanan yaklaşık yüzde 643'lük primin oyuncuların sanal ortamda yaptığı işlemlerle gerçekleştirildiği iddia ediliyor 
   SONGÜL HATISARU 
   
   Piyasada yasaklı spekülatör ve eski futbolcu Mecnur Çolak ile kardeş olan iki yakın arkadaşının yatırım ortaklıklarından Deniz Yatırım Ortaklığı'nda pozisyon aldığı iddia ediliyor. Deniz Yatırım Ortaklığı hisseleri 17 Aralık 2003 tarihinde 1.600 lira iken 13 Ocak 2004'te 20.000'li seviyelere kadar yükselmişti. Piyasada SPK'nın sıkı denetimlerinden dolayı daha dikkatli hareket eden Mecnur ve arkadaşlarının hissede hareket yaratmak için bu kez teknolojiyi kullandıkları fısıltıları dolaşıyor. 
   
   100 ayrı hesap 
   İddialara göre Mecnur Çolak ve arkadaşları değişik şehirlerde, değişik isimlerle 100 ayrı isimle hesap açtırmışlar. Daha sonra bu hesapların hepsi için birer internet şifresi alınıp dikkat çekmemek için bütün alım satım işlemleri internet üzerinden gerçekleştirilmiş. Grubun Deniz Yatırım Ortaklığı hisseleriyle birlikte piyasa değeri düşük birkaç yatırım ortaklığı hisselerinde daha pozisyon aldığı konuşuluyor. Mecnur Çolak ve arkadaşlarının mali gücü hisse senedini 20 binlere kadar taşıyıp birkaç yatırım ortaklığında daha hareket yaratmaya yeter mi bilmiyoruz ama iddialara göre SPK'da konudan haberdarmış ve incelemesini sürdürüyormuş. 13 Ocak'ta 20 binli seviyelere kadar tırmanan hisse dün itibariyle 11.900'lü seviyelerden alıcı buldu. Birim pay değeri 1721 lira olan hissedeki son bir aylık ise prim yüzde 643'ü buldu. 
   
   Hissenin fiyat seyri 17 12 2003 1,610 29 12 2003 3,900 13 01 2004 16,200 15 01 2004 11900 
   
</TEXT>
</DOC>
