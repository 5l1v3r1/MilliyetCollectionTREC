<DOC>
<DOCNO> 204972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur19.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz Ereğli'de hamsi festivali yapıldı... 
</HEADLINE>
<TEXT>

     Zonguldak'ın Ereğli İlçesi'nde düzenlenen ''2. Hamsi Festivali''ne, yaklaşık 2000 kişi katılırken, 5,5 ton mangal kömürü kullanıldı. 
     Ereğli Belediyesi'nce, özel bir marketin sponsorluğunda Bozhane Mevkii'nde düzenlenen festival için 5,5 ton mangal kömürü, 600 adet mangal borusu, 2 bin adet ızgara, 800 kutu çıra ve 50 şişe ispirto temin edilirken, katılanlar da yiyecekleri ekmek, su, hamsi, helva ile soğan getirdiler. 
     İspirto ve çıra yardımıyla yakılan mangallarda pişirilen hamsileri, festivale eş ve çocuklarıyla çevre illerden de katılan vatandaşlar, masalarda ve ızgaralarda yediler. Trabzonlular Derneği ise hamsiden yaptıkları yöresel yemekler ile fırınlarda mısır unundan pişirdikleri ekmekleri halka dağıttı. Çok sayıda basın mensubunun izlediği festivalde, mangalların yakılmasıyla yoğun duman oluşurken, çevreye de hamsi kokusu yayıldı. 
     Halkoyunları ekipleri gösteri sunarken, vatandaşlar programda yer alan sanatçı İsmail Türüt'ün yanı sıra yerel sanatçıların vereceği halk konserini beklemeye başladı. 
     Ereğli Belediye Başkanı Halil Posbıyık, yaptığı konuşmada, geçen yıl Ereğli Demir ve Çelik Fabrikaları'nın sacından 2 bin 2 metre uzunluğunda dünyadaki en uzun mangalının yapıldığını ve 15 ton hamsi pişirilerek ''Dünyanın En Uzun Mangalı'' rekor denemesini gerçekleştirdiklerini anımsattı. 
     Rekor denemesinde 15 ton hamsi, 4 ton helva, 3 ton soğan, 20 bin adet ekmek, 2 bin adet şişe su, 6 bin adet ızgara, 12 ton mangal kömürü, 100 adet mangal borusu, 1600 kutu çıra ve 50 şişe ispirto kullanıldığını anlatan Posbıyık, şöyle konuştu 
     ''Rekor denememizde Ereğli 1. ve 2. Noterliği ile Guinness Rekorları'ndan temsilciler mangalı ölçerek tespit yaptılar. Rekor denemesinde, yakılan mangalın ''Guinness Rekorları Kitabı''na girdiği bize bildirildi. Davet üzerine önümüzdeki yılın Mayıs ayında İngiltere'nin Londra kentine giderek rekor sertifikasını alacağım.'' Guinness Rekorları Web sitesinde, 13 Kasım 1999'da Peru'nun Canchis il belediyesi tarafından organize edilen 613 metre uzunluğundaki mangal, en uzun mangal olarak yer alıyordu. 
     
</TEXT>
</DOC>
