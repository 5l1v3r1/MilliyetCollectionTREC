<DOC>
<DOCNO> 241904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun12.html </URL>
<DATE> 2004/05/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Schröder, göç konusunda Birlik Partileri'ne yeni öneriler getirecek... 
</HEADLINE>
<TEXT>

     Almanya Başbakanı Gerhard Schröder, Göç Yasası'yla ilgili olarak Hıristiyan Demokrat Birlik Partisi CDU Genel Başkanı Angela Merkel'e ve Hıristiyan Sosyal Birlik Partisi CSU Genel Başkanı Edmund Stoiber'e yeni öneriler getirmeye hazırlanıyor. 
     Der Spiegel dergisi, Schröder'in 25 Mayıs Salı günü Merkel ve Stoiber ile yapacağı görüşmede, kışkırtıcılık yapan radikal dincilerin sınır dışı edilmeleri ve yabancılara yönelik ikamet kurallarıyla ilgili olarak yakınlaşma sağlayabileceğini yazdı. 
     Birlik partileri, Almanya'da sürekli olarak ikamet etmek isteyen yabancıların Anayasayı Koruma Dairesi tarafından araştırılmalarını isterken, iktidar ortağı Birlik 90 Yeşiller Partisi'nin buna karşı çıktığı belirtildi. 
     Birlik partileri, çeşitli nedenlerle sınır dışı edilemeyen, ancak mahkeme kararıyla serbest bırakılan terör zanlısı yabancıların tutuklu kalmalarını da isterken, iktidardaki Sosyal Demokrat Parti SPD böyle bir uygulamaya karşı çıkıyor. 
     Stoiber, Bild am Sonntag gazetesine yazdığı bir makalede, Başbakan Schröder'in, terörizme karşı mücadelede büyük eksiklikleri bulunduğunu öne sürerek, göç ve sınır dışı etmeler ile ilgili maddelerin yeni hazırlanacak yasada mutlaka birlikte yer alması gerektiğini savundu. 
     Almanya'nın, gevşek bir Yabancılar Yasası'ndan dolayı uluslararası terörizmin ''hazırlık yeri'' haline geldiğini ifade eden Stoiber, ''Bu nedenle radikal yabancılar sınır dışı edilmeli. Devletten para yardımı ve eğitim alma şeklindeki resmi taleplerine daha fazla izin vermemeliyiz'' şeklinde ifadeye yer verdi. 
     Alman hükümetinin göç, mülteci ve uyum sorumlusu Marieluise Beck ise bugün DeutschlandRadio Berlin'e yaptığı açıklamada, Birlik partilerini, Göç Yasası konusunda hukuk prensiplerinden çok güvenliğe ağırlık vermekle eleştirdi. 
     Birlik 90 Yeşiller Partisi'nin Berlin eyalet meclis grubu Başkanı Volker Ratzmann ve eyalet meclisi Milletvekili Özcan Mutlu da bu konuda yaptıkları ortak yazılı açıklamada, Birlik partilerinin taleplerinden vazgeçmedikleri takdirde Göç Yasası konusunda uzlaşmaya varılmasının mümkün olamayacağını ifade ettiler. 
     
</TEXT>
</DOC>
