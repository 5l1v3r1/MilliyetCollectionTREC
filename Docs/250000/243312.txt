<DOC>
<DOCNO> 243312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy28.html </URL>
<DATE> 2004/05/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Karaparaya karşı uluslararası işbirliği... 
</HEADLINE>
<TEXT>

     Türkiye'nin bazı çekincelerle kabul ettiği ''Suçtan Kaynaklanan Gelirlerin Aklanması, Araştırılması, Ele Geçirilmesi ve El Konulmasına İlişkin Sözleşme''nin Onaylanmasına Dair Kanun Tasarısı, TBMM Dışişleri Komisyonu'nda kabul edildi. 
     Sözleşme, her türlü suç oluşturan eylemlerden, cürümlerden ve özellikle uyuşturucu madde, silah kaçakçılığı, terör, çocuk ve kız kaçırma gibi diğer kazanç getiren suçlardan elde edilen kazançların müsadere ve zaptı, araştırılması ve takibi ile ilgili olarak uluslararası işbirliğini öngörüyor. 
     Sözleşmede ayrıca, suçlardan elde edilen kazançların müsaderesine imkan veren hukuki düzenlemelerin ulusal düzeyde yapılması zorunlu kılınıyor. Sözleşmeye taraf olan ülkelerin banka ve mali kurumlarının, kara paranın aklanmasının önlenmesine ilişkin kayıtları vermeleri için gerekli düzenlemeleri yapmaları ve hatta bu konuda bankaların sır saklama yükümlülüğüne istisna getirmeleri de öngörüldü. 
     Suç oluşturan eylemlerden elde edilen kazancın, kara para niteliği bilinerek aklanması ise başlı başına suç oluşturan bir eylem olarak sayıldı. 
     Dışişleri Komisyonu, bugünkü toplantısında bazı ikili anlaşmaların onaylanmasına dair 3 yasa tasarısını da kabul etti. Buna göre, onaylanması uygun bulunan ikili anlaşmalar şöyle 
     ''Türkiye Cumhuriyeti Adalet Bakanlığı ile Moldova Cumhuriyeti Adalet Bakanlığı Arasında İşbirliği Protokolü, Türkiye Cumhuriyeti ile Oman Sultanlığı Hükümeti Arasında Uluslararası Karayolu Taşımacılığı Analaşması, Türkiye Cumhuriyeti ve Lübnan Cumhuriyeti Arasında Konsolosluk Anlaşması.'' 
     
</TEXT>
</DOC>
