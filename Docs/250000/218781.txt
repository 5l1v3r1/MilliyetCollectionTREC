<DOC>
<DOCNO> 218781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo20.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da son gülen Gaziantep 2-3 
</HEADLINE>
<TEXT>

     Birinci Süper Futbol Ligi'nde küme düşmeme mücadelesi yapan Adanaspor iki kez öne geçtiği maçta komşusu Gaziantepspor'a 3-2 yenilmekten kurtulamadı. Maçta tüm goller ilk yarıda atılırken, G.Antep Roma deplasmanı öncesi ligde istediğini aldı. 
     5 Ocak Stadı'ndaki Adanaspor'un Elazığspor ile oynanan olaylı maç nedeniyle seyircisiz gerçekleştirilen karşılaşmada her iki takımın hücum futbolunu düşünmeleri beğeniyle karşılandı. 
     5. dakikada sol kanatta Mehmet Budak'ın ortası ile buluşan Adanaspor'dan Ümit Ozan sert vurdu, top üstten auta çıktı. 
     11. dakikada Gaziantepspor'un savunma oyuncularının hatasından yararlanan Ümit Ozan ceza alanı içinde Hakan Bayraktar'ın ayağından topu çelerek bekletmeden vurdu ve meşin yuvarlağı ağlara gönderdi. 1-0. 
     15. dakikada Gaziantepspor, sürekli Adanaspor kalesini rahatsız ederken, golle buluştu. Devran'ın ortasını iyi izleyen Lazarov plase bir vuruşla topu ağlara gönderdi. 1-1 
     20. dakikada sol kanattan gelişen Adanaspor atağında Sancak, kendi gayretiyle ceza alanına girdi, topu rahat pozisyondaki Lalik'e aktardı. Bu oyuncunun sert vuruşu ağlarla buluştu. 2-1 
     35. dakikada Nuri sol kanattan uzak direkte bulunan Erdal'a topunu ortaladı. Erdal, Adanasporlu kaleci Atilla ve savunmanın hatasından yararlanarak kafa golüyle skoru eşitledi. 2-2 
     45. dakikada Mehmet Polat, sağ taraftan Lazarov tarafından kullanılan köşe atışını gole çevirdi. 2-3. 
     
     İKİNCİ YARI 

     Karşılaşmanın ikinci yarısında Gaziantepspor oyunu rolantiye alırken, Adanaspor ise gol pozisyonu bulmasına rağmen değerlendiremedi. 
     57. dakikada Murat Özatak köşe atışını pas olarak Lalik'e verdi. Bu oyuncu ceza sahasındaki Gürhan'a topu aktardı. Gürhan'ın sert vuruşunda top az farkla dışarı çıktı. 
     66. dakikada Gürhan kendi gayretiyle ceza sahasına girdi ve topu rahat pozisyondaki Lalik'e aktardı. Lalik'in bekletmeden verdiği pasta Gökmen vurmakta gecikince savunma oyuncuları topu uzaklaştırdı. 
     68. dakikada Ümit Ozan sol kanattan hareketlendi. Topla ceza alanına girdi. Topu kale sahası içinde bulunan Murat Özatak'a aktardı. Bu oyuncunun bekletmeden vurduğu top, az farkla kale direğinin yanından auta çıktı. 
     90. dakikada Erdal'ın pasında topla buluşan Devran, ceza sahasında güzel bir vuruş yaptı. Top kale direğinin üstünden auta çıktı. 
     Karşılaşma, Gaziantepspor'un 3-2 galibiyetiyle sona erdi. 
     
     SAĞLAM TATSIZ TUZSUZ BİR MAÇ OLDU 

     Birinci Süper Lig'de Adanaspor, sahasında Gaziantepspor'a 3-2 yenilerek ligde kalma umutlarını biraz daha zora soktu. 
     Adanaspor Teknik Sorumlusu Ahmet Ziya Yüce, karşılaşmadan sonra yaptığı açıklamada, 2 kez öne geçmelerine karşın kazanamadıklarını belirterek, ''Futbol adına ne gerekiyorsa yaptık. Ancak yenilmekten kurtulamadık'' dedi. 
     Yüce, son 6 maçta olduğu gibi Gaziantepspor karşısında da her iki yarıda iyi futbol sergilediklerini, ancak 3 puan alamadıklarını belirterek, şunları söyledi 
     ''Kazanmamız gereken maçtı. Tüm futbolcularımız kazanmak için herşeyi yaptı. 2 kez öne geçtik. Her iki yarıda da gol fırsatları yakaladık. Attığımız gollerin ardından rahat goller yedik. Güçlü rakibimiz yorgun ve eksik olmasına rağmen deneyimli oynucuları sayesinde kazanmasını başardı. Talihsiz bir yenilgi aldık. Hayli üzüntülüyüz. Her hafta işimiz daha da zorlaşıyor. Ligde kalma şansımız azalıyor. Ligin sonuna kadar mücadelemizi sürdüreceğiz.'' Gaziantepspor Teknik Direktörü Nurullah Sağlam da, seyircisiz maç yapmanın kimseyi mutlu etmediğini belirterek, ''Yetkililerin kafalarını ellerinin arasına alarak düşünmelerini istiyoruz. Maçı kazanmamıza rağmen, seyirci olmadığı için hiç zevk almadık. Tıpkı tuzu, yağı olmayan çorba içmek gibiydi'' dedi. 
     Sağlam, yorgun olmalarına karşın zorlu Adanaspor maçından 3 puan çıkardıkları için mutlu olduklarını ifade ederek, şunları kaydetti 
     ''Rakibimize oranla üstün oynayarak haklı bir galibiyet elde ettik. Bazı oyuncular üzerinde ısrarcı davrandık. Özellikle savunma oyuncularını pek değiştirmeyi düşünmedik. Tırmanışımızı sürdüreceğiz. Bizim en büyük hedefimiz UEFA Kupası'nda Roma takımını deplasmanda da yenerek tur atlamaktır. Turu geçmek için ne gerekiyorsa yapacağız.'' 
     MAÇIN KARNESİ 
     

ADANASPOR 2 - GAZİANTEPSPOR 3 Stat 5 Ocak Hakemler Hamza Mısır xx, Serkan Gençerler xx, Alper Ulusoy xx Adanaspor Atilla x, Güngör xx, Gürhan x Dk. 81 Abdullah , İlker xx, İbrahim x, Murat Özatak xx, Ali Asım xx Dk. 52 Gökmen x , Sancak xx, Lalik xx, Mehmet Budak xx Dk. 55 Ercan x , Ümit Ozan xx Gaziantepspor Ömer xx, Nuri xx, Mehmet Polat xxx, Hasan Özer xx Dk. 73 Jaziri xx , Erhan Namlı xx Dk. 60 Şevki xx , Lazarov xxx Dk. 83 Yusuf , İbrahim Toraman xx, Hakan Bayraktar xx, Erdal xxx, İlhan xx, Devran xx Goller Dk. 11 Ümit Ozan, Dk. 15 Lazarov, Dk. 20 Lalik, Dk 35 Erdal, Dk. 45 Mehmet Polat Sarı Kartlar Dk. 18 İlker, Dk. 31 Mehmet Budak, Dk. 70 Güngör, Dk. 76 Ümit Ozan Adanaspor , Dk. 30 Mehmet Polat, Dk. 73 İlhan Gaziantepspor      
</TEXT>
</DOC>
