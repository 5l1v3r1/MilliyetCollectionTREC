<DOC>
<DOCNO> 243848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas02.html </URL>
<DATE> 2004/05/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Johnny Depp, Superman'in babası oluyor... 
</HEADLINE>
<TEXT>

     Bir telefon kulübesinde kılık değiştirerek kahramana dönüşen Clark Kent'in maceralarını anlatan ''Superman''e yeni macerasında ''çekici'' bir baba geliyor. People dergisi tarafından ''En Çekici Erkek'' seçilen Johnny Depp, süper kahramanın babası rolünde kamera karşısına geçecek. 
     Internetteki ''darkhorizons'' sitesinin haberine göre, daha önce ''Luthor'' rolü için seçilen Depp, daha önce efsane aktör Marlon Brando'nun canlandırdığı Superman'in babası ''Jor-El'' rolünü tercih etti. Bu rol için düşünülen Anthony Hopkins ile anlaşmaya varılamadığı belirtildi. 
     Johnny Depp'in, eşi Vanessa Paradis ile birlikte rol alacağı ''The Gypsy's Curse'' filminin ardından bu yapımda kamera karşısına geçecek. Ünlü aktörün ''The Libertine'' filminin çekimleri ise sürüyor. 
     Clark Kent-Superman ile Lois Lane'in aşkı üzerine odaklanan ana hikayeye rağmen beşinci maceranın ''hikaye az, aksiyon bol'' tarzda kurgulandığı belirtilirken, filmin yaz aylarının sonunda çekimlerine başlanması planlanıyor. Filmin 2006'da izleyici karşısına çıkması düşünülüyor. 
     Depp'in ''Jor-El'' rolünü üstlenmesiyle bir ana karakteri daha bulan yapımcıların en büyük derdi ise Superman'in yokluğu. Ashton Kutcher, Brendan Fraser gibi adayların ismi geçerken, genç oyuncu Jake Gyllenhaal da bu ünlülerin en büyük rakibi. 
     Lois Lane adayları arasında ise ünlü şarkıcı Beyonce Knowles ile Keira Knightley var. Filmin yönetmenliğini ''Charlie'nin Melekleri''nin rejisörü McG üstlenecek. 
     
     VE SUPERMAN... 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 51 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     
</TEXT>
</DOC>
