<DOC>
<DOCNO> 206349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uma Thurman, ihanetin bedelini ağır ödetti... 
</HEADLINE>
<TEXT>

     Quentin Tarantino'nun yönettiği ve tüm dünyada fırtına gibi esen ''Kill Bill'' filminin güzel oyuncusu Uma Thurman, eşine ihanetin bedelini ağır ödetti. Thurman'ı Jen Perzow adlı modelle aldatan aktör Ethan Hawke'un sağlık durumu, eşinin evi terk etmesi nedeniyle bozuldu. 
     Internetteki ''imdb'' sitesinin haberine göre, Kanada'da yaşadığı kaçamak yüzünden eşi tarafından terk edilen Ethan Hawke'un yakın arkadaşları, aktörün sağlığından endişe ediyor. 
     Thurman'ın Andre Balzas adlı bir kişiyle baş başa yemek yerken çekilen fotoğraflarının da gazetelerde yer alması üzerine iyice sıkıntıya giren Hawke'un, rahatlamak için dostlarıyla dertleştiği ifade edildi. Aktör Hawke'un, yakın çevresine, ''Çok acı verici bir ayrılık. Ne yapacağımı bilmiyorum'' dediği belirtildi. 
     Hawke'un rol aldığı ''Billy Dead'' adlı filmin setindekiler ise 32 yaşındaki oyuncunun konsantre olmakta güçlük çektiğini ve gözünün sürekli telefonunda olduğunu söylediler. 
     ''İntikam çorbasını soğuk içen'' Uma Thurman'ın ise şimdilik eski eşine olumlu bir yanıt vermeyi düşünmediği ve şu günlerde son filminin elde ettiği başarının ''sarhoşluğunu yaşadığı'' kaydedildi. 
     Yaklaşık 6 yıldır birlikte olan Uma Thurman ile Ethan Hawke, 1997'de ''Gattaca'' adlı filmin setinde tanışmıştı. Hollywood'un örnek çifti olarak gösterilen Thurman ve Hawke'un, Maya 5 ve Roan 1 adlı iki çocukları bulunuyor. 
     
</TEXT>
</DOC>
