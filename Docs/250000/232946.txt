<DOC>
<DOCNO> 232946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur43.html </URL>
<DATE> 2004/04/19/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
İşitme Engelliler İlköğretim Okulu'nda öğrencilere dayak iddiası 
</HEADLINE>
<TEXT>

     Gaziantep Milli Eğitim Müdürü Fikret Atak, Ali Süzer İşitme Engelliler İlköğretim Okulu'ndaki dayak iddialarını soruşturmak üzere müfettiş görevlendirdiklerini söyledi. 
     Atak, AA muhabirine yaptığı açıklamada, Ali Süzer İşitme Engeliler İlköğretim Okulu'nda, öğrencilerin okul yöneticilerinden dayak yediği iddiaları konusunu araştırmak üzere 2 müfettiş görevlendirdiklerini belirterek, şöyle konuştu 
     ''Bu okulumuzda bazı öğrenciler yatılı olarak öğrenim görüyorlar. Bazı öğrenciler ise ders bitimi evlerine gidiyor. Dayak iddiasını ortaya atanlar, okulumuzla hiçbir ilgisi bulunmayan İşitme Engelliler Spor Kulübü yetkilileridir. Bu kulüp yetkilileri, bugüne kadar okulumuzla hiçbir ilişki kurmamış ve sosyal hiçbir faaliyet içine girmemiştir. 
     Bugün ise birden bire ne olduysa okula gidip okul müdürümüzle görüşüp dayak iddialarını ortaya atmışlardır. Bu insanların okula gidip müdürle tartışmaları yanlış, onların muhatabı Valilik, İl Milli Eğitim Müdürlüğü'dür. Eğer gerçekten öğrencilere yönelik şiddet varsa, bunun yeri Cumhuriyet Savcılığı olması gerekirdi. Bu kişilerin okula gidip, yetkililerle görüşüp, tartışma yaratmaları yanlış bir davranış.'' Fikret Atak, bu iddialarla ilgili soruşturma talimatı verdiğini, konuyu araştırmak üzere görevlendirilen 2 müfettişin çalışmaya başladığını da sözlerine ekledi. 
     
     OKUL MÜDÜRÜ NE DİYOR 
     Gaziantep Ali Süzer İşitme Engelliler İlköğretim Okulu Müdürü Yüksel Baykal, öğrencilere yönelik dayak iddialarını reddetti. 
     Bu okulda 11 yıldan bu yana müdürlük yaptığını ve 26 yıllık idareci olduğunu ifade eden Baykal, şunları anlattı 
     ''İddiaları ortaya atan spor kulübünün 11 yıl içinde ne ismini duydum, ne de yetkilileriyle tanıştım. Adı İşitme Engelliler Spor Kulübü olacak, ben bu okulun 11 yıllık müdürü olarak tanımayacağım. Bu mümkün mü Spor kulübü yetkilileri, 15 yıllık kulüp olduklarını iddia ediyor. Ben bu çelişkiyi kamuoyunun takdirlerine bırakıyorum. Bu insanlar okula gelip benden kız-erkek öğrencileri toplayıp, şikayet için alıp götürmek istediler. Ben buna engel oldum.'' 
     
     ''ÖĞRENCİLERİN GÜVENLİĞİNDEN BİZ SORUMLUYUZ'' 
     Okulda öğrencilerin güvenliğinden kendilerinin sorumlu olduğunu ifade eden Baykal, şöyle devam etti 
     ''Velilerimizin haberi olmadan, öğrencileri tanımadığım insanlara verip götürmelerine izin veremem, buna yetkim yok. Gazetecileri alıp, okula gelip bize baskı yapmaları, çocukları izinsiz gün boyu dışarı götürmeleri gibi davranışlarından ötürü yasal işlem başlatacağız. Ayrıca veliler de çocuklarının izinsiz götürmeleri konusunda Cumhuriyet Savcılığı ve Gaziantep Valiliği'ne başvurup spor kulübü yetkilerinden şikayetçi oldular. 
     Öğrencilere dayak iddiaları kesinlikle doğru değil ve bir iftiradır. 6 Nisan'da Kahramanmaraş'ta yapılan bilgi yarışmasında bölge dördüncüsü olduk. 2003 yılında ise Ankara'da yapılan folklor yarışmasında Türkiye ikincisi olduk. Her türlü sosyal aktiviteye katılıyoruz. Öğrencilere maddi ve manevi alanda gerekli desteği veriyoruz.'' 
     
</TEXT>
</DOC>
