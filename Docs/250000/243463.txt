<DOC>
<DOCNO> 243463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/spo04.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un öfkesi 
</HEADLINE>
<TEXT>


Bordo-Mavililer, Fenerbahçe yönetimine "Türk futbolunu yönetmek ve yönlendirmek iddiasındalarsa, buna izin vermeyiz" mesajını gönderdi 




Söz düellosu 
GÖKDENİZ'İN transferi konusunda çıkan spekülasyonlar Fenerbahçe ile Trabzonspor arasında gerilim yarattı. Karadeniz ekibinin Basın Sözcüsü İbrahim Şahin, Fenerbahçe Asbaşkanı Murat Özaydınlı'nın Trabzonpor ile ilgili yaptığı açıklamalara sert yanıt verdi. Özaydınlı'nın Başkan Atay Aktuğ'u hedef alan sözlerini şaşkınlık ve üzüntüyle karşıladıklarını belirten Şahin rakiplerini yaylım ateşe tuttu. 

Hodri meydan 
BORDO - Mavili yönetici, "Sayın Özaydınlı, Trabzonspor camiasının büyüklüğünü son Türkiye Kupası finalinde yaşadığı şehirde göremediyse önümüzdeki sezon Fenerbahçe - Trabzonspor maçında tribün dağılımını serbest bıraktırarak görebilir" ifadelerini kullandı. Fenerbahçe'yi hodri meydana davet eden Şahin, "Özaydınlı, Trabzon ile yapacağı amansız yarışmalara hazırlanmaya şimdiden başlarsa daha çok katkı sağlar" dedi. 

Topa tuttu 
İBRAHİM Şahin, "Eğer Fenerbahçe Türk futbolunu yönetmek ve yönlendirmek iddiasında ise bilinmelidir ki en azından Trabzonspor yönetimi ve camiası buna izin vermez" diyerek, adeta rakiplerine savaş açtı. Fenerbahçe'nin de sekiz kez ceza kuruluna sevkedildiğini hatırlatan Trabzon yöneticisi, "Bir maç saha kapatma cezası Tahkimce kaldırıldı. O dönemde taktir hislerini belirtmişlerdi" yorumunu yaptı. 

Yeni adaylar 
TRABZONSPOR'UN, transfer listesinde Austuria Wien'in sol kanat oyuncusu ve kaptanı Michael Wagner de öne çıkan isimlerden biri oldu. Belçika'nın Genk takımında oynayan Aufhauser'i de listesine alan yönetim, yerli transferinde Çaykur Rizesporlu Koray ve Gürol'un üzerinde duruyor. 





</TEXT>
</DOC>
