<DOC>
<DOCNO> 248292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/siyaset/siy01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de isyan DEP'liler vatan haini 
</HEADLINE>
<TEXT>


ANKARA Milliyet 


AKP içindeki "milliyetçi" milletvekilleri, eski DEP'liler Leyla Zana, Hatip Dicle, Orhan Doğan ve Selim Sadak'ın tahliye olduktan sonra yaptıkları açıklamalara, yayımladıkları deklarasyonla sert tepki gösterdi. 
MHP kökenli AKP Kayseri Milletvekili Sadık Yakut ile 9 arkadaşının yayımladığı, Başbakan Erdoğan ile Dışişleri Bakanı Gül'ün de üstü örtülü eleştirildiği deklarasyonda şöyle denildi "Terör örgütünün sözde siyasi kanadı olan 4 eski milletvekili, serbest kaldıktan sonra, sözde demokrasi ve özgürlük maskesi takarak, bölücü faaliyetlerine kendi ifadeleri ile 'kaldıkları yerden devam edeceklerini' belirtmişlerdir." 
AKP'de ilk defa yayımlanan deklarasyonda, "Ateşkesten bahsetme cüretini gösteren bu bölücüler, vatan hainliklerini yeniden ilan etmektedirler" görüşü dile getirildi. 
AKP'li millitvekilleri, Erdoğan'a da üstü kapalı şu mesajı verdi "AB hedefi elbette önemli, ancak hiçbir hedef, ülkemizin bölünmez bütünlüğünün üstünde görülemez. Bazı demokratik tavırların cesaretlendirdiği bu zatlar, geçmişten ders almayarak, vatana ihanet ve ülkemizin bölünmez bütünlüğüne göz diktiklerini büyük bir pervasızlıkla yandaşlarına apaçık söylemekten çekinmeyerek suç işlemektedirler." 
Bildiride DEP'lilerin Gül tarafından kabul edilmesine de gönderme yapılarak, "DEP'lilerin, resmi makamlarca hangi sıfat ve hangi gaye ile kabul edildiğinin izahı mümkün olmaz" denildi. Bildiride imzaları bulunan vekiller şöyle Sadık Yakut, Miraç Akdoğan, Mehmet Erdemir, Fuat Geçen, Süleyman Sarıbaş, Ali Küçükaydın, Sait Armağan, Osman Seyfi, Ali Ayağ, Vahit Erdem. 
AKP Grup Başkan Vekili Salih Kapusuz, deklarasyonu, "Sürpriz olmadı, sürekli tepki veriyorlardı. Biz demokratikleşme konusunda bildiğimiz yolda devam edeceğiz" diye değerlendirdi. 


</TEXT>
</DOC>
