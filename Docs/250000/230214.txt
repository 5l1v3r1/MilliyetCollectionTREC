<DOC>
<DOCNO> 230214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo07.html </URL>
<DATE> 2004/04/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beşiktaş'ta tek hedef 3 puan... İşte muhtemel 11... 
</HEADLINE>
<TEXT>

     Beşiktaş, lider Fenerbahçe'nin Rize deplasmanından yenilgiyle ayrıldığı haftada, yarın Gençlerbirliği'ni mağlup ederek, aradaki puan farkını 3'e indirmeyi hedefliyor. 
     Ligin son 6 haftasına liderin 6 puan gerisinde giren siyah- beyazlılar, Fenerbahçe'nin puan kaybıyla, bu farkı 3'e indirme şansını yakaladı. Gençlerbirliği karşısına mutlak galibiyet parolasıyla çıkacak olan Beşiktaş'ta sakatlıkları bulunan ve hafta içinde oynayamayacakları açıklanan Sergen ve Ronaldo'nun da kadroya dahil edildikleri bildirildi. 
     İki futbolcunun tedavilerinin yoğun bir şekilde sürdüğü ve maç kadrosuna alınıp alınmayacaklarına yarın karar verileceği ifade edildi. 
     Menajer Sinan Engin, tüm kadroyu kampa aldıklarını belirterek, ''Bazı oyuncularımızın sakatlıkları bulunuyor. Ama hepsi yarın oynamak istiyor. Sergen ve Ronaldo'yu da kamp kadrosuna aldık. Oynayıp oynamayacaklarına maç saatinde karar verilecek'' dedi. 
     
     MUHTEMEL 11- 
     Teknik direktör Mircea Lucescu'nun, Gençlerbirliği maçında sağ kanatta sakatlığı geçen Kaan Dobra'ya şans tanıması ve 4 haftadır bu bölgede görev verdiği kaptan Tayfur'u orta sahada oynatması bekleniyor. 
     Forveti yine Pancu ve Ahmed Hassan'dan oluşturması beklenen Rumen teknik adamın, savunmayı Emre, Ahmet Yıldırım ve Zago'dan oluşturucağı, orta sahada Kaan Dobra, Tayfur, Giunti, Tümer ve İbrahim'e forma vereceği öğrenildi. 
     Kamp kadrosuna alınmasına rağmen Ronaldo'yu riske etmesi beklenmeyen ve tribünde oturtacağı sanılan Lucescu'nun Ilie'ye ise yedekler arasında yer vereceği tahmin ediliyor. 
     Beşiktaş'ın yarın saat 19.00'da BJK İnönü Stadı'nda oynanacak ve Bülent Demirlek'in yöneteceği karşılaşmaya şu muhtemel 11 ile çıkması bekleniyor 
     Cordoba, Emre, Ahmet Yıldırım, Zago, Kaan Dobra, Tayfur, Giunti, Tümer, İbrahim, Pancu ve Ahmed Hassan. 
     Karşılaşma Digitürk Lig TV'den naklen yayınlanacak. 
     
     6 FUTBOLCU CEZA SINIRINDA 
     Beşiktaş'ta 3'er sarı kartı bulunan 6 futbolcu, Gençlerbirliği maçında sarı kart görmeleri halinde, cezalı duruma düşecek. 
     Zago, Emre, Yasin Sülün, Kaan Dobra, Ümit ve oynaması durumunda Ronaldo, sarı kart görmeleri halinde, gelecek hafta yapılacak Konyaspor maçında forma giyemeyecek. 
     
</TEXT>
</DOC>
