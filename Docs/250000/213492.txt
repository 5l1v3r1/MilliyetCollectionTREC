<DOC>
<DOCNO> 213492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun15.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da doğum oranını artırmak için yeni kokular geliştirildi 
</HEADLINE>
<TEXT>

     Hükümetin nüfus artışının düşük olmasından yakındığı Singapur'da, evlilik ve doğum oranını artırmak için duyguları harekete geçiren yeni parfümler piyasaya sürüldü. 
     Nüfus artışını sağlamak amacıyla hükümetin destek verdiği kampanyalar çerçevesinde, üniversite öğrencileri kadınlar için çiçek, erkekler için misk kokusu geliştirdi. 
     Kampanyayla ilgili sitede yayımlanan açıklamada, ''Bu enfes parfümler, eşsiz bir şekilde romantizm ve aşk ruhunu ihtiva ediyor'' denildi. 
     Hükümet yetkilileri, parfümlerin bu yıl daha çok Singapurluyu yatak odasına çekeceğini umuyor. 
     Yaklaşık 4,5 milyonluk nüfusa sahip Singapur'da düşük nüfus artışı, hükümetin bu yılki öncelikle halledilmesi gereken sorunları arasında üçüncü sırada bulunuyor. 
     
</TEXT>
</DOC>
