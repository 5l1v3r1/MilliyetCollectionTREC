<DOC>
<DOCNO> 209270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun13.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Hükümet Kıbrıs sorununu çözmeye çalışacak 
</HEADLINE>
<TEXT>

     KKTC Başbakanı Mehmet Ali Talat, ''hükümette Kıbrıs sorununu ciddi olarak çözmeye çalışmak yönünde görüş birliği bulunduğunu'' söyledi. 
     Talat, Barış ve Demokrasi Hareketi BDH Genel Başkanı Mustafa Akıncı'yı kabulünde, ''hükümet olarak Kıbrıs konusunu ciddiyetle ele alarak Mayıs 2004'e kadar çözmeye çalışmak, ama eğer çözüm olmayacaksa, bunun tamamen kendilerinin dışında nedenlerden olması şartıyla, hazmedilecek bir politika gütmek gerektiği konusunda görüş birliğinde olduklarını'' kaydetti. 
     Kıbrıs Türkünün ihtiyacının Mayıs 2004'e kadar bir çözüme ulaşılması olduğunu ifade eden Talat, o tarihe kadar bir çözüme ulaşabilmek için de müzakerelerin bir an önce başlaması gerektiğini kaydetti. 
     Bununla ilgili olarak Türkiye'de bazı hazırlıklar, KKTC'de de birtakım çalışmalar yapıldığını kaydeden Talat, bu çalışmaların karşılıklı birleştirilmesiyle ortaya bir resim çıkacağını belirtti. 
     Talat, ''BM Genel Sekreteri'nin tutumunu değiştirmeyeceğinin görüldüğünü, Mayıs öncesi referandum da dahil olmak üzere aynı tutumda devam edeceğinin gözlemlendiğini'' kaydederek, tarafların buna olumlu yaklaşması ve katkı yapması gerektiğini söyledi. 
     ''Referandumun tarihinden fazla, içeriği konusunun gündeme getirilmeye başlandığına'' işaret eden Talat, ''bunların ne ölçüde çözüme yararlı, yardımcı veya engel olduğunu ayrıca değerlendirmek gerektiğini, düz bir hat bulunmadığını, karmaşık bir durumla karşı karşıya bulunulduğunu'' belirtti. 
     
     ''GÖRÜŞMELERİ CUMHURBAŞKANI VE HÜKÜMET YÜRÜTECEK'' 
     Hükümet protokolüne göre görüşmeleri Cumhurbaşkanı Rauf Denktaş ve hükümetin birlikte yürüteceğini kaydeden Mehmet Ali Talat şöyle konuştu 
     ''Biliyorsunuz, Sayın Cumhurbaşkanı'nın tutumu vardır. Bu tutum katı bir tutum halinde mi ortaya çıkar Gidişi açık ve net olarak görülmektedir, Kıbrıs sorunu çözülmek zorundadır. Mayıs 2004'e kadar çözülmezse, Kıbrıs Türkü çok büyük güçlüklerle karşılaşacaktır. Hatta belki Kıbrıs sorununun şekli değişecektir. AB müktesebatının Kuzey'de uygulanması sorununa dönüşecektir. Bütün bunları değerlendirerek daha ılımlı bir tutum içine mi girecektir Çünkü protokolümüze göre hükümet ve cumhurbaşkanı birlikte yürütecektir bu görüşmeleri. Dolayısıyla bütün bunlar, önümüzdeki zorluklar, sıkıntılar veya belki de sıkıntı olmayacak, şu anda sıkıntı diye düşündüğümüz olgulardır. Bunları hep birlikte göreceğiz.'' Akıncı, bu sözler üzerine, cumhurbaşkanının son günlerdeki beyanatlarının umut vermediğini savundu. 
     Talat, bunun üzerine şöyle devam etti 
     ''Vermiyor, ama dikkat ederseniz eski katılığından da biraz farklıdır. Dolayısıyla bu konuda bazı algılama farklılıkları mı ortaya çıkmaktadır, yoksa başka nedenlerle mi böyle ifade edilmektedir, bunları hep birlikte göreceğiz. Benim de bu konuda net bir bilgim yoktur diyebilirim. Sadece gözlemdir. Ama kesin olan bir şey vardır ki, Mayıs 2004'ten sonra Türkiye'nin tarih alması belki zor olmayacaktır, ama tarih alması için vermesi gereken tavizler o kadar büyük olacaktır ki, Türkiye bu mahcubiyeti yaşayıp yaşamamakta ciddi ikilemler içine düşecektir. O bakımdan Türkiye için de Mayıs 2004'e kadar çözüm zorunluluktur. 
     Tüm bunları değerlendirdiğimizde, ben hükümetin başarılı icraatlar yapabileceğine inanıyorum. Tabii bu konuda desteğinizi de istiyorum. Desteğiniz bizimle olursa daha güçlü olarak yürürüz. Tabii ki desteğinizin ortak görüşlerimiz çerçevesinde hareket ettiğimiz sürece olacağını da biliyorum ve bunu da doğal karşılıyorum. 'Desteğinizi herhangi bir şekilde başka amaçla kullanmama' sözü veriyorum demektir bu. Dolayısıyla tabii ki bu süreçte devamlı temas halinde olacağız. Sizi bilgilendireceğiz. Bu işi böyle yürütmeyi düşünüyorum, öneriyorum ve sizden rica ediyorum.'' 
     
     AKINCI'NIN SÖZLERİ 
     BDH Genel Başkanı Mustafa Akıncı ise çözüm doğrultusunda atılacak her adımın yanında olduklarını, ancak bazı endişeleri bulunduğunu söyledi. 
     Akıncı, Talat'ı Başbakanlık makamında kutlamak üzere geldiğini belirterek, ''Hayırlı uğurlu olsun. Bu aynı zamanda iade-i ziyaret gibidir, çünkü hükümet kuruluşu sırasında Sayın Başbakan bizi ziyaret etti. Kendisini ilk ziyaret eden siyasi parti lideri ben olmayı arzu ettim. Bir kere daha başarılar diliyorum'' dedi. 
     Akıncı, 1 Mayıs'a giden süreçte zamanın hızla akıp gittiğini, bu vesileyle o konuda da görüş alışverişinde bulunma arzusu taşıdığını söyledi. 
     
</TEXT>
</DOC>
