<DOC>
<DOCNO> 211037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran yapımı satranç takımının fiyatı dudak uçuklatıyor... 
</HEADLINE>
<TEXT>

     Adana'daki bayram ihtiyaçları fuarında İran'dan getirilen el yapımı satranç takımı, fiyatıyla görenleri şaşkına çeviriyor. Vatandaşlar, üzerinde ''Lütfen Dokunmayın'' yazan takıma bakmakla yetiniyor. 
     İran Rada Dış Ticaret Şirketi Sahibi Derviş Kohklou, tarafından fuara getirilen ve asgari ücretle çalışan bir kişinin ancak 14 ayda alabileceği 4 milyar 200 milyon değerindeki satranç takımına meraklıların, sadece fiyatını sordukları ve nasıl yapıldığı hakkında bilgiler aldıkları belirtildi. 
     Kohklou, kentte daha öncede fuara katıldığını, özellikle nargile ve lambalara ilginin duyulduğunu, ancak 4 milyar 200 milyon değerindeki satranç takımına şu ana kadar alıcı çıkmadığını belirtti. 
     Satranç takımından şu anda kendilerinde bir tane, Türkiye'de ise çok az sayıda bulunduğunu kaydeden Kohklou, ''Satranç takımını İran'lı bir usta 1,5 yılda yaptı. Tamamen el yapımı olan satranç takımını yapan usta da geçtiğimiz günlerde öldü. Bu gibi zahmetli ve uzun süre uğraş gerektiren satranç takımının bir daha yapılacağını sanmıyorum'' dedi. 
     Kohklou, bronz, gümüş, bakır, ahşap ve kemikten yapılan satranç takımını, fuarda alan olmadığı takdirde otellere satmayı düşündüğünü de sözlerine ekledi. Stantta, bu takımın yanı sıra çifti bin 800 dolar değerinde el yapımı ve bakırdan yapılan süs eşyası da bulunuyor. 
     
     ÇİNLİLER MEMNUN, KENYALILAR ÜZGÜN 
     Fuar kapsamında stant açanlardan Çinli Chen Shi Kui, satışların gayet iyi geçtiğini, özellikle karşılarında kendisini görenlerin şaşırıp, ilgi gösterdiklerini belirtti. 
     Chen, fuarın yapıldığı Galeria Alışveriş Merkezi'nin daha iyi değerlendirilebileceğini, standın haricinde buraya dükkan açabileceklerini belirtti. Chen, en çok fenerler ve süs eşyalarına ilgi duyulduğunu söyledi. 
     Kenya Merkezi Kişisel Ajans Türkiye Distribütörlüğü, Omeha Şirketi'nin stant görevlileri ise kendilerine yeterince ilgi gösterilmediğinden yakındı. Yetkililer, stanta gelen vatandaşların, Afrika'da üretilen el yapımı eşyalara ilgi duymadıklarını, bu nedenle satışlarının çok az olduğunu kaydettiler. 
     
</TEXT>
</DOC>
