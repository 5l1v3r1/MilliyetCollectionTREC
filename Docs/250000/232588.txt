<DOC>
<DOCNO> 232588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo26.html </URL>
<DATE> 2004/04/18/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Fenerbahçe, Samsunspor maçı öncesi notlar 
</HEADLINE>
<TEXT>

     Fenerbahçe'nin Samsunspor ile yaptığı lig maçında teknik direktör Christoph Daum, 2 hafta sonra Tomas'ı ilk 11'de oynattı. 
     Ligde 27. haftada Adanaspor maçının 35. dakikasında oyundan alınınca kızarak formasını yere atan Tomas, Akçaabat Sebatspor ve Çaykur Rizespor maçlarında, kadroya alınmamıştı. Alman teknik adam, savunmadaki sorunlar nedeniyle 2 maç sonra Samsunspor karşısında Hırvat futbolcuya ilk 11'de görev verdi. 
     Formasını attığı için taraftardan da tepki alan Tomas, karşılaşma öncesi taraftarıyla barıştı. Sarı-lacivertli taraftarlar, Hırvat oyuncuyu tribünlere çağırarak yumruk şov yaptırdı. 
     
     PETKOV TRİBÜNE ÇIKTI 
     Son 2 maçta forma giyen Petkov, yabancı oyuncu kontenjanı nedeniyle tribüne çıktı. 
     Teknik direktör Daum'un genelde sonradan oyuna soktuğu Rebrov ise yine yedek soyundu. 
     
     MEHMET, 4 HAFTA SONRA KADRODA 
     Sakatlığı nedeniyle 4 maçtır oynayamayan Mehmet Yozgatlı, Samsunspor maçında 18 kişilik maç kadrosuna alındı. 
     Rebrov ve Mehmet'in yanısıra Recep, Mahmut, Selçuk, Semih ve Servet de yedekler arasında yer aldı. 
     Sarı-lacivertlilerde, sakat olan Kemal ve genç milli takımda yer alan Olcan, kadroda yer almadı. 
     
     TRİBÜNLER DOLDU 
     Karşılaşmaya büyük ilgi gösteren sarı-lacivertli taraftarlar, tribünleri doldurarak takımlarını destekledi. 
     Son 4 haftaya girilirken şampiyonluk yarışında heyecanın yükselmesi ve en yakın takipçisi Trabzonspor'un maç fazlasıyla puan farkını 1'e indirmesiyle Samsunspor maçının öneminin daha da artması, Fenerbahçeli taraftarların maça ilgisini artırdı. Karşılaşma öncesinde stat kapılarında uzun kuyruklar oluşurken, taraftarların çoğunun sarı-lacivertli formalar giyerek stada geldiği görüldü. Kale arkası tribünleri maçın başlamasına yaklaşık 45 dakika kala doldu. 
     Karşılaşmayı 50 bine yakın Fenerbahçeli taraftar izlerken, 50 kadar Samsunspor taraftarı da kendilerine ayrılan tribünden takımlarını destekledi. 
     Bu arada sarı-lacivertli taraftarlara stada girerken maytap dağıtıldı. Maçtan önce stat hoparlörlerinden yapılan anonsta maytapların 2. yarıda takım sahaya çıkarken yakılması istendi. 
     Bu arada taraftarlar, teknik direktör Christoph Daum'a çiçek verdi. 
     
     TUNCAY'A BÜYÜK İLGİ 
     Fenerbahçeli taraftarlar, hafta içinde sözleşmesini 3 yıl uzatan Tuncay'a karşılaşma öncesi büyük ilgi gösterdi. 
     Sarı-lacivertli taraftarlar, maçtan önce ''Tuncay sen bizim herşeyimizsin'' diye tezahürat yaparak, milli futbolcuyu tribünlere çağırdı ve sevgi gösterisinde bulundu. 
     
     BEŞİKTAŞ'A GÖNDERME 
     Sarı-lacivertli taraftarlar, gelecek hafta BJK İnönü Stadı'nda yapılacak derbi maç öncesinde ezeli rakipleri Beşiktaş'a da tezahüratlarıyla gönderme yaptı. 
     Fenerbahçeli taraftarlar ''İnönü Beşiktaş'a mezar olacak'' diye tezahürat yaparken, geçen hafta siyah-beyazlı taraftarların açtığı pankartlara karşılık, ''Yolumuzu sen çizdin, hedef Avrupa, Mustafa Kemal'in torunları'' yazılı pankart açtılar. 
     
     ERKEK VOLEYBOLCULAR KUPAYLA TUR ATTI 
     Erkekler Voleybol Birinci Ligi'nde sezonu 2. sırada kapayan voleybol takımı oyuncuları, maçtan önce statta kupayla tur attı. 
     Karşılaşma öncesinde saha içinde kulüp başkanı Aziz Yıldırım ve yöneticiler tarafından kutlanan voleybolcular, stat hoparlörlerinden tek tek taraftarlara tanıtıldı. 
     
     SERKAN'IN TRANSFERİ 
     Fenerbahçe Kulübü Asbaşkanı ve Yatırımlar-Projeler Sorumlusu Nihat Özbağı, Gençlerbirliği'nden Serkan'ın transferi konusunda herhangi bir girişimlerinin olmadığını söyledi. 
     Özbağı, Serkan konusunda herhangi bir gelişmenin olmadığını belirterek, ''Biz de hayretler içinde konuyu medyadan takip ediyoruz'' dedi. 
     Fenerbahçe Şükrü Saracoğlu Stadı'nın kalan bölümlerinin yapımı konusunda da açıklamalarda bulunan Özbağı, ''Kalan bölümleri 15 Mayıs'a kadar yıkmayı planlıyoruz. Mali konularda sorunlar var. Bunları aştıktan sonra bu tarihten itibaren kalan bölümleri de yeniden yapmayı istiyoruz. Avrupa Şampiyonlar Ligi'ne kalmamızı da düşünerek hareket ediyoruz. Bu konuyla ilgili hiçbir sorunumuz yok'' diye konuştu. 
     
</TEXT>
</DOC>
