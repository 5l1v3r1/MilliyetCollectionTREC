<DOC>
<DOCNO> 242218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas10.html </URL>
<DATE> 2004/05/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anadolu Ateşi, Kremlin Sarayı'ndaki gösterisiyle büyük beğeni topladı 
</HEADLINE>
<TEXT>

     Rusya'nın başkenti Moskova'da dün başlayan Türk Haftası etkinlikleri çerçevesinde Kremlin Sarayı'nda gösteri yapan ''Anadolu Ateşi'', büyük beğeni topladı. 
     Sovyetler Birliği döneminde Komünist Parti'nin kongresinin düzenlendiği salonda sahne alan ''Anadolu Ateşi'', salonda bulunan 6 bin izleyici tarafından dakikalarca alkışlandı. Salondaki Türk vatandaşlarının yanı sıra Rusların da gösteriyi ayakta dakikalarca alkışladığı görüldü. 
     ''Anadolu Ateşi''nin Genel Sanat Yönetmeni Mustafa Erdoğan, gösterinin ardından Rus basının ilgi odağı oldu. Birçok Rus televizyon ve gazetesi, Erdoğan ile oyun hakkında röportaj kuyruğuna girdi. 
     Erdoğan, A.A muhabirine yaptığı açıklamada, ''Anadolu Ateşi'' fikrinin ilk 1998 yılında Bilkent Üniversitesi Öğrenci Konseyi'nin önerisiyle oluştuğunu belirterek, şunları söyledi 
     ''Bana, Norveç'te yapılacak Dünya Öğrenci Konseyleri toplantısına Anadolu halk danslarının harmanlandığı bir gösteri yapmak istediklerini ve bunun için de 12 öğrenciden oluşan bir grubu çalıştırmam önerisiyle geldiler. Çok kısıtlı şekilde ve çok az bir sürede hazırlanan performans, Norveç'te çok büyük ilgi gördü. Daha sonra, büyük sıkıntılara rağmen, bugün Kremlin'de Rusların da dakikalarca ayakta alkışladığı Anadolu Ateşi doğdu.'' Çin'deki gösterilerini de devasa bir salonda yaptıklarını ve salonun tamamen dolu olduğunu ifade eden Erdoğan, Kremlin Sarayı'ndaki ilgiden çok etkilendiğini ve gözyaşlarını tutamadığını söyledi. 
     ''Anadolu Ateşi''nin bir grubunun da dün Beyrut'ta 8. gösterisini yaptığını anlatan Erdoğan, ''Bir grubumuz burada, diğer bir grubumuz da Beyrut'ta. Beyrut'ta da grubumuza çok yoğun ilgi var ve dün 8. gösterilerini yaptılar'' dedi. 
     ''Anadolu Ateşi'', bu akşam Kremlin'de ikinci gösterisini yapacak ve yarın İstanbul'a dönecek. 
     Moskova'daki Türk Haftası etkinlikleri, Moskova Fotoğraf Evi'ndeki sergi, Doğu Sanatlar Müzesi'ndeki çağdaş Türk resim sanatından örnekler sergisi, Türk süsleme sanatları sergisi ve geleneksel Türk el sanatları sergisiyle devam ediyor. 
     Türk Haftası, 2-3 Haziran'da ünlü pop sanatçısı Tarkan'ın vereceği 2 konserle sona erecek. 
     
</TEXT>
</DOC>
