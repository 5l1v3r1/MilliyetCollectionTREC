<DOC>
<DOCNO> 202490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko26.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazlada yılsonu hedefi aşıldı... 
</HEADLINE>
<TEXT>

     Faiz dışı fazlada, bu yılın 11 ayında yılsonu hedefi aşıldı ve yılsonu gerçekleşme tahmini yüzde 110.7'ye ulaştı. 
     Maliye Bakanlığı, bu yılın Ocak-Kasım dönemi bütçe gerçekleşme rakamlarını açıkladı. 2003 yılı Ocak-Kasım döneminde, konsolide bütçe giderleri 121.7 katrilyon lira, konsolide bütçe gelirleri 88.7 katrilyon lira, konsolide bütçe açığı ise 33 katrilyon lira olarak gerçekleşti. 
     Bütçe giderleri içinde, personel 27.4 katrilyon lira, diğer cari 5.5 katrilyon lira, yatırım giderleri 4.5 katrilyon lira, transferler 84.3 katrilyon lira oldu. 
     Transferler içinde, .2 katrilyon lira borç faizi ödemeleri, 7.3 katrilyon lira vergi iadeleri, 14.8 katrilyon lira sosyal güvenlik kurumlarına transferler, 2.4 katrilyon lira tarımsal destekleme, 1.3 katrilyon lira da KİT'lere transfer yer aldı. 
     
     GELİRLER 

     Konsolide bütçe gelirlerinin 74.7 katrilyon lirası vergi gelirlerinden, 8.8 katrilyon lirası vergi dışı normal gelirlerden, 3.6 katrilyon lirası özel gelir ve fonlardan oluştu. 1.7 katrilyon lira da katma bütçeli idarelerden geldi. 
     Yılın 11 aylık döneminde, geçen yılın aynı dönemine göre, konsolide bütçe giderleri yüzde 22.3, konsolide bütçe gelirleri ise yüzde 27.2 oranında artış gösterdi. Yıl sonu gerçekleşme tahminine göre bütçe giderlerinin yüzde 86.2'si, bütçe gelirlerinin de yüzde 88.5'i gerçekleşmiş oldu. 
     
     FAİZ DIŞI FAZLADA ULAŞILAN RAKAM 

     Bütçenin en önemli performans göstergesi olan faiz dışı fazlada, Ocak-Kasım döneminde 20 katrilyon 187 trilyon liraya ulaşıldı. Bunun, yılsonu gerçekleşme tahmininin yüzde 110.7'sine tekabül ettiği ifade edildi. IMF tanımlı faiz dışı fazlada ise yılsonu genel bütçe gerçekleşme tahmini 17 katrilyon 880 trilyon lira iken, Kasım sonu itibariyle de 19 katrilyon 625 trilyon liraya ulaşıldı. 
     Üstelik bu performansa, Kasım ayında beklenen gelirlerin bir kısmının ay sonuna denk gelen Ramazan Bayramı nedeniyle, Aralık ayına sarkmasına rağmen ulaşıldığı vurgulanan açıklamada, Maliye politikalarının ve bütçe disiplininin Aralık ayında da aynı kararlılıkla uygulanarak yılsonu hedeflerine ulaşılmasının beklendiği ifade edildi. 
     
</TEXT>
</DOC>
