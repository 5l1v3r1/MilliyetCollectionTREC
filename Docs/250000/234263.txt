<DOC>
<DOCNO> 234263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/dunya/adun.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Diktatör karanlığı 
</HEADLINE>
<TEXT>

   Binlerce kişinin öldüğü sanılan Kuzey Kore'deki korkunç tren kazasının ardından diktatörlük rejiminin televizyonu faciayı kendi halkına duyurmadı. Olaydan tek kare fotoğraf yok 
      DIŞ HABERLER SERVİSİ 

   
   Kuzey Kore'nin kuzeyinde, Çin sınırına 20 km. uzaklıktaki Ryongchong istasyonunda önceki gün benzin ve likit petrol gazı yüklü iki trenin çarpışması sonucunda meydana geldiği ileri sürülen korkunç patlamayla ilgili tam bir belirsizlik hüküm sürüyor. 
   Diktatör Kim Jong - İl liderliğinde, dünyadan tamamen yalıtılmış katı bir komünist rejimle yönetilen Kuzey Kore'de patlama haberi devlet televizyonu tarafından verilmezken, olay mahalline gitmesine izin verilmeyen yabancı haber ajanslarının muhabirleri, haberlerini Seul ve Pekin'den BM ve Kızılhaç yetkililerine dayanarak geçmek zorunda kaldılar. 
   Ajanslar, Ryongchong'daki patlamayla ilgili "görsel malzeme" olarak ancak Çin - Kuzey Kore sınırındaki Dostluk Köprüsü'nden fotoğraflar geçebildiler. 
   Patlamayı ilk duyuran Güney Kore'nin Yonhap ajansı ölü ya da yaralı sayısını 3 bin olarak vermesine karşılık, dün Kuzey Koreli yetkililerin kendilerine verdiği bilgiyi aktaran Kızılhaç yetkililerini kaynak gösteren haber ajansları, ölü sayısını 54, yaralı sayısını 1249 ve hasar gören konut sayısını ise 8 binden fazla olarak verdiler. Çin kaynakları ise ölü sayısını 150 olarak bildirdi. Pyongyang'daki diplomatik kaynaklar da ajanslara binlerce ölü olduğunu bildirdi. 
   Açıklamaları haber ajanslarına kaynak teşkil eden Uluslararası Kızılhaç ve Kızılay Dernekleri Federasyonu'nun IFRC Pekin'deki bölgesel heyetinin sözcüsü John Sparrow, kazanın şiddetiyle meydana gelen patlamalarda 1850 evin tamamen yıkıldığını ve 6350 evin de kısmen zarar gördüğünü söyledi. Sparrow, ölü sayısının çok artacağı görüşünde olduğunu da ifade etti. 
   K.Kore, 24 saatlik suskunluğunu ilk kez dün öğleden sonra bozdu ve uluslararası yardım talebinde bulundu. Dışişleri'nden bir yetkili, başkent Pyongyang'da diplomatlara ve basın mensuplarına yaptığı açıklamada, patlamanın sulama kanallarının yapımında kullanılacak olan dinamitlerle yüklü iki vagonun çıplak elektrik telleriyle temas etmesi sonucunda meydana geldiğini söyledi. BM İnsani İşler Koordinasyonu bürosundan yapılan açıklamada, BM ve uluslararası Kızılhaç temsilcilerinin bugün bölgeye hareket edeceği duyuruldu. 
   Kuzey Kore yetkilileri, dün ayrıca başkent Pyongyang'daki İngiltere'nin yanı sıra diğer Avrupalı büyükelçilere, "kazada yüzlerce kişinin öldüğünü, binlerce kişinin yaralandığını ve çok sayıda insanın enkaz altında kaldığını" iletti. Büyükelçiler, bugün felaket bölgesini ziyaret edecek. 
   
   
   
   
</TEXT>
</DOC>
