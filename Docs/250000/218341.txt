<DOC>
<DOCNO> 218341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo34.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Turkcell ile forma reklamı anlaşması yaptı 
</HEADLINE>
<TEXT>

     Sezon başından beri maddi sıkıntılar yaşayan İstanbulspor, sponsor desteğiyle rahatladı. 
     Turkcell ile 1.5 yıllık sponsorluk anlaşması yapan sarı-siyahlılar, bu süre içinde formasının göğüs reklamında Turkcell'i taşıyacak. 
     Yapılan anlaşmayı kamuoyuna duyurmak için TSYD Levent Tesisleri'nde basın toplantısı düzenleyen kulüp başkanı Adnan Sezgin, bu anlaşmayla en azından bir rahatlama fırsatı bulduklarını ifade ederek, Turkcell'e teşekkür etti. 
     İstanbulspor'un sezon başından bu yana büyük mücadelelerle bugünlere geldiğini kaydeden Sezgin, ''Mevcut gelir kalemleriyle giderlerin karşılanmadığı ortamda hep arayış içinde olduk. Bu noktada en büyük adımı Turkcell ile attık. Sponsorluklarıyla en azından bize rahatlama fırsatı verdiler'' dedi. 
     Sarı-siyahlı kulübü yaşatmak adına büyük emek sarfeden futbolcularına bu mücadelelerinin karşılığını vermekten dolayı büyük mutluluk duyduklarını ifade eden Sezgin, ''Bugüne kadar büyük fedakarlıklarla mücadele etmiş futbolcularımıza, özverilerinin karşılığını vermekten dolayı mutluluğumuz artıyor. Onlar da bu anlaşmayla biraz nefes almış olacak'' şeklinde konuştu. 
     Toplantıya İstanbulsporlu futbolcular Saffet, Boliç ve menajer Sinan Dinler de katılırken, takım kaptanı Saffet, zor günlerinde Turkcell ile yapılan anlaşmanın kendilerini onurlandırdığını söyledi. 
     
</TEXT>
</DOC>
