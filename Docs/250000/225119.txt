<DOC>
<DOCNO> 225119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun42.html </URL>
<DATE> 2004/03/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İspanya bombacılardan 5'inin kimliğini belirledi 
</HEADLINE>
<TEXT>

     İpanya'da trenlere düzenlenen saldırıların arkasında olduğundan şüphe edilen 8 kişiden, bu kişilerin lideri dahil 5 kişinin kimliği tespit edildi. 
     El Mundo gazetesi, polis kaynaklarına dayanarak verdiği haberde, bu 5 kişiden ikisinin halen katliam suçlamasıyla tutuklu olduğunu belirtti. Tutuklu bulunan Cemal Zugam ve Abdürrahim Zbah'ın trenlere konan bombaları başkent Madrid'deki bir evde hazırladıkları sanılıyor. 
     ''The Periodico de Catalunya'' gazetesi ise Zugam'ın parmak izlerinin, 11 Mart'ta 190 kişinin öldüğü bombalı saldırılardan birkaç saat sonra, Madrid dışındaki bir istasyon yakınlarında bulunan kamyonette tespit edildiğini ileri sürdü. Kamyonette, fünyeler ve Kuran'dan ayetleri içeren bir kaset bulunmuştu. 
     Polis yetkilileri, soruşturma yargıcının soruşturmanın tam bir gizlilik içinde yürütülmesini emretmesi nedeniyle haberlerle ilgili yorum yapamayacaklarını belirtti. 
     İspanya'da bombalı saldırılarla ilgili olduğu şüphesiyle 11 Faslı, 2 Hintli, 1 Cezayirli ve 1 İspanyol olmak üzere toplam 15 kişi gözaltına alındı. Şüphelilerden 1 Faslı ve 1 Cezayirli serbest bırakılırken, 9'u tutuklandı, 4'ünün gözaltı süresi uzatıldı. 
     Bu arada, İspanyol polisi, Valencia kentinde radikal bir İslamcı grupla ilgili olduğu ileri sürülen 3 kişiyi gözaltına aldı. Gözaltına alınanların bombalı saldırılarla ilgili olmadığı belirtildi. 
     Polis, yaptığı açıklamada, hepsi de 40'lı yaşlarında olan 2 Cezayirli ve 1 Suriyelinin bir hücre oluşturduklarından, 2 Cezayirlinin ayrıca Valencia'da 1997'de tutuklanan Cezayir İslami Grubu'nun üyesi olabileceğinden şüphe ettiklerini bildirdi. 
     
</TEXT>
</DOC>
