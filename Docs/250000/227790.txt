<DOC>
<DOCNO> 227790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy08.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni planda Rumlar da kazanıyor 
</HEADLINE>
<TEXT>

   UTKU ÇAKIRÖZER Ankara 

   
   Son çözüm planında, Rum Yönetimi'nin kazanımı olarak sayılabilecek noktalar şunlar 
   Ada'da 65 köyü içeren yüzde 7'lik toprak kazanımı, planın Rum halkına cazip gelmesini sağlayacak noktalardan biri. 
   Çözümün sağlanmasının ardından 19 yıllık süreç ya da Türkiye'nin AB üyesi olmasından sonra, Türk tarafındaki Rumların oranının Türk kurucu devlet nüfusunun yüzde 33'üne kadar çıkabilecek olması, Güney için bir avantaj. Çünkü bu madde, 66 bin Rum'un Kuzey'e dönebileceği anlamına geliyor. BM yetkilileri Karpazlılar, 65 yaş üstü kişiler ve refakatçilerinin yüzde 33'lük orana dahil olmamasıyla, toplam 100 bin Rum'un yeni yerleşim imkanı kazanacağını belirtiyor. Rumların Kuzey'e dönüşü için verilen süre eski planda 6 yılken, son halinde 5 yıla iniyor. 
   Kuzey'de, Birleşik Kıbrıs Cumhuriyeti vatandaşlığı alamayan Türkiyeli göçmenlerin sayısı 19 yıl boyunca ya da Türkiye AB üyesi olana kadar, Türk kurucu devlet nüfusunun yüzde 5'inin üzerine çıkamayacak. 
   Federal kurumlarda taraflar veto hakkına sahip değil. Bu da, Temsilciler Meclisi'nde 48 sandalyeden 36'sına sahip olan, Başkanlık Konseyi'nde de çoğunluğu elinde tutan Rumlara kolaylık sağlayacak. 
   Asker konusunda, 2.5 yıl içinde 35 bin Türk askerinin Ada'yı terk edecek olması da Rumların kazanımlarından biri olarak kayda geçebilir. Ada'da bulunan Türk askeri, bugüne kadar askeri hareketlilikleri bildirmek zorunda değildi, ancak anlaşmanın yürürlüğe girmesinden itibaren askeri hareketlilikler BM makamlarına 48, tatbikatlar da 72 saat önce haber verilecek. 
   Geçiş süreci, son planda, Rumların istediği şekilde kısa tutuluyor. 13 Haziran'da federal ve kurucu devletlerin parlamentoları seçimle belirlenecek. 
   
   
   
</TEXT>
</DOC>
