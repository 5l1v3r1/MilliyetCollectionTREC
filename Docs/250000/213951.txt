<DOC>
<DOCNO> 213951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/dunya/dun01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Guantanamo'da çok iyi vakit geçirdim' 
</HEADLINE>
<TEXT>

      DIŞ HABERLER SERVİSİ 

   
   ABD'nin El Kaide ve Taliban üyelerini tuttuğu Küba'daki Guantanamo Üssü'ndeki cezaevinde 14 ay tutulduktan sonra geçtiğimiz hafta serbest bırakılan Afganistanlı Muhammed İsmail Ağa, "Guantanamo'da çok iyi vakit geçirdim" dedi. 15 yaşındaki Ağa, Guantanamo'da Amerikan askerlerinin kendisine İngilizce öğrettiğini, iki arkadaşıyla hapishaneden ayrılırken onurlarına veda yemeği düzenlendiğini söyleyerek, "İlk başlarda mutsuzdum. Daha sonra Amerikalılar bana çok iyi davrandı. Bana güzel yemekler ve meyveler verdiler. Eski kıyafetlerimi yenileriyle değiştirdiler" dedi. ABD yönetiminin Guantanamo tutsaklarına karşı tavrını eleştiren ve küçük yaştaki çocukların ailelerinden uzaklaştırılarak tutuklanmalarını "zihinsel işkence" olarak niteleyen insan hakları örgütleriyse Ağa'nın bu açıklamasına tepki gösterdi. 
   
   
   
</TEXT>
</DOC>
