<DOC>
<DOCNO> 214021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun10.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsellerin kanını kabul etmeyen Kızılhaç'a karşı kampanya .. 
</HEADLINE>
<TEXT>

     Belçika'da bazı dernek ve kuruluşlar, eşcinsellerin kan bağışlarını kabul etmeyen Kızılhaç'a karşı eylemler başlatıyor. 
     Gönüllü olarak kan bağışında bulunmak isteyen erkek eşcinsellerin Kızılhaç tarafından reddedilmesiyle ilgili şikayetleri değerlendiren dernekler, kurumun bu tavrının ayırımcılık olduğunu öne sürüyorlar. Bazı parlamenterler de konuyu hükümete yönelik soru önergeleriyle gündeme taşıyor. 
     Tepkiler üzerine açıklama yapan Kızılhaç, ''18 ila 65 yaşlarındaki her bireyin, bazı koşullar çerçevesinde kan bağışında bulunabildiğini'' belirterek, çeşitli ''kısıtlamalar'' olduğunu, ancak bunların sadece eşcinselleri hedef almadığını bildirdi. 
     Kızılhaç'a kan bağışında bulunmak isteyenlere dağıtılan belgede, kan bağışına engel olan unsurlar belirtiliyor. Bunlar arasında, ''AIDS virüsü taşımak veya taşıyan bir kişiyle birlikte olmak, uyuşturucu kullanmak veya kullanan bir kişiyle birlikte olmak, birden fazla kişiyle cinsel ilişkide bulunuyor olmak veya bu durumdaki bir kişiyle yaşamak, başka bir erkekle cinsel ilişkide bulunan bir erkek olmak'' bulunuyor. 
     Kızılhaç, yeni biriyle birlikte olmaya başlayan kişinin, bu değişiklikten itibaren 6 ay kan bağışında bulunmamasını da istiyor. Vücutlarına dövme veya ''piercing'' yaptıranlardan da 12 ay kan bağışı kabul edilmiyor. Kurum yetkilileri, tüm önlemlerin güvenlik nedenli olduğunu, bağış olarak alınan her kanın AIDS testinden geçirildiğini belirttiler. 
     
</TEXT>
</DOC>
