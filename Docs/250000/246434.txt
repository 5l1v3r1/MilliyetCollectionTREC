<DOC>
<DOCNO> 246434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun05.html </URL>
<DATE> 2004/06/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Türkiye Irak'ın yöneticileri terör konusunda sorumluluk üstlenmeli 
</HEADLINE>
<TEXT>

     Burak Coşkun 

Türkiye, BM kararıyla egemenlik elde eden Irak'ın yeni yöneticilerine, ülkeden dışarıya yönelik terör tehdidi konusunda sorumluluklarını üstlenmeleri çağrısı yaptı. 
     Türkiye'nin BM nezdindeki Daimi Temsilcisi Büyükelçi Ümit Pamir, BM içinde 50 üyesi bulunan Irak'ın Dostları Grubu toplantısında yaptığı konuşmada, BM Güvenlik Konseyi'nin Irak konusunda kabul ettiği kararın Irak'taki geçiş sürecinde önemli bir kilometre taşı olduğunu belirtti. 
     Pamir, Türkiye'nin, kararın toprak bütünlüğü sağlanmış, birleşik, bağımsız ve egemen bir Irak'ın barış içinde yaşamasına yardımcı olmasını umduğunu belirterek, Irak'taki tüm siyasi aktörlerin bundan sonra azami itidal ve sorumluluk içinde hareket etmeleri çağrısında bulundu. 
     Irak'ın komşu ülkelerden olduğu kadar, komşularının da Irak'tan beklentileri bulunduğunu vurgulayan Pamir, Irak'ın yeni yöneticilerine, ülkeden dışarıya yönelik terör tehdidine karşı üzerlerine düşen sorumlulukları yerine getirmelerini istedi. 
     Geçici hükümetin önemli görevleri bulunduğuna dikkat çeken Büyükelçi Pamir, Irak'ın yeni yöneticilerinin 6 ay içinde seçimleri düzenlemek, siyasi geçiş sürecini layıkıyla yerine getirmek, güvenli, huzurlu ve istikrarlı bir ortam yaratmak ve Irak halkının yaşam kalitesini yükseltmeye çalışmakla yükümlü olduklarını kaydetti. 
     Büyükelçi Ümit Pamir, Genel Sekreter Kofi Annan ve özellikle Özel Temsilcisi Lahdar Brahimi'nin gösterdiği çabalara teşekkür ederek, Türkiye'nin özellikle Brahimi'nin Irak toplumunun tüm kesimleriyle istişare etmeye önem göstermesinden memnuniyet duyduğunu kaydetti. 
     Pamir, Brahimi'nin önceki gün Türkmenlerin Irak'ın en geniş nüfuslu üçüncü kesimini oluşturduğunu belirterek, Irak hükümetinde daha dengeli temsil edilmeleri taleplerine destek vermesinin önemle not edildiğini belirtti. 
     
     IRAK'A KOMŞU VE BÖLGE ÜLKELERİ TOPLANTISI İSTANBUL'DA 
     Bu arada, Irak'ın Dostları Grubu toplantısında, Irak'a Komşu ve Bölge Ülkeleri Dışişleri Bakanları toplantısının altıncısının, İstanbul'da düzenlenecek İslam Konferansı Örgütü İKÖ toplantısı çerçevesinde yapılması kararlaştırıldı. 
     Edinilen bilgiye göre, Genel Sekreter Annan'ı temsilen toplantıya katılacak Lahdar Brahimi de Türkiye'ye gelecek olmaktan büyük memnuniyet duyduğunu bildirdi. 
     
</TEXT>
</DOC>
