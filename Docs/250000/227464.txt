<DOC>
<DOCNO> 227464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yasam/yas01.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz mağduru töre kurbanı oldu 
</HEADLINE>
<TEXT>

   Üvey amcasının tecavüzüne uğrayan Emine Alkurt için aile ölüm kararı aldı. Tecavüzcü amca, bebeğini doğurmasını bekleyip Emine'yi 8 yerinden bıçakladı 
      GÖKHAN KARAKAŞ, ELVAN EZBER, OSMAN KARA İstanbul 
   
   Üsküdar'da, 2.5 aylık çocuğu bulunan Emine Alkurt 20 , evinde bıçaklanarak öldürüldü. Katil zanlısı olarak üvey amca gözaltına alındı. Amca, genç kadına geçen yıl tecavüz ettiğini, bunun ortaya çıkmasından sonra ailenin ölüm kararı aldığını, uygulamak için bebeğin doğumunun beklendiğini iddia etti. 
   Kirazlıtepe, Çamlıca Caddesi 65 numaradaki evde önceki gün meydana gelen olay, iki aylık Aleyna'nın ağlamasıyla ortaya çıktı. Aleyna'nın sürekli ağlaması üzerine eve gelen komşuları, Mustafa Güneş'le 2,5 aydır dini nikahla yaşadığı öğrenilen Emine Alkurt'un cesediyle karşılaştı. 
   Polis yaptığı inceleme sonunda, Alkurt'un sekiz yerinden bıçaklanarak öldürüldüğünü belirledi. 
   Görgü tanıklarının ifadalerine başvuran polis, evden hızla çıkan ve koşarak uzaklaşmaya çalışan bir kişiye otobüs çarptığını ve hastaneye kaldırıldığı öğrendi. 
   
   Doğuma kadar beklediler 
   Bunun üzerine Haydarpaşa Numune Eğitim ve Araştırma Hastanesi'ne giden polis ekibi, trafik kazasında yaralanan kişinin, genç kadının üvey amcası Tuncay Alkurt 29 olduğunu belirledi. Alkurt cinayet zanlısı olarak gözaltına alındı. 
   Trabzon'dan geldiğini söyleyen ve cinayeti işlediğini itiraf ettiği belirtilen Alkurt'un ilk ifadesinde, cinayet emrini veren ağabeyi Neşat Alkurt'un "Kızı öldür namusumuzu temizle, daha sonra da kendini öldür" dediği iddia edildi. Sara epilepsi hastası olduğunu belirten Alkurt'un dengesiz hareketlerde bulunduğu bildirildi. 
   Soruşturmanın derinleştirilmesi sonucu, genç kadının, cinayet zanlısı olan Alkurt'un tecavüzüne uğradığı ortaya çıktı. İddiaya göre, İstanbul'da ablasının yanında kalan Alkurt, geçen yıl Trabzon'da yaşayan anne ve babasına ziyarete gitti. Burada üvey amcasının tecavüzüne uğradı. İstanbul'a dönen Alkurt'un aylar sonra hamile olduğu anlaşılınca, gizlenen tecavüz olayı ortaya çıktı. Doğuma yakın inşaat işçisi Güneş'le dini nik h kıyıldı. Alkurt, 2 ay önce gerçekleşen doğumda Aleyna'yı dünyaya getirdi. Ailenin askıya aldığı "infaz kararı"nın, doğumdan sonra uygulamaya konulduğu öne sürüldü. Polis baba Alkurt'un da arandığını bildirdi. 
   
   
</TEXT>
</DOC>
