<DOC>
<DOCNO> 207906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko08.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Kaliteli istasyonlara turuncu bayrak vereceğiz 
</HEADLINE>
<TEXT>

     Sanayi ve Ticaret Bakanı Ali Coşkun, yapılan denetimlerde kaliteli hizmet verdiği tespit edilen akaryakıt istasyonlarına turuncu bayrak verileceğini bildirdi. 
     Bolu Koru Otel'de düzenlenen ''1. Yasal Metroloji Ölçüler ve Tartılar Bilgisi Şurası''na katılan Bakan Coşkun, basın mensuplarının sorularını yanıtladı. 
     Bakan Coşkun, ''2005'te tekstil sektöründe bir dekotasyon kota azalması süreci yaşanır mı '' şeklindeki bir soru üzerine, ''Bana göre dünyada ekonomik sınırlar süratle kalkıyor. Dünya sınırların kalktığı bir pazar haline geliyor. Böyle bir gelişme sonrasında 2005'te bana göre, hiç bir sektörde dekotasyon süreci yaşanmaz. Varolma gücü, rekabet gücü fazla olan ülkeler kotaları aşar'' diye konuştu. 
     Dünya Ticaret Örgütü'nün DTÖ bu konuda aldığı kararların 2005'te yürürlüğe gireceğini açıkladığını hatırlatan Coşkun, fakat bu konuda bazı değişiklikler olma ihtimalinin yüksek olduğunu belirtti. 
     ''Önümüzdeki günlerde Bangladeş'de yapılacak olan toplantıya DTÖ temsilcileri de katılacak, bu toplantıya ben de katılacağım'' diyen Coşkun, son gelişmelerin burada değerlendirileceğini söyledi. 
     
     AKARYAKIT İSTASYONLARINA TURUNCU BAYRAK 
     Ankara'da bir akaryakıt istasyonunda yaşanan patlama sonrasında akaryakıt istasyonlarına yönelik bir araştırma yaptıklarını anlatan Coşkun, yapılan denetimlerde, akaryakıt istasyonlarının ''içler acısı'' durumunun tespit edildiğini söyledi. 
     Ölçü ve Ayarlar Genel Müdürlüğü'nün bünyesinde kullanılmak üzere içinde mini tahlil laboratuarı, bilgisayarlar, veri aktarma ünitesi olmak üzere 35 yeni ölçü ayar ve denetleme aracının satın alındığını bildiren Coşkun, bu araçların ilk aşamada akaryakıt istasyonları olmak üzere Türkiye genelinde denetlemelere başlayacağını kaydetti. 
     Araçların bulunduğu noktaların, GPRS uzaydan yön tayini uydu bağlantıları sayesinde Ankara merkezden sürekli kontrol edileceğine dikkati çeken Bakan Coşkun, araçlardan alınan verilerin bilgisayarlarla Ankara'ya anında aktarılacağını ifade etti. 
     Yeni satın alınan denetleme araçlarının toplantılara katılanlar tarafından incelenmesi için Bolu Koru Oteli'ne getirildiğini belirten Sanayi ve Ticaret Bakanı, şunları söyledi 
     ''Yapılan denetimlerde gördük ki bazı istasyonlar akaryakıta katkı maddesi katıyorlar. Bunlar hem araçlara, hem insan sağlığına zararlı. Bunları tespit ettiğimizde haklarında gerekli cezai işlemleri yaptıracağız. Yaptığımız denetimlerde kaliteli hizmet verdiği tespit edilen akaryakıt istasyonlarına ise Turizmde uygulanan mavi bayrak projesi gibi biz de denetim araçlarımızın rengi olan turuncu bayrak vereceğiz. Böylelikle kaliteli hizmeti Türkiye genelinde yaygınlaştıracağız'' 
     
     ''ELEKTRİĞİ ÇALAN CEZALANDIRILMALI'' 
     Bakanlığın akaryakıt istasyonlarına yönelik denetimlerinin yanı sıra, Ankara'da yapılan kaçak elektrik operasyonlarına dahil olduğunu da ifade eden Coşkun, şunları kaydetti 
     ''Operasyona Ölçü ve Ayarlar Genel Müdürlüğü'nden bir ekibimiz teknik destek sağladı. Bana göre, devletin parasını çalan da elektriğini doğalgazını çalan da aynı cezaya çaptırılmalı. Bizim akaryakıt istasyonlarına yönelik operasyonlarımızda görevli arkadaşlarımıza karşı bazı yerlerde 'efelenmeler' oldu. Bu bölgelerde zorbalığa kalkanlara karşı jandarma ve polis ekiplerinden destek alarak, denetimlerimizi yapmaya devam edeceğiz. Denetimler için Bakanlık bünyesinde özel sivil ekipler oluşturuldu.'' 
     
     GELİRİ 1500 DOLARIN ALTINDAKİ İLLER 
     Bakan Coşkun, bir gazetecinin ''Kişi başına milli gelirin 1500 doların altına düştüğü illere yönelik bir çalışmanın kapsamını geliştirmeyi düşünüyor musunuz '' şeklindeki sorusu üzerine, 1500 dolar rakamının Uluslararası Para Fonu IMF ile yapılan anlaşmalar ve diğer ekonomik rakamlar değerlendirilerek gösterildiğini belirtti. 
     ''1500 dolar rakamının değiştirilmesi mümkün değil'' diyen Bakan Coşkun, şöyle devam etti 
     ''Örneğin Sayın Başbakan'ın Trabzon'a ziyaretinde, Trabzonlular bizi 6 dolara sattınız şeklinde pankart asarak, Trabzon'da kişi başına düşen gelirin 1506 dolar olduğunu vurgulayarak, bu kapsama alınmak istediklerini iletmeye çalıştılar. 
     Eğer, benzer illerde hoşgörü gösterirsek, bu sayı giderek artar. Ayrıca DİE'nin bu konuda yaptığı çalışmanın gerçekliği de ayrı bir tartışma konusu. Hükümetimiz 2003 yılında yaşanan yoğun gündem yüzünden, bu konuyu detaylı olarak inceleyemedi. 2004'de bu konuda daha ciddi bir çalışma yapacağız. Bu kapsama alınamayan bazı illerimizin turizm, tarım, sanayi, tekstilde cazibe merkezi haline getirilmesi için bakanlıklarla çalışmalar yapacağız.'' Coşkun, Meclis gündeminde olan yerel yönetimler yasa tasarısının kabul edilmesiyle birlikte valilik ve belediyelere verilen desteği artıracaklarını da sözlerine ekledi. 
     
</TEXT>
</DOC>
