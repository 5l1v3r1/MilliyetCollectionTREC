<DOC>
<DOCNO> 205466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur28.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, yerel seçimlerde oyunu 3'e katlamayı hedefliyor 
</HEADLINE>
<TEXT>

     İçişleri Bakanı Abdulkadir Aksu, 28 Mart Mahalli İdareler Seçimleri'nde AK Parti'nin çok iyi bir netice elde edeceğini söyledi. 
     İçişleri Bakanı Aksu, Milli Eğitim Bakanı Hüseyin Çelik, AK Parti Genel Başkan Yardımcısı Dengir Mir Mehmet Fırat ve bölge milletvekilleri, AK Parti Ağrı il başkanlığı hizmet binasının açılışını yaptılar. 
     Açılıştan sonra binayı gezerek partililerle sohbet eden Bakan Aksu, hayırlı olsun dileklerinde bulunup, yerel seçimlerin yaklaştığına dikkati çekti. 
     3 Kasım seçimlerinde partisinin iyi bir netice elde ettiğini ifade eden Bakan Aksu, ''Önümüzdeki mahalli seçimlerde de çok iyi bir netice alacağız. Bu şekilde mahalli iktidarı da alıp yönetimi çiftleştireceğiz'' dedi. 
     AK Parti Genel Başkan Yardımcısı Fırat da ''Ağrı'ya üniversite istiyoruz' yönündeki talepleri değerlendireceklerini söyledi. 
     AK Parti iktidarı ile birlikte Ağrı'nın ve Türkiye'nin kaderinin değişmeye başladığını söyleyen Fırat, ''Önümüzde mahalli seçimler var. Bu seçimlerde 3 Kasım'da aldığımız oyları katlayacağız. Mahalli seçimlerde partimiz zaferi elde edecektir'' şeklinde konuştu. 
     Daha sonra, Ağrı'nın Diyadin İlçesi ANAP'lı Belediye Başkanı M. Ali Ağrı'nin AK Partiye geçiş töreni yapıldı. 
     Belediye Başkanı Ağrı'ya parti rozetini takan İçişleri Bakanı Aksu, başarı diledi. 
     
</TEXT>
</DOC>
