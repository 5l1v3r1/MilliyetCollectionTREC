<DOC>
<DOCNO> 225130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun53.html </URL>
<DATE> 2004/03/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İngiltere Hamas'ın malvarlığını donduruyor, KADEK de listede 
</HEADLINE>
<TEXT>

     İngiltere, aralarında Hamas'ın Gazze'deki yeni lideri Abdülaziz Rantisi'nin de bulunduğu 5 üst düzey örgüt üyesinin malvarlıklarını donduruyor. 
     Maliye Bakanı Gordon Brown, İngiltere merkez bankasına, Rantisi, Musa Ebu Marzuk, İmad Halil El Alami, Usame Hamdan ve Halid Meşal'in malvarlıklarının dondurulması talimatını verdi. 
     Brown, hükümetin bu yönde karar vermek için makul gerekçeleri olduğunu söyleyerek, bu kişilerin terör faaliyetlerine katılmış ya da bu tür faaliyetleri desteklemiş olabileceğini belirtti. 
     
     KADEK KONGRA-GEL DE LİSTEDE 
     Brown merkez bankasından ayrıca malvarlıkları dondurulabilecek terörist örgütler listesine KADEK KONGRA-GEL'in alınmasını istedi. 
     Merkez bankasının listesinde terör örgütü PKK halihazırda bulunuyor. 
     Merkez bankası, talimatı mali kurumlara ileterek kararın uygulanmasını sağlayacak. 
     
</TEXT>
</DOC>
