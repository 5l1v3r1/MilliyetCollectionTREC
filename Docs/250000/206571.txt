<DOC>
<DOCNO> 206571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko20.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk işadamlarına ABD'den "Irak'ta nasıl iş yapılır" semineri 
</HEADLINE>
<TEXT>

     ABD Büyükelçiliği Ticaret Servisi, Ankaralı sanayicilere ''Irak'ta iş yapmak'' konulu bir seminer düzenleyecek. 
     Ankara Sanayi Odası'ndan ASO yapılan açıklamaya göre, ilk defa ASO'da gerçekleştirilecek seminerde, Bağdat, ABD ve Ankara'da görev yapan konunun uzmanı, Amerikalı yetkililer, Ankaralı sanayicileri bilgilendirecekler. ABD'nin, Irak'taki sivil yöneticisi Paul Bremer'in, Ekonomik İşlerden Sorumlu Yardımcısı Robert Connan da seminer için Ankara'ya gelecek. Seminerler, İstanbul ve Ankara'da tekrarlanacak. 
     Amerikan Hükümeti'nin, Irak'ın yeniden yapılandırılmasına destek çalışmaları amacıyla başlattığı bölgesel program çerçevesinde düzenlenecek seminerde, Ankaralı sanayicilere, Irak'ta gerçekleşecek yatırımlar ve ticari olanakların geliştirilmesine yönelik yapılacak çalışmalar aktarılacak. 
     ASO Meclis Salonu'nda, 6 Ocak Salı günü düzenlenecek seminere, ASO Başkanı Zafer Çağlayan, ABD Büyükelçiliği Baş Müsteşarı Robert Deutsch, ABD Ticareti Kalkındırma Ajansı TDA Türkiye Direktörü Jennifer Snyder, Amerikan Eximbank Türkiye Direktörü Paul Tumminia, OPIC Yatırım Geliştirme Direktörü Peter Balinger kendi alanlarına ilişkin birer sunum yapacak. 
     Açıklamada ayrıca, Amerikan Savunma Bakanlığı tarafından sağlanan 18.7 milyar dolar tutarındaki finansmanla gerçekleştirilecek ihalelerde, Türk müteahhit firmaların ana yüklenici ve alt yüklenici olarak iştirak etmesiyle birlikte, bu seminerlerin ardından Irak'a yönelik ticaretin önümüzdeki dönemde önemli bir aşama kaydetmesinin beklendiği ifade edildi. 
     
</TEXT>
</DOC>
