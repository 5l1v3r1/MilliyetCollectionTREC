<DOC>
<DOCNO> 224574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo37.html </URL>
<DATE> 2004/03/22/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gheorge Hagi resmen Galatasaray'da, 2,5 yıllık sözleşme... 
</HEADLINE>
<TEXT>

     Galatasaray'da teknik direktörlük görevine getirilen Gheorghe Hagi ile 2,5 yıllık sözleşme imzalandı. 
     Florya Metin Oktay Tesisleri basın odasında yönetici Ergun Gürsoy ve Şükrü Ergün ile birlikte medya mensuplarının karşısına çıkan Hagi, kendisini 2,5 yıllığına sarı-kırmızılı renklere bağlayan sözleşmeye imza attı. 
     Hagi'nin takımın başına getirilmesini, ''Fatih Terim'in de göz bebeği olan talebesi Hagi aramızda'' sözleriyle ifade eden yönetim kurulu üyesi Ergun Gürsoy, Galatasaray ile futbolcu olarak büyük başarılara imza atmış Rumen teknik adam için şunları söyledi 
     ''Kendisiyle 2006 yılına kadar sözleşme yaptık. Daha uzun teklif ettik, ama şimdilik böyle. İnşallah daha uzun olur. İmkanlar uygun düştüğü sürece hocalarımızı başımızda görmek istiyoruz. Hepimizin sevgilisi, bizlere futbolcu olarak güzel günler yaşatmış Hagi, şimdi teknik direktörümüzdür. Zamanında Galatasaray'ın kaderini değiştirmiştir. Hoca olarak başarılı olacaktır. Fatih Terim de Hagi'nin göreve getirilmesinden dolayı memnun olduğunu, sevindiğini ifade etti.'' Hagi'nin yardımcılığına kimin getirileceğine ilişkin bir soruyu, ''Galatasaray'da yardımcı hocalık yapacak birçok arkadaş vardır. Hocamız hangisini beğenirse onu alacaktır'' şeklinde cevaplayan Gürsoy, 100. yılda şampiyonluk hedeflerine ulaşmak için alacakları yabancı oyuncuları tespit etmeye hemen başlayacaklarını belirterek, ''Son güne sıkıştırmayacağız. Ben hep kazanmak isterim. Hagi ve biz hırslıyız. İnşallah bunun da neticesini göreceğiz'' diye konuştu. 
     Gürsoy, Trabzonspor'dan Gökdeniz'e talip olmalarıyla ilgili olarak da, ''Mukaveleli bir futbolcu. Eğer futbolcu ile kulübü ister ve anlaşma da sağlanırsa her futbolcuya teklif yapabiliriz'' dedi. 
     
     HAGİ ''GALATASARAY'DA ÇALIŞMAK BENİM İÇİN ŞEREFTİR'' 

     Gheorghe Hagi, imza sonrası basın mensuplarına yaptığı açıklamada, Galatasaray'da teknik direktör olarak görev yapmasının kendisi için şeref olduğunu söyledi. 
     Her takımın kötü dönemler yaşayabileceğini kaydeden Hagi, ''Bundan sonra özellikle önümüzdeki sezon için büyük ve kazanan bir takım oluşturmalıyız. Hoca olarak benim hedefim kazanma ruhu olan bir ekip oluşturmak. Bu hedefi tek başıma yükseltemem. Herkes bu çalışmanın içinde olmalı'' ifadesini kullandı. 
     Sadece ekip ruhu içinde kazanılabileceğini belirten Rumen teknik adam, ''Teknik direktör olarak bunu herkese anlatmaya çalışacağım. Bu yönde herkesin çalışmasını isteyeceğim. Herkes beni çok iyi tanıyor. Çok hırslı ve disiplini seven biri olduğum biliniyor. Aynı prensiplere dayanarak işe devam edeceğim. Burada 5 yılda yaşadıklarımı yeniden hayata geçirmek istiyorum'' diye konuştu. 
     
     GALATASARAY GİBİ BİR TAKIMA İHTİYACIM VARDI 

     Galatasaray'da üzerine düşen görevin çok büyük olduğunu anlatan Hagi, ''Galatasaray da çok büyük. Bu görevi üstlenirken, oyuncu olarak yaptığım güzel işleri hoca olarak da yapmaya hazırım. 
     Galatasaray gibi bir takıma ihtiyacım vardı. Burada görev almak benim için büyük bir iddia'' diye konuştu. 
     
     KADRO DIŞILARA AF 

     Teknik direktör Fatih Terim tarafından devre arasında yeni yapılanma kapsamında kadro dışı bırakılan Bülent, Arif, Hakan Ünsal ve Baliç'e, Hagi'nin gelişiyle birlikte yeniden şans doğdu. 
     Tüm futbolcuların kadro içinde olacağını açıklayan Rumen çalıştırıcı, şöyle konuştu 
     ''Ben herkesi görmek ve herkesle görüşmek istiyorum. Şimdi idman var ve ardından görüşmeler olacak. Tabii ki bazıları benim takım arkadaşım, ama bunun bir önemi yok. Hepsine karşı davranışım aynı olacak. Bu konuda problem yaşayacağımı düşünmüyorum. Bana saygı gösterenlere ben de aynı saygıyı göstereceğim.'' 
     
     8 HAFTADA MAKSİMUM PUAN 

     Galatasaray'ın tarihinde her maçını kazanmak gibi bir geleneği bulunduğunu ifade eden Hagi, ligde kalan 8 haftada maksimum puanı toplamak istediklerini söyledi. 
     Hagi, bunun için herkesin birbirine yardımcı olması ve inanması gerektiğini kaydetti. 
     
     BEN TERİM'İ DEĞİŞTİRMEYE GELMEDİM 

     Hagi, Galatasaray'a kulübün daveti üzerine geldiğini belirterek, ''Ben Terim'i değiştirmeye gelmedim. Onunla ilişkilerim her zaman mükemmeldi ve mükemmel olacak'' dedi. 
     Teknik direktörlerin kaderinin bu olduğunu anlatan Gheorghe Hagi, ''Terim her zaman kazanan biridir. Bu böyle bilinir. Kendisiyle takım hakkında görüşmek istiyorum'' diye konuştu. 
     Bu arada Galatasaray'da jübile yapamamış olmasıyla ilgili bir soruya, ''Sadece geleceği konuşmak istiyorum'' cevabını veren Hagi, Türkçesini daha da geliştireceğini, yanında da sadece kondisyoner Giovanni Melchiore'yi getirdiğini ifade etti. 
     
     ULTRASLAN'DAN DESTEK 

     Galatasaray taraftar grubu Ultraslan'ın üyeleri, imza öncesi tesislere gelerek Hagi'ye sevgi gösterilerinde bulundu. 
     Rumen hocaya çiçek vererek onu bağırlarına basan taraftarlar, imza töreni sırasında da salona alındı. Hagi'nin konuşmasını sık sık tezahüratlarla kesen taraftarlar, Hagi'nin boynuna da atkı taktılar. Hagi'nin bu ilgiden duyduğu memnuniyet de dikkatlerden kaçmadı. 
     Hagi'nin imza törenini çok sayıda basın mensubu takip ederken, birçok televizyon kanalı da canlı yayınlarla bu imza törenini seyircilerine ulaştırdı. İmza törenine Rumen basını da büyük ilgi gösterdi. 

     
</TEXT>
</DOC>
