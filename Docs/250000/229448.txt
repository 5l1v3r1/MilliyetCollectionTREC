<DOC>
<DOCNO> 229448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/ekonomi/aeko.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisanslar yetişirse yazın 'alo' ucuzlar 
</HEADLINE>
<TEXT>

   Telekomünikasyonda lisans dağıtımına yaz aylarında başlanması bekleniyor. Yeni operatörlerle birlikte konuşma ücretleri yüzde 60'a kadar ucuzlayabilir 
      EKONOMİ SERVİSİ 
   
   Telekomünikasyon sektöründe 1 Ocak 2004'te ses tekelinin kalkmasının hemen ardından başlanması beklenen ancak bugüne kadar gerçekleştirilmeyen lisans dağıtımı için mayıs veya haziran ayları konuşulmaya başlandı. 
   Lisans dağıtımının ardından piyasaya girecek yeni operatörlerle birlikte özellikle uluslararası telefon görüşmesi ücretlerinde yüzde 60'lara varan indirim yaşanması bekleniyordu. 
   Lisanslar konusundaki çalışmalarına başlayan Telekomünikasyon Kurumu düzenlemeleri tamamlamış durumda. Kurum, 'Usul ve Esaslar' için düzenlemeleri Başbakanlığa gönderdi. Lisansların dağıtılabilmesi için Başbakanlık'ta konunun görüşülüp, alınan kararın Resmi Gazete'de yayımlaması gerekiyor. Ardından da lisansların dağıtılması aşaması başlayacak. Tüm bu işlemlerin bir kaç ay içinde tamamlanıp mayıs veya haziran ayında lisansların dağıtılması planlanıyor. Bu arada telekom sektöründe faaliyet göstermek üzere lisans başvurusunda bulanan firmalar boy göstermeye başladı. 
   
   'İmza aşamasında' 
   Bunlar arasındaki Borusan Telekom'un bağlı bulunduğu Borusan Holding Genel Müdürü Agah Uğur da, "Lisanslar imzaya geldi diye öğrendik. Bunun mayıs veya haziran ayında çıkmasını umuyoruz. Lisans işlemlerinin tamamlanmasının ardından Borusan Telekom ile telekomünikasyon pazarında büyük bir oyuncu olmak istiyoruz" dedi. Uğur, pazarda verimliliğin artacağını, fiyatların düşeceğini ve servis sayısının artacağını belirtti. 
   Verilecek olan telefon işletmeciliği lisansları sayesinde, uluslararası, şehirlerarası ve local telefon hizmetleri alanında, Türk Telekom'un yanı sıra özel sektör firmaları da faaliyet gösterebilecekler. 
   
   
</TEXT>
</DOC>
