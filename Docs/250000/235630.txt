<DOC>
<DOCNO> 235630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo15.html </URL>
<DATE> 2004/04/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Doğan Fenerbahçe'nin galibiyeti bizi olumsuz etkilemedi... 
</HEADLINE>
<TEXT>

     Trabzonspor Teknik Direktörü Ziya Doğan, Fenerbahçe'nin Beşiktaş karşısında aldığı galibiyetin kendilerini olumsuz etkilemediğini söyledi. 
     Doğan, Mehmet Ali Yılmaz Tesisleri'nde düzenlediği basın toplantısında, gazetecilerin sorularını yanıtladı. 
     Fenerbahçe'nin Beşiktaş karşısındaki galibiyetinin ardından kentteki şampiyonluk havasının bir önceki haftaya göre azaldığı yönündeki soruyu Doğan, ''Bizim bir beklentimiz vardı, ama futbolda her sonuç doğaldır. Biz kendi maçımıza bakıyor ve işimizi sıkı tutuyoruz. 3 maçta 2 puan kapanmayacak bir fark değil. Kendi maçımızı kazandık, görevimizi yaptık. Moral motivasyonumuzu bozmamamız lazım. Onun için etkilenmedik, etkilenmememiz lazım. Kamuoyu, taraftar etkilenebilir, ancak biz profesyoneliz'' diye yanıtladı. 
     Diyarbakırspor maçının korktukları gibi geçtiğini, ancak maçtan galibiyetle ayrılmayı başardıklarını dile getiren Doğan, şöyle devam etti 
     ''Bileğimizin hakkıyla aldığımız maç son 2 dakikada Trabzonspor camiasına yakışmayan biçimde bitti. Bundan dolayı üzüntülüyüz. Gaziantepspor maçı, Diyarbakırspor maçından zor olacak. Şampiyonluk yolunda Fenerbahçe'den sonra en güçlü adayız. Önümüzde 3 ciddi maç var. En az kayıpla bitiren şampiyon olacak. Gaziantepspor maçının zor geçeceğini biliyoruz ve inşallah bu maçtan 3 puanla döneriz.'' Diyarbakırspor maçında rakiplerinin agresif oynadığını ifade eden Doğan, şöyle konuştu 
     ''Yattara, Gökdeniz, Fatih, Volkan, İbrahim Ege, Mehmet Yılmaz'ın sakatlıkları var. Yıldız oyuncular yetişmiyor diyoruz, ancak durmadan tekme yediler. 7 oyuncum kart sınırındaydı, sadece Tolga kart cezalısı konumuna düştü. Sert bir maça rağmen yine de futbolcular profesyonelce davrandılar. Milli takım kampında bulunan oyuncular da var. Gaziantepspor maçı öncesi bir idman onlarla geçirip maça çıkacağız. İstediğimiz gibi çalışamadık. Eksik oyuncuların oluşu bizim motivasyonumuzu bozuyor.'' 
     
     STATTA ÇIKAN OLAYLAR 
     Teknik direktör Doğan, statlarda çıkan olaylarda herkesin suçu olduğunu söyledi. 
     Doğan, olaylara geniş bakılması gerektiğini belirterek, ''Tüm spor medyası, yöneticisi, hepimizin suçu var. Kimse gözyaşı dökmesin. Yaptığımızın spor olduğunu benimsememiz lazım. Kimse suçum yok demesin'' diye konuştu. 
     
     POLONYA TAKİBİ 
     Doğan, yardımcı antrenör Hayati Palancı'nın, Polonya'da bulunduğunu ifade etti. 
     Palancı'nın dün Polonya ümit milli takım maçını izlediğini, bugün de A milli takımının maçını izleyeceğini kaydeden Doğan, ''Yıldız oyuncu isteriz, ancak Avrupa liglerinden yıldız oyuncu almak çok zor. İşimize, oyun yapımıza uygun oyuncu bulamazsak almayız. Şu anda basında çıkan transfer haberleri gerçeği yansıtmıyor. Hayali isimler ortaya atılıyor'' dedi. 
     
</TEXT>
</DOC>
