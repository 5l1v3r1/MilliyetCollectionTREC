<DOC>
<DOCNO> 221026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo19.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
1907 Fenerbahçe Derneği ne grup ne de muhalefet 
</HEADLINE>
<TEXT>

     1907 Fenerbahçe Derneği Başkanı Necdet Ersoy, derneğin, Kulüp Başkanı Aziz Yıldırım'ın iddia ettiği gibi kesinlikle bir grup ya da muhalefet olmadığını vurgulayarak, Yıldırım'ın olağan genel kurulda derneklerini hedef alan açıklamalarından derin üzüntü duyduklarını söyledi. 
     Necdet Ersoy, aralarında derneğin kurucu üyelerinden ve ilk başkanı Mustafa Koç'un da bulunduğu yönetim kurulu üyeleriyle dernek merkezinde düzenlediği basın toplantısında, Kulüp Başkanı Aziz Yıldırım'ın geçen hafta sonu yapılan kongrede, ''1907 Fenerbahçe Derneği ya eski haline dönmeli ya da işlevini bitirdiği için kapanmalıdır'' açıklamalarını değerlendirdi. Genel kurulda başkanın bu konuşmalarının ardından söz istemesine rağmen cevap hakkını kullanamadığını anlatan Ersoy, bu basın toplantısını derneğin misyonunu kamuoyuna hatırlatmak amacıyla düzenlediklerini kaydetti. 
     
     SEVİNCİMİZ KURSAĞIMIZDA KALDI 

     Fenerbahçe Futbol Takımı'nın uzun bir aradan sonra ligde liderliğe yükseldiği ve şampiyonlukta çok önemli bir avantaj yakaladığı bir dönemde başkanın bu açıklamalarına anlam veremediklerini belirten Ersoy, ''Gönül isterdi ki bu ortamın doyasıya keyfini çıkaralım. Ama başkan bu açıklamalarıyla sevincimizi maalesef kursağımızda bıraktı'' dedi. 
     1992 yılında kurulan derneğin işlevlerini ve şimdiye dek kulübe yaptığı katkıları anlatan Necdet Ersoy, şöyle konuştu 
     ''Biz her zaman kulübe destek vermek ve yanında olmak için varız. 1907 Fenerbahçe Derneği'nin Fenerbahçe misyonu bitmez, bitmeyecektir. Bizi bir muhalefet hareketi olarak göstermek son derece yanlıştır. 1907 Fenerbahçe Derneği ne grup, ne de muhalefettir. 1907, hiçbir şekilde üyelerinin oylarını ipotek altına almamıştır. Bizler hiçbir önyargı olmadan Fenerbahçe Kulübü'ne olan hizmetimizi sürdüreceğiz. Sayın başkanın açıklamaları bizi son derece üzmüştür.'' 
     
     OLAĞANÜSTÜ KONGRE KARARI 

     Basın toplantısı öncesi biraraya gelen 1907 Fenerbahçe Derneği Yönetim Kurulu, yaptığı kısa toplantıda olağanüstü genel kurala gitme kararı aldı. 
     Dernek başkanı Ersoy, derneğin pozisyonunu belirlemek ve güven tazelemek amacıyla nisan ayı başında olağanüstü genel kurula gideceklerini, tarihini ise 11 Mart Perşembe günü yapacakları yönetim kurulu toplantısında belirleyeceklerini söyledi. 
     Basın toplantısı sonrası sorulara yanıt vermeyen Ersoy, olağanüstü genel kurulda başkanlığa yeniden aday olup olmayacağı hakkında da görüş belirtmedi. 
     Öte yandan derneğin kurucularından ve ilk başkanı Mustafa Koç da toplantı sonrası gazetecilere yaptığı açıklamada, derneğin hiçbir şekilde grupçuluk yapmadığını vurgulayarak, Yıldırım'ın açıklamalarından duyduğu üzüntüyü dile getirdi. 
     
</TEXT>
</DOC>
