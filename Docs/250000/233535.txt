<DOC>
<DOCNO> 233535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy19.html </URL>
<DATE> 2004/04/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gül "Yunanistan Türkiye'nin AB sürecine desteğini açıkça belirtti" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'taki referandumlarda sonuç ne olursa olsun Yunanistan'ın Türkiye'nin AB üyeliği sürecine desteğini açıkça belirttiğini söyledi. 
     Gül, Güneydoğu Avrupa Ülkeleri İşbirliği Süreci devlet ya da hükümet başkanları zirvesi için bulunduğu Saraybosna'da gazetecilerle yaptığı sohbette, gündeme ilişkin soruları yanıtladı. 
     Türk-Yunan dörtlü görüşmesinde referandum senaryolarının gündeme gelip gelmediğinin sorulması üzerine Gül, ''Hayır, herkes yapacağını yaptı. Artık iş halka kaldı'' dedi. 
     Yunanistan Başbakanı Kostas Karamanlis'ten referandum sonucuna ilişkin herhangi bir izlenim edinip edinmediklerinin sorulması üzerine Gül, Karamanlis'in ''Hepsi olabilir' dediğini, kendilerinin de ''İnşallah bu iş biter'' dediklerini kaydetti. 
     Gül, bir başka soru üzerine, referandum sonuçları ne olursa olsun Yunanistan'ın Türkiye'nin AB üyelik sürecine desteğini açıkça belirttiğine işaret ederek, AB içinde Türkiye ile birlikte olmasının Yunanistan'ın çıkarına olacağını ifade etti. 
     Yunan tarafının 1 Mayıs'tan sonra da çözüm için şans olduğuna yönelik görüşlere sahip olduğunun hatırlatılması üzerine Gül, Yunanlıların bunu başından beri söylediğini, ancak Türk tarafının görüşlerinde bir değişiklik olmadığını bildirdi. Gül, ''Her şeye karşı hazırlığımız var. Her türlü alternatifi düşünüyoruz'' dedi. 
     Gül, BM'de bugün ele alınması beklenen tasarıda Türkiye'yi rahatsız eden unsur bulunup bulunmadığının sorulması üzerine de, ''tasarı üzerinde çalışıldığını'' söylemekle yetindi. 
     Abdullah Gül, Fransa Dışişleri Bakanı Michel Barnier'nin açıklamalarıyla ilgili olarak da, Türkiye olarak zaten bundan farklı bir şey söylemediklerini ifade ederek, ''Büyük ülkelerin AB'ye girişi uzun yıllar alır'' dedi. 
     Barnier, Türkiye'nin Avrupa Birliği'ne ''bugün ya da yarın tam üyeliğinin söz konusu olmadığını'' belirterek, ''Henüz Türkiye ile müzakerelere başlamadık. Müzakereler 10 ila 15 yıl zaman alabilir'' demişti. 
     
</TEXT>
</DOC>
