<DOC>
<DOCNO> 224583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur08.html </URL>
<DATE> 2004/03/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Kan davasının oluşturduğu hat... 
</HEADLINE>
<TEXT>

     Batman'ın Sason İlçesi'ne bağlı Yücebağ Beldesi'nde 10 yıl önce yaşanan kan davasının ardından çizilen hat uygulaması sürüyor. 
     Yücebağ'da yaşayanlar tarafından ''Yeşil Hat'' olarak adlandırılan ve beldeyi ikiye bölen sınırın çizilmesine iki aile arasındaki kan davasına neden oldu. 2 Eylül 1994 tarihinde ANAP'lı eski belediye başkanı M. Ali Yücebağ ile dönemin Belediye Başkanı M.Sıddık Çetinkaya aileleri arasında meydana gelen ve aralarında dönemin SHP'li Belediye Başkanı M. Sıddık Çetinkaya'nın da bulunduğu 6 kişinin ölümü, 17 kişinin de yaralanması olayı beldeyi ortadan ikiye ayıran hat çizilmesine yolaçtı. 
     Olaydan sonra ailelerinden 5 kişiyi kaybeden Çetinkaya ailesi Yıldız ve Tepe Mahallelerine, Yücebağ ailesi ise Barış ve Karşıyaka mahallelerine yerleşti. 
     Daha önce iç içe yaşayan iki ailenin beldedeki değişik mahallelere yerleşmesiyle iki aile de kendilerine göre bir sınır belirlediler. İki aile fertleri de belirlenen sınırı geçmiyor. 
     Sınırın oluşturulmasıyla Barış Mahallesi'nde bulunan cami ve okula çocuklarını göndermeyen Çetinkaya aileleri kendi mahallelerine okul ve cami yaptırdı. 
     
     HASTALAR JANDARMA KONTROLÜNDE SAĞLIK OCAĞINA GİDİYOR 
     Yücebağ ailesinin tarafında kalan sağlık ocağı çürümeye terk edilince Belediye Başkanı Abdullah Bil, belediyenin bir odasını beldeye atanan 2 hemşireye ayırdı. 
     Barış ve Karşıyaka Mahalle sakinleri acil hastalarını jandarmada desteğiyle sağlık ocağına götürürken, diğer hastalarını ise beldenin üst kısmındaki patika yolu kullanarak Sason'a ulaştırıyor. 
     
     MAHALLENİN ADI BARIŞ... 
     M. Ali Yücebağ, Çetinkaya ve yakın akrabaları olan Bil aileleriyle barışmak için 10 yıl önce yerleştikleri ve mahalleye dönüştürülen yere ''Barış'' adını verdiklerini söyledi. 
     Geçen seçimde olduğu gibi bu seçimde de aday çıkarmayacaklarını ifade eden Yücebağ, ''Barış istiyoruz. Onlar da bizim akrabamız ve iki aile de 'Hıyan'' aşiretine mensup. Birbirimize kız alıp vermişiz. Karşı taraftan da aynı anlayışı bekliyoruz'' dedi. 
     Bil ailesine mensup Yücebağ ailesinin gelini olan Sadiye Yücebağ, kendisinin 25 yıllık evli olduğunu ve beldede aileler arasında belirlenen sınır nedeniyle 3 yıl önce annesinin ölümüne bile gidemediğini, bunun da kendisini çok üzdüğünü söyledi. 
     Belediye Başkanı Abdullah Bil'in yakınları, barışın ancak beldedeki bazı kişilerin gitmesiyle mümkün olacağını belirterek, ''10 yıl önce yaşanan çatışmada etkin rol oynayan 9 ailenin beldeden ayrılması durumunda barış masasına oturabiliriz'' dedi. 
     
     YEŞİL HATTI SADECE İMAM GEÇEBİLİYOR 
     Yücebağ Beldesi'nde bulunan Yeşil Hattı her iki kesimden sadece bir kişi geçebiliyor. 
     Karşıyaka Mahallesi fahri imamı Yasin Aksak, her iki tarafın da yeşil hata en fazla 50 metre yaklaşabildiğini belirterek, ''Bugüne kadar beldeden kimse karşı tarafa geçemedi. İmam olarak sadece benim geçiş iznim var'' dedi. 
     
</TEXT>
</DOC>
