<DOC>
<DOCNO> 201139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko16.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk organik şarabı Savur'da üretilecek... 
</HEADLINE>
<TEXT>

     Mardin'in Savur İlçesi'nde, organik bağcılık yöntemiyle Süryani şarabı üretilecek. 
     Turabdin Bağcılık Şarapçılık Turizm Dış Ticaret A.Ş. ortaklarından Mehmet Kaleli, Savur İlçesi Dereiçi Mevkii'nde 2 dönüm arazi üzerinde yapılacak fabrikanın 600 milyar liraya mal olacağını belirterek, fabrikanın Mayıs ayında üretime geçeceğini söyledi. 
     Şarap kültürünün Mezopotamya'da ortaya çıktığını, hatta ilk fidelerin Babil'de atıldığının bilindiğini ifade eden Kaleli, bu kültürü binlerce yıldır Süryani vatandaşların evlerinde, toprak küplerde şarap üreterek yaşattıklarını kaydetti. 
     
     ALMAN FİRMASI TALİP 
     Kaleli, Süryani vatandaşların yaptıkları şarabı organik bağcılıkla üreterek dünyaya tanıtacaklarını ifade ederek, şöyle dedi 
     ''Yaklaşık 400 dönüm arazi üzerinde Cbarnet, Souvıgnon, Merlot, Shiraz, Boğazkere ve Öküzgözü gibi üzüm cinslerinin fidanlarının dikimiyle organik bağcılık yapacağız. Burada toplayacağımız mahsullerden dünyanın en özel şaraplarını üreteceğiz. Organik şarapçılık ve bağcılık bölgeye tarımsal katkı yapacak. Fabrikanın alt yapısını bile daha tamamlamadan Almanya'dan bir firma 2005'te üreteceğimiz organik şarabın tümüne talip olduklarını bildirdi.'' 
     
     ŞAİR, PLASTİK CERRAH VE ŞARAP EVİ SAHİBİ ORTAKLIĞI 
     İstanbul'da şarapçılıkla uğraşan Mehmet Kaleli, şair ve yazar Metin Kaygalak ile Diyarbakır Devlet Hastanesi'nde Plastik Cerrah İrfan Erdem'in ortaklığının yolları Savur'da keşişti. 
     Opr. Dr. İrfan Erdem, Savur'da şarap fabrikası açma hayalini ortaklarıyla birlikte gerçekleştireceğini belirterek, şöyle dedi 
     ''Süryanilerin binlerce yıllık şarap geleneğini yeniden canlandıracağız. Fabrikanın tüm ekipmanları İtalya'dan gelecek. Şişesi ve logosu da İtalya'da özel olarak dizayn edilecek. Şarap, Turabdin Süryanilerin toplu yaşam alanları adıyla tüketiciye ulaşacak. Mayıs'ta daha önceden stokladığımız üzümlerle deneme üretimini gerçekleştireceğiz. Fabrikanın açılması için yoğun bir çalışma içindeyiz. Özel bir aroması olacak şarabı ilk etapta yurt içinde büyük otellere, yurt dışında da başlangıç olarak İsveç, Fransa ve İtalya'ya ihraç edeceğiz.'' 
     
</TEXT>
</DOC>
