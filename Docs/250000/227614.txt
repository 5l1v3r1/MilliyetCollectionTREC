<DOC>
<DOCNO> 227614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko49.html </URL>
<DATE> 2004/04/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Babacan 2003 büyümesi doğal ve sıhhatli bir büyümedir 
</HEADLINE>
<TEXT>

     Devlet Bakanı Ali Babacan, 2003 yılında gerçekleşen yüzde 5.9 büyümenin doğal ve sıhhatli bir büyüme olduğunu söyledi. 
     Babacan, Karaköy ve Beşiktaş Rotary Kulüpleri tarafından düzenlenen toplantıda yaptığı konuşmada, ekonomi alanında yaptıkları çalışmalar ve elde edilen sonuçları değerlendirdi. Babacan, şöyle konuştu 
     ''Bundan iki yıl önce, herhangi bir Türk'e ya da yabancıya bugünkü tabloyu anlatsanız, Türkiye AB yolunda bu noktalara gelecek, enflasyon ve faizler buralara düşecek, büyüme böyle olacak, size söyleyecekleri şu olurdu Bunlar birer hayal, iki yıl bu işlerin yapılması için çok kısa, mümkün değil, Türkiye kısa zamanda bunları beceremez. Şu anda yakalamış olduğumuz bu noktayı gerçekten biraz hayretle, biraz da şaşkınlıkla içeride ve dışarıda herkes gözlemliyor.'' Türkiye'nin 2003 yılında önemli bir değişimi yakaladığını, düşen enflasyon ile birlikte aynı anda büyüme gerçekleştirildiğini belirten Babacan, enflasyonla mücadele eden ülkelerde enflasyonun düştüğü yıllarda büyümenin gerilediğine ve işsizliğin çoğaldığına dikkati çekti. Ali Babacan, konuşmasını şöyle sürdürdü 
     ''Ama Türkiye'de hem enflasyondaki düşüş hızla devam ederken, hedeflediğimiz yüzde 20'nin bile altında kalırken, öte yandan büyümede yine hedeflediğimiz yüzde 5'in biraz üzerinde bir büyümeyi yakalamışız. 
     Dün açıklandı, büyüme rakamı yüzde 5.9. Bunu dolara çevirip baktığımızda Türkiye kişi başına düşen milli gelirde 3 bin 383 dolar gibi bir rakamı yakalamış durumda. Bu dolar bazında yapılan klasik hesaplama. Bir de satınalma gücü paritesine göre bu hesabı yaptığımızda, şu anda 6 bin doların üzerinde milli geliri Türkiye yakalamış durumda.'' Geçen yıl sağlanan büyümenin Türkiye'nin yıllardır uyguladığı politikalarla elde edilen büyüme olmadığını kaydeden Babacan, şunları söyledi 
     ''Türkiye yüksek kamu açıkları ya da parasal genişleme ile büyüyordu. Fakat eskiden uygulanan politikalar sürekli ve sürdürülebilir bir büyümeyi getirmedi. Birkaç yıl belki iyi bir büyüme yakalıyorsunuz, arkasından krizler ve küçülmeler geliyor. 2003 yılının büyümesi doğal ve sıhhatli bir büyümedir. Yani verimlilikteki artışla yakalanmış, sanayi üretiminin artışı ile yakalanmış ve kamunun hem yatırımda hem harcamada daha kabuğuna çekilmesi ortamında, özel sektörün büyümesiyle, özel sektörün yatırımlarının ve özel kesim harcamalarının artması ile yakalanmış bir büyümedir. 
     Ekonomide bir tabir vardır, kamunun herhangi bir yere girip ortalığı çok kalabalıklaştırması ve özel sektörü adeta dışarı zorlaması. Bizim 2003'de yakaladığımız yapı bunun tam tersi. Yani kamunun küçülmesi ve kabuğuna çekilmesi ile özel sektörün etkinliğini artırması, büyümesine dayanan bir yapı. Çok, çok sıhhatli bir yapı.'' Ekonomide gerçekleşen büyümeyi çeşitli açılardan değerlendiren Babacan, sanayide yüzde 7.8, ticarette yüzde 8.1, ulaştırma ve haberleşmede yüzde 8.4 büyüme gerçekleştiğine işaret ederek, bu sektörlerin istihdamın yoğun olduğu sektörler konumunda bulunduğuna dikkat çekti. 
     
     ''ARTIK İŞSİZLİĞİ AZALTICI TÜRDEN BÜYÜME OLACAKTIR'' 

     Geçen yıl özel sektörün bina inşaatıyla ilgili harcaması reel olarak yüzde 11.4 azalırken, özel sektörün makina techizat harcamasının ise reel olarak yüzde 46.1 arttığını bildiren Babacan, ''Daha yüksek teknoloji, yeni makinalar, yeni yatırım... Bu şu demek bu, 2003 yılındaki özel sektörün yeni yatırımları, 2004 yılında güzel bir büyüme rakamı için çok güzel sinyaller demek. Bundan sonraki büyüme, yani 2003'de yakaladığımız rakamın üzerine devam edeceğimiz büyüme, artık Türkiye'de istihdamı artırıcı ve işsizliği azaltıcı türden büyeme olacaktır'' diye konuştu. 
     2003'ün bir önemli özelliğinin de bu büyümenin çok önemli bir dış şoka, Irak Savaşı'na rağmen yakalanan bir büyüme olduğunu dile getiren Babacan, Körfez Savaşı'nın olduğu yıl Türk ekonomisinin büyüme hızının yüzde 0.3 gerçekleştiğine dikkati çekti. 
     
     SERBEST KUR REJİMİ DEVAM EDECEK 

     Türkiye'nin Irak'ta meydana gelen önemli savaşa rağmen ortaya koyduğu enflasyon ve büyüme hedeflerinde hiçbir sapma olmadığını, her iki konuda hedeflediklerinin üstünde rakamlara ulaştıklarını ifade eden Babacan, şunları kaydetti 
     ''Bu niye oldu dersiniz Irak Savaşı'ndan önce bize çok telkinde bulunanlar oldu, dediler ki Savaş geliyor ama bunu biraz enflasyonla aşarsınız, yani parasal genişlemeyle bunu rahat aşarsınız. Merkez Bankası'nı dert etmeyin, bağımsızlığı iki satır bir kanundur. Hemen değiştirirsiniz, parasal genişlemelerle bu sorunlar rahatlıkla atlatılır Biz dedik, Asla, Türkiye tarihi bir fırsat yakaladı ve parasal genişleme ya da mali açıklara dayalı büyümelerin sonu yok. Hele hele Irak Savaşı ile beraber bir de böyle eski tür uygulama yaparsak, o zaman Türkiye kendisini 3-4 yıl toparlayamaz İşte asıl hata o zaman olurdu. Dış şokların içeride etkisini hissedebilirdik. Biz daha sıkı bütçe uygulamasını daha kuvvetlendirilmiş mali disiplini, harcamaları daha da kısmayı tercih ettik. Savaş aylarını çok sıkı, problemsiz bir şekilde atlattık.'' Babacan, serbest kur rejiminin 2003'de çok büyük faydalarını gördüklerini belirterek, ''Bu rejim kesinlikle devam edecek. Hiçbir taviz, hiçbir geriye dönüş yok. Serbest kur rejimi, iç ve dış şokları emen bir sistem oluşturuyor. Bu da aynı kararlılıkla devam edecek.'' dedi. 
     
</TEXT>
</DOC>
