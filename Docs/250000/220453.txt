<DOC>
<DOCNO> 220453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yazar/altan.html </URL>
<DATE> 2004/03/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Atkestaneleri 
</HEADLINE>
<TEXT>

   
   Nasreddin Hoca'ya sormuşlar 
   - Politikada hamasetçilik cart curt anlamına mı geliyor, yoksa zart zurt anlamına mı 
   Hoca 
   - Yok, demiş, sadece kurt anlamına... 
   - Politika kurdu anlamına mı 
   - Hayır, kurtlu kirazdaki kurt anlamına... 
   - Peki neyle besleniyor bunlar, neresi kirazları 
   - Han hamam, apartman, gizli ilişkilerle kurup çökerttikleri banka, arsa, parsa ve daha ne varsa, özel lojman, sosyal tesis, sinsi rüşvet ve bir de bu tür kurtluklardan habersiz alkışçı kazları... 
   
   Yan yana iki büyük fıçı, üstlerinde birer balkabağı... 
   Sakın bunları seksenini çoktan aşmış, kısık boyunlu, iki şişman demagogun simgesi sanmayınız... 
   Bunlar soğuk savaş dönemlerindeki kırk yıllık Washington'cu politikalarımızın simgeleri... 
   Biri "kalkınan Türkiye"nin fıçısı öteki "bayrağı yere düşürmeyelim"in fıçısı... 
   Büyük büyük fıçılar, içi dolu turşular... 
   
   İncili Çavuş'a sormuşlar 
   - Sen muhalefet lideri olsaydın da, sana iki seçim nutku hazırlasalardı. Biri Türkiye'deki "yaşam kalitesi"nin düşüklüğü hakkında öteki, "iktidarın kalitesi"nin düşüklüğü hakkında. Hangisini nutuk atmak için yeğlerdin 
   İncili Çavuş 
   - Elbet de ikincisini, demiş. 
   - Neden 
   - Bütün muhalefet liderleri ikincisini yeğliyor, görmüyor musunuz 
   
   Dünkü Posta gazetesinde ilk sayfadan verilmiş "Mustafa Koç'un içi yanıyor" diye bir haber vardı. 
   Şöyle 
   "Koç Holding Arçelik ile Romanya'nın en büyük buzdolabı üreticisi oldu. Patron Mustafa Koç, 'Avrupa Birliği'ne girmeye hazırlanan Romanya 1 Nisan 2004'ten itibaren Türklere vize koyuyor. Bizler de artık Romanya'ya vize ile gireceğiz. İçim yanıyor. Kahroluyorum. Bu ülkeye ilk geldiğimde otelde soğuktan titrer, battaniyenin altına girerdik. Şimdi onlar Avrupa Birliği'ne üye oluyor, biz bakıyoruz. Çok yazık' dedi." 
   Mustafa Koç'un bu yakınmalarını, birilerine ithaf etmeye kalksanız acaba kimlere ederdiniz 
   1- Sivil - asker bazı bürokratlara mı 
   2- Ankara Ticaret Odası'na mı 
   3- Muhalefet partisi liderlerine mi 
   4- Yavru Vatan'ın göbeği kafasına denk bazı nutukçularına mı 
   5- Yoksa hepsine birden mi 
   
   Bu arada biz de, onların ağzından bir dörtlük ithaf edelim Mustafa Koç'a 
   Avantalı cakalı bir çiftlik bize gerek 
   Yoksa nasıl har vurup savururuz harmanı 
   Dışa açılmak falan, bilmiyoruz ne demek 
   Olmak varken içerde beleşçilik sultanı... 
   
   Temel, Ankara'da CHP merkez binasının kapısına dayanmış 
   - Ha pen hemen paşkan olmak isteyrum partiye, kurtarmalıyum onu da... 
   Kapıdan zorla içeri girmek isteyen Temel, itiş kakış 
   - Dur yahu deli misin sen 
   - Ha illa da şart mudur 
   
   Ve birtakım eğlenceli sözler 
   "Binde bir de olsa, bazen politikacılar da günah çıkarırlarmış yenilerine yer açmak için." 
   
   "Karşılıklı konuşmalarda, bazıları genellikle bildiklerini demez, bazıları da genellikle dediklerini bilmezmiş." 
   
   "Bir dostunuz sizden borç istediğinde ikinizden hanginizin dostluktan daha önce vazgeçeceğini kestiremezsiniz." 
   
   Bu da Victor Hugo'dan bir söz 
   "Hıristiyanlıkta cehennemin simgesi, ateştir. Çok tanrılı dinlerde, yine ateştir. İslamda da ateştir. Hintliler için de cehennem, alevlerdir. Dinler açısından bakıldığında, sanki Tanrı sadece insan pişirilen bir ızgara kebapçısıdır." 
   
   Binbir balık türü gibi, çeşit çeşit politikacılarımıza, eski bir halk deyimini hatırlatarak bitirelim yazıyı 
   "Sen seni bil sen seni, sen seni bilmez isen patlatırlar enseni"... 
   
      
   
</TEXT>
</DOC>
