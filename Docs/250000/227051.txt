<DOC>
<DOCNO> 227051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy01.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar 4. planı sevmedi 
</HEADLINE>
<TEXT>

   Yorgo Kırbaki 

   
   Annan'ın Bürgenstock'ta taraflara verdiği çözüm taslağı Yunanistan ve Kıbrıs Rum Kesimi'nde büyük gürültü kopardı. Yunanistan Başbakanı Kostas Karamanlis'in İsviçre'deki sürecin olabildiğince dışında kalma çabası da sonuç vermedi. Atina, BM'nin talebi üzerine, Rumlardan ayrı olarak, taslak hakkındaki görüşlerini yazılı iletti. Yunan hükümet sözcüsü Teodoros Rusopulos, Atina'nın itirazlarının güvenlik ve derogasyon konularında olduğunu söyledi. Kıbrıs Rum Kesimi kaynakları ise taslağa yapılan itirazları söyle sıraladı 
   Adada kalacak Türkiye'den gelen göçmen sayısı azaltılsın. 
   Kuzeye geçecek Rumların oranı, yüzde 18'den 22'ye çıkarılsın. 
   Kıbrıs, geçiş sürelerinin tamamlanmasının ardından askerden arındırılsın. 
   Daimi istisnalar olmasın. 
   KKTC, Rumlara bırakılacak bölgelerin denetimini derhal BM'ye versin. 
   Rumların Loizidu örneğine dayanarak AİHM'de açtıkları davalar sonuçlandırılarak kararlar uygulansın. 
   
   Papadopulos İstifa ederim 
   Rum Yönetimi Dışişleri Bakanı Yorgo Yakovu "Annan Planı Türk tarafından birşey almadan, Rum tarafına bir şeyler veriyor. Buna karşın Rum tarafından bir şeyler alarak Türk tarafına bir şeyler veriyor" diyerek memnuniyetsizliğini dile getirdi. Bu arada Rum Yönetimi lideri Tasos Papadopulos'un, Karamanlis'e "BM imzada ısrar ederse, istifa edeceğim" dediği iddia edildi. 
   
   'Kafamıza tabanca dayayacak değiller' 
   Sayısı 20'nin üzerinde olan değişiklik taleplerinin birçoğunun nihai plana yansımayacağı endişesi içine giren Rumların, New York mutakabatının Bürgenstock'ta hiç uygulanmadığını, dolayısıyla bir kez daha uygulanmayarak, nihai planın sunulmasının geciktirilerek yeni müzakereler yapılmasını istediği belirtildi. Bir Rum kaynak, "Zaten 29 Mart gece yarısından sonra New York mutabakatı gereğince müzakere süresi bitmişti. Dün hakemlik süresi başlamıştı. Hiçbir müzakere yapılmadı" dedi. 
   Dün gece kulislere yansıyan bilgilere göre, Rum tarafı, derogasyonlar için tatmin edici bir değişikliğin memnuniyet verici olacağını ve taslakta kendileri için olumsuz gördükleri bazı bölümleri kabul edebileceklerini ifade etti. Bürgenstock'ta imza atmaları konusunda ise bir gün öncesine göre çok daha esnek görünen Rum kaynaklar, "İmza da müzakere konusudur. Ancak tabancayı şakağımıza da dayayacak değiller" diye konuştu. 
   
   
   
   
</TEXT>
</DOC>
