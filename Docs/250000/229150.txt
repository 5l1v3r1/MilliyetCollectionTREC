<DOC>
<DOCNO> 229150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy06.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan-Denktaş dostça ayrıldı 
</HEADLINE>
<TEXT>

   Serpil Çevikcan 

   
   İsviçre'deki Kıbrıs müzakerelerinin ardından ilk kez yüz yüze görüşen KKTC Cumhurbaşkanı Rauf Denktaş ile Başbakan Recep Tayyip Erdoğan dün akşam gerçekleşen görüşmede birbirlerini ikna edemediler ve "dostça" ayrıldılar. 
   Denktaş'ın dün Cumhurbaşkanı Ahmet Necdet Sezer'in ani davetiyle rotasını çevirdiği Ankara'da saat 17.00 ile 20.30 arasında yoğun bir temas trafiği yaşandı. 
   
   Dertleşme gibi... 
   Önce Sezer ile görüşen Denktaş, Cumhurbaşkanı ile dertleşme denilebilecek başbaşa bir görüşme yaptı. Sezer'in, MGK'daki müzakerelerde oluşan atmosfer ve AB birincil hukuku ile harita konusunda Denktaş ile hemen hemen aynı çizgide olduğu kulislere yansıdı. 
   Bu görüşmenin ardından Çankaya'dan yapılan kısa açıklamada, hükümetle ayrı saflarda yer alan Denktaş'la Çankaya Köşkü'nün her zaman yakın temasta bulunacağı da belirtildi. Açıklamada, "Cumhurbaşkanları içinde bulunulan duyarlı aşamada Kıbrıs'ta olası çözüm arayışının Türkiye ve KKTC bakımından en yararlı yönde sonuçlanabilmesi amacıyla yakın temas ve danışmalarını sürdürmeyi kararlaştırmışlardır" denildi. 
   
   Son iki cümle 
   Denktaş'ın Başbakan Erdoğan ile yaptığı bir saati aşkın görüşme ise 30 yıllık Kıbrıs meselesinde sembolik bir önem taşıdı. 
   Kulislere yansıyan bilgilere göre Denktaş, Erdoğan'a hükümetin planı çok geniş 
   yorumladığını belirterek şu mesajları verdi 
   "Planı teşhisinizde hatalar var. Rumlara fazla güveniyorsunuz. Ben Rumları 60 yıldır tanırım. Planda aramanız gereken şudur Kavganın nedeni ortadan kalkıyor mu, kalkmıyor mu Kalkmıyor. Derogasyonlar birincil hukuk manasında güvence altına alınmadıkça aldığımız hiçbir hakkın hükmü olmayacak. Toprak ve harita konusu da Türk tarafı lehine değil." 
   
   'En iyi anlaşma' 
   Erdoğan'ın ise görüşmede, "Birincil hukuk garantisi alamadığımız doğru ama önümüzdeki süreçte alacağımıza inanıyoruz. Yapılabilecek en iyi anlaşmayı yaptık" biçiminde özetlenebilecek bir karşılık verdiği kulislere yansıdı. 
   Başkent'te "Denktaş'ı ikna" görüşmesi olarak nitelendirilen buluşmada, her iki tarafın da birbirini ikna edemediği açık. 
   Sızan bilgiler Denktaş'ın "Rumlara güvenmeyin" uyarısına Erdoğan'ın "Herşey iyi olacak" yanıtını verdiğini gösteriyor. Buluşmadan sonra Başbakanlık Konutu ve Denktaş'ın ikamet ettiği Camlı Köşk'ten yansıyan ortak mesaj ise, "Dostça ayrıldılar. Herkes mevzisinde kaldı" biçimindeydi. 
   
   
</TEXT>
</DOC>
