<DOC>
<DOCNO> 241983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo15.html </URL>
<DATE> 2004/05/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Affan Keçeci Beşiktaş, hangi futbolcuyu isterse alır... 
</HEADLINE>
<TEXT>

     Beşiktaş Kulübü başkan adaylarından Affan Keçeci, ''3 yılda 3. yıldızı takacağız'' dedi. 
     Ankara'da yaklaşık 70 kadar Beşiktaşlı kongre üyesiyle biraraya gelen Affan Keçeci, 3 dönem Süleyman Seba yönetiminde görev yaptığını belirterek, ''Bugüne kadar birçok proje hazırladık ve Serdar Bilgili yönetimine sunduk. Bunların bir kısmı değerlendirildi. Başkanlığını açıklaması gereken ilk kişi ben olmam gerekirken, en son ben açıkladım. Serdar Bilgili'ye tam destek vermemize karşın bazı arkadaşlar 2 gün geçmeden başkanlığını açıkladı. Herşeyimizle bu camiaya hizmet etmeye hazırız. 30 Mayıs'tan sonra bizleri güzel günler bekliyor'' diye konuştu. 
     Alaattin Çakıcı'nın yurtdışına kaçmasıyla ilgili olarak son günlerde Beşiktaş'ın adının spor dışındaki konularla anılmaya başladığını anlatan Keçeci, şöyle konuştu 
     ''Beşiktaş'ın durumu bugünlerde yüreğimizi sızlatıyor. Biz spor sayfalarında başarı haberlerini görmeye alıştık. Bu kirlilik temizlenmek zorunda ve temizlenecek. Beşiktaş çok büyük bir camia. 2-3 kişinin yaptığı bir hata koca camiaya maledilemez. Biz yönetime gelince bu konuda yapılması gereken herşeyi yapacağız.'' 
     
     TEKNİK DİREKTÖR VE FUTBOLCU TRANSFERLERİ 
     Yeni sezonda takımın başına yabancı bir teknik direktörün getirilmesi gerektiğini belirten Keçeci, ''Benim gönlümden geçen camianın içinden yetişmiş bir antrenörle anlaşmak. Ancak yerli teknik direktörün şu anda bize zarar vereceğini düşünüyorum. Avrupa'da görev yapan 3 antrenörle görüşmelerimiz sürüyor. Bunları yapmak için yetkim yok ama her geçen zaman kulübün aleyhine işliyor'' diye konuştu. 
     Keçeci, transfer etmek için santrfor, orta alan ve savunmada 5'er tane isim belirlediklerini ifade ederek, ''Beşiktaş, hangi futbolcuyu isterse alır. Kararı yeni antrenörümüz verecek'' dedi. 
     Başkan olması durumunda birçok projeyi yaşama geçireceğini vurgulayan Keçeci, BJK İnönü Stadı'nı 2005-06 yılında yenileyeceklerini, bunun yanında bir vakfın bünyesinde Beşiktaş Üniversitesi'ni kuracaklarını söyledi. 
     Keçeci, yönetim kurulunda beraber çalışacağı isimlerden Murat Akdoğan, Dündar Yetişener ve Coşkun Bozan'ı siyah-beyazlı delegelere tanıtırken, diğer üyeleri ise çarşamba günü açıklayacağını kaydetti. 
     Öte yandan Affan Keçeci'nin tanıtım toplantısına eski Devlet Bakanı Ünal Erkan da katıldı. 
     
</TEXT>
</DOC>
