<DOC>
<DOCNO> 223456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko27.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Az söz veriyoruz ama yerine getiriyoruz... 
</HEADLINE>
<TEXT>

     Devlet Bakanı Ali Babacan, ''1-2 yıl öncesine kadar Türkiye'nin haritadaki yerini bilmeyenler, bugün Türkiye'ye iş fırsatı var mı diye geliyorlar'' dedi. 
     Ankara'nın Evren İlçesi'ne gelen Bakan Babacan, burada AK Partililer ile şehir turu atarak halkı selamladı ve esnafı dolaştı. 
     Evren'de uzun bir konvoyla karşılanan Bakanın İlçe'ye girişinde koç kesildi. Bakan Babacan, seçim yasağı nedeniyle, kendisine tahsis edilen özel bir araçla İlçe'yi dolaştı. 
     Burada partililere de seslenen Bakan Babacan, Türkiye'yi anlatmak için ülke ülke dolaştıklarını belirtirken, 1-2 yıl öncesine kadar haritada Türkiye'nin yerini bilmeyenlerin, şimdi iş fırsatı var mı diye Türkiye'ye geldiklerini söyledi. 
     Babacan, ''yatırımcılar Türkiye'ye geliyorlar, bakıyorlar. Türkiye'de işsizliği önlemenin en önemli yolu yatırımdır. Bunun da özel sektör eliyle yapmak lazım, bunun için çabalıyoruz'' diye konuştu. 
     Bir vatandaşın, ''ANAP döneminde zorla getirdiğimiz Ofis'i çok kolay kapatıyorsunuz'' şeklindeki sitemi üzerine Babacan, bu konudan yeni haberdar olduğunu, ancak bir değişim yaşandığını da belirterek, ''Hantal devlet, maliyeti yüksek devlet, yüksek enflasyon olarak, işsizlik olarak halka dönüyor. Tabiiki değişim sürecinde halka hizmet de götüreceğiz. Biz az söz veriyor ama verdiğimiz sözü de yerine getiriyoruz'' dedi. 
     
     ''ÖZÜ-SÖZÜ BİR HÜKÜMET'' 
     Bakan Babacan, iktidara geldiklerinden itibaren Türkiye'nin siyasi ve ekonomik alanda büyük bir değişim yaşadığını ifade ederken, ''Türkiye uzun yıllar sonra özü-sözü bir, sözünü tutan bir hükümetle tanıştı. TBMM'ye, hükümete bakanlar kendilerini görüyorlar. Halkımızın dertleriyle dertleniyoruz, halkımızın içinden geldik ve halkımızdan asla kopmayacağız'' diye konuştu. 
     Türkiye'nin 28 yıl sonra ilk defa geçitiğimiz Şubat ayında tek haneli enflasyon oranıyla tanıştığını anlatan Babacan, ''enflasyon düşüyor ama halk bunu farketmiyor'' söylemlerine atıfta bulunarak, partililere ''Gıda ve giyim fiyatlarında son bir yıl da ciddi bir artış var mı '' diye sordu. Partililer ise Bakan'a ''yok'' yanıtını verdi. 
     Babacan, ''enflasyon düşüyor mu '' sorusunu da ''evet'' yanıtını alırken, ''Bunu bütün Türkiye duysun'' dedi. 
     2001'deki ekonomik kriz sırasında, günlük yüzde 1,500 ve 7 bin 500'e varan oranlarda faizler uygulandığını belirten Babacan, bugün ise faizlerin yüzde 20'lere kadar düştüğünü vurguladı. 
     Babacan, bir yıldır elektiğe zam yapmadıklarını, doğalgaz fiyatlarının düştüğünü, diğer kamu ürünlerine de son sınıra kadar zam yapmamaya çalıştıklarını anlatırken, şunları söyledi 
     ''Bunu nasıl sağlıyoruz Daha az faiz ödüyoruz, borç stoğunu düşürüyoruz, faizlerdeki azalma nedeniyle imkanları halkımıza doğru kullanıyoruz. Asgari ücrete zam yaptık enflasyon hedefi yüzde 12 dediler, kaynağı nerede bulacaksınız dediler. İşte kaynağını da bulduk, asgari ücreti de artırdık.'' 
     
     ''ARTIK TL, EURO VE DOLAR KADAR DEĞERİNİ KORUYOR'' 
     Babacan, artık Türkiye'de herkesin TL'ye daha fazla güven duyduğunu belirtirken, ''Artık TL euro ve dolar kadar değerini koruyor. 1 Ocak 2005'ten itibaren de yeni TL ile tanışacağız. Artık 6 sıfırı atacağız'' diye konuştu. 
     Yerel seçimlerin önemine de işaret eden Babacan, kendilerinin Ankara'da büyük çabalar harcadıklarını, ancak bu çabaların aynısının bütün Türkiye'ye, ilçelere, beldelere kadar yayılmasını istediklerini söyledi. Babacan, ''Bu seçimde AK Parti'ye desteğinizi bekliyoruz. Tüm Türkiye'de değişimi iliklerine kadar hissetsin'' dedi. 
     Babacan, belediye başkan adaylarına da destek istedi. 
     
</TEXT>
</DOC>
