<DOC>
<DOCNO> 227119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/zbirand.html </URL>
<DATE> 2004/03/31/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Korku, son dakika golü yemek... 
</HEADLINE>
<TEXT>

      
   BURGENSTOCK 
   
   Buradaki görüşmelerin içinde bulunan bir Türk diplomatına göre, Türk tarafı 1974'ten bu yana Kıbrıs ile ilgili çözüm görüşmelerinde hiçbir zaman bugünkü kadar avantaj elde etmiş değil. İsteklerin büyük bir bölümünün sağlandığına inanılıyor. Hatta o kadar ki, Başbakan Erdoğan'ın dünkü kaygısı, basının zafer çığlıkları atıp Rumları kışkırtmasıydı. 
   Herşeye rağmen dünkü son pazarlıklarda ve Başbakanın Kofi Annan ile görüşmesi sırasında Türk tarafı yeni bazı düzeltmeler istedi 
   1. Anlaşmanın Avrupa Birliği temel yasası konumuna getirilmesi ve Avrupa mahkemesinde ilerde açılacak olası davalara karşı kapıları daha sıkıca kapatacak formülün biraz daha kesinleştirilmesi. 
   2. Kuzeye yerleşecek Rum sayısının 40 binden 30 bine indirilmesi 
   3. Vatandaşlık hakkı verilecek Türkiyeli göçmenlerin sayısının 45 binin de üstüne çıkarılması 
   4. Karpaz'a geri dönecek Rumların yerleşecekleri topraklarda yaşayan Türklerin de tazminata hak kazanmaları. 
   
   BİZ BU PLANLA YAŞARIZ... 
   Türk tarafı bu isteklerini ileri sürerken karşılığında da birşeyler vermesi gerektiğini biliyor. Bundan dolayı, BM bu taleplerimizi dikkate almasa dahi büyük rahatsızlık duyulmayacak. 
   Üst düzey bir Türk yetkili bana açıkça, dördüncü Annan planında hiçbir değişiklik yapılmasa dahi, Türk tarafının rahatsız olmayacağını söyledi. 
   " Plan bu haliyle bizim tarafımızdan kabul edilebilir ve referandumda savunulabilir durumda" dedi. 
   Durumdan o kadar memnunlar ki, Türk basının zafer çığlıkları atıp Rumları kışkırtmasından korkuyorlar. 
   "Bu aşamada bizim en büyük kaygımız son dakika golü yemektir. Rumların çıkarttıkları gürültüye kanacak olan BM'nin o tarafı tatmin edtmek için son anda bazı ödünlür vermesidir" diyen Türk yetkili, en güç 24 saatin yaşanmaya başlandığını söyledi. 
   Durum bugün netleşecek. 
   BM Genel Sekreteri, dün geç saatlere kadar tarafları dinledi, telefonlar işledi ve bugün planın son halini açıklayacak. 
   Bir BM yetkilisi, bana planda büyük değişikliklerin olmayacağını, küçük rotüşlerle yetinileceğini, özellikle de Türk tarafının duyarlık gösterdiği noktalarda asker, mal-mülk vs geri adım atılmasının söz konusu olmadığına dikkat çekti ve "Annan Türk tarafının duyarlıklarına daha fazla ağırlık verdi"dedi. 
   Bugün, herşey planlandığı gibi giderse, BM referanduma sunulacak çözümün son halini 4 tarafa bir törenle imzalatmak istiyor. Ancak Yunanlılar ve Kıbrıslı Rumlar hala tepkililer. Böyle bir törene katılmak istemediklerini belirtilyorlar. 
   Anlayacağınız dananın kuyruğu bugün kopacak. 
   
   
   
   10 YIL SONRA, KIBRIS'TA TÜRK KALMAZ    KKTC Cumhurbaşkanı yıllardan beri bir noktaya dikkat çeker. Sürekli olarak bir kaygısının altını çizer. 
   Bu kelimelerle değil, ancak aynı anlama gelen sözler söyler 
   "Gerekli önlemler alınmadığı, Rumlar içimize bırakıldığı, her türlü serbestlik dolaşma, yerleşme, mal-mülk alma ve satma tanındığı taktirde, 10-15 yıl içinde Kıbrıs'ta Türk kalmaz". 
   Bu söylemin ne anlama geldiğini isterseniz bir de ben günlük yaşamda kullanılan dile tercüme edeyim 
   "... Kıbrıs Türk toplumu öylesine kolaya alışmıştır ki, Rumlar bol parayla geldikleri zaman, dayanamayacaklardır. Rumlar öyle fiyatlar teklif edeceklerdir ki, paranın cazibesine kapılacak olan Türk toplumu herşeyini satacaktır. Sonradan pişman olacağını bilmesine rağmen satacaktır. Rumlar bir şekilde Ada'nın kuzeyini satın alacaklardır..." 
   Denktaş ne yazık ki, hem toplumunu tanıyor, hem de gerçekleri söylüyor. Ancak bu olasılık sadece Kıbrıs'lı Türklere özgü değildir. Her fakir toplum, zengin tarafından ya satın alınır veya teslimiyete zorlanır. 
   Denktaş işte bu tehlikeyi gördüğü için, KKTC etrafında yüksek bir duvar çekmek istiyor. Bu nedenle Annan planına karşı çıkıyor. KKTC'yi Türkiye'ye bağlamaya çalışıyor. 
   Gerçekten böyle bir tehlike mevcut mudur, yoksa Denktaş abartıyor mu 
   Bu sorunun iki yanıtı var 
   
   1. EVET, DOĞRUDUR 
   Eğer Kıbrıs Türk toplumu yıllardan beri alıştırıldığı gibi, dışardan şimdiye kadar Türkiye'den gelen paralarla yaşamak, emekli maaşıyla geçinmek ve az çalışarak işini idare etmek isterse... 
   Yine alışkanlıklarına kapılıp, Avrupa Birliğinden gelecek paralarla yaşamını sürdürmek, yan gelip yatmak niyetindeyse... 
   Rumlar, belki de 10 yıla kalmadan dahi Türklerin elinde ne varsa satın alırlar. Buna kimseler de itaraz etmez. Alan da memnundur, satan da... 
   Rauf Dentaş, bu olasılık çerçevesinde haklıdır. 
   
   2. HAYIR, ABARTIDIR 
   Rauf Denktaş'ın tehlike olarak işaret ettiği bu durumu Kıbrıs Türkleri tam aksine dönüştürebilirler. 
   Eğer sırt üstü yatıp "AB bize para yağdırsın" demezler ve tam aksine önlerine açılacak AB olanaklarından Rumlar gibi yararlanır, tuttuklarını koparırlarsa, Kıbrıs'taki Türk varlığını kimse yok edemez. 
   Özetlemem gerekirse, herşey Türk toplumunun elindedir. Kazanmakta, kaybetmekte onlara bağlıdır. 
   Türkiye, sırt üstü yatıp armudun ağzına düşmesini bekleyecek bir toplumu ayakta tutabilmek için ne geleceğini tehlikeye düşürebilir, ne de fakir bütçesinden yüzmilyonlarca dolar harcayabilir. 
   Kıbrıs Türklerinin bir bölümü, Denktaş'ın korkulu rüyasıdır. Bambaşka koşullarda yetiştiklerinden dolayı korunmaları ve kollanmaları gerekir. 
   Kıbrıs Türklerinin diğer bir bölümü ise, tam aksine Rumları satın almaya hazırlanıyor. Genç kuşakların gözleri dönmüş durumda. Hele bu senaryoya bir de ülke dışında yaşayan Kıbrıs Türklerini ekleyin. Çözüm olur olmaz ellerindeki tüm sermaye ve bilgi birikimiyle Kıbrıs'a koşmayı planlamalarını hesaplayın. 
   İşte bütün bu olasılık ve varsayımlara bakınca, Denktaş'ın sözleri daha iyi anlaşılıyor. 
   KKTC Cumhurbaşkanı hem haklı, hem değil. 
   Herşey Kıbrıs Türklerine bağlı. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
