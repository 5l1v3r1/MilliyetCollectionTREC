<DOC>
<DOCNO> 224935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur37.html </URL>
<DATE> 2004/03/23/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Konya'da elektrik direği çukuru açmak için hazırlanan bomba patladı 
</HEADLINE>
<TEXT>

     Konya'nın Yunak İlçesi'nde, elektrik direği çukuru açmak için hazırlanan bombanın patlaması sonucu 1 kişi öldü, 1 kişi de yaralandı. 
     Edinilen bilgiye göre, ilçeye bağlı Turgut Beldesi'nde, su kuyusuna elektrik götürmek için elektrik direği çukuru açmak isteyen Fatih Öztaş ve Bilal Topbaş, çukurdaki kaya parçasını fenni gübreden imal ettikleri bombayla parçalayarak çıkarmak istediler. 
     Hazırladıkları bombayı, kazdıkları çukurdan içeri uzatıp fitili ateşleyen Öztaş ve Topbaş, kuyudan uzaklaştı. Bir süre geçtikten sonra bombanın patlamadığını gören Öztaş ve Topbaş, tekrar kuyunun yanına geldikleri sırada bomba patladı. 
     Fatih Öztaş hayatını kaybederken, ağır yaralanan Bilal Topbaş, Akşehir Devlet Hastanesi'nde yapılan ilk müdahalenin ardından Selçuk Üniversitesi Meram Tıp Fakültesi Hastanesi'ne sevk edildi. 
     
</TEXT>
</DOC>
