<DOC>
<DOCNO> 230962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko34.html </URL>
<DATE> 2004/04/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rusya Büyükelçisi Enerji sektörüne Rusya'dan yatırımcılar akacak 
</HEADLINE>
<TEXT>

     Belarus Ankara Büyükelçisi Natalia Zhilevich, Türk girişimcilerinin gerçekten çok cesaretli olduklarını belirterek, ''Başkalarının korktuğu yere Türk girişimciler gidiyor'' dedi. 
     Zhilevich, Hilton Oteli'nde düzenlenen ''Avrasya Büyükelçileri ve Avrasya İş Konseyleri Başkanlar toplantısı''nda yaptığı konuşmada, ülkesinin ekonomik verilerine ilişkin bilgiler verdi. Türkiye ile Belarus arasındaki dış ticaretin istenen düzeyde olmadığını belirten Zhilevich, ülkelerindeki 3 bin 500 yabancı ortaklı şirketin yalnızca 31'inin Türk şirketi olduğunu söyledi. 
     Rusya Federasyonu'nun Ankara Büyükelçisi Petr Vladimirovich Stegniy'de, Rusya Federasyonu ile Türkiye arasında dış ticaret hacminin, geçen yıl yüzde 30 artış kaydederek, 6.5 milyar dolara ulaştığını, bavul ticaretinin de 3.8 milyar dolara yükseldiğini belirtti. Büyükelçi, böylelikle toplam ticaret hacminin 10 milyar dolara ulaştığını kaydetti. 
     Türkiye ile Rusya Federasyonu arasındaki ilişkilerden artık geriye dönüş olmadığını vurgulayan Stegniy, Türk işadamlarının zor dönemde nasıl iyi çalıştıklarını bildiklerini ifade etti. Rus yatırımcıların da Türkiye'ye ilgisinin arttığını belirten büyükelçi, buna örnek olarak Tatneft'i gösterdi. Büyükelçi, Mavi Akıma ilişkin görüşlerini açıklarken, enerji sektörüne Rus yatırımcıların akacağını kaydederek, elektrik enerjisi fazlasını Türkiye'ye satma düşünceleri olduğunu bildirdi. 
     
     AFGANİSTAN TEMSİLCİSİ 
     Afganistan temsilcisi Mardan Ali Qasemi de yaptığı konuşmada, Afganistan'da 200'ü aşkın Türk özel şirketin ve bin 700 işadamının bulunduğunu hatırlatarak başladığı konuşmasında, son 2 yıl içinde büyük otoyollar, okullar hastaneler ve devlet binaları yapıldığını söyledi. 
     Kaçırılan Türk mühendislerden de sözeden Qasemi, Türk işadamları ve yöneticilerine, güvenlikleri konusunda daha dikkatli olmaları konusunda uyarıda bulundu. 
     Diğer yandan, toplantıya, Kazakistan, Kırgızistan, Moğolistan, Moldova, Özbekistan, Tacikistan, Türkmenistan büyükelçi ve konsolosları ile ülkelerin iş konseyi başkanları, Dış Ticaret Müsteşarlığı ve Dışişleri Bakanlığı yetkilileri katıldı. 
     
</TEXT>
</DOC>
