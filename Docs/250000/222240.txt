<DOC>
<DOCNO> 222240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Turhal... MHP seçim otobüsüne silahlı saldırı 
</HEADLINE>
<TEXT>

     Tokat'ın Turhal ilçesinde Milliyetçi Hareket Partisi MHP seçim otobüsüne kimliği belirlenemeyen kişi veya kişiler tarafından yapılan silahlı saldırıda, 1'i ağır 4 kişi yaralandı. 
     MHP Turhal İlçe Teşkilatı'na ait seçim otobüsüne, Mimar Sinan Mahallesi'nde seyir halindeyken, kimliği belirsiz kişi veya kişiler tarafından silahla ateş açıldı. 
     Saldırıda, otobüste bulunan partililerden Mevlüt Özer, Hamdi Şahin, Mesut Bahtiyar ve Doğan Kavak yaralandı. 
     Tokat Dr. Cevdet Aykan Devlet Hastanesi'ne kaldırılan Özer'in sağlık durumunun ciddi olduğunu belirten yetkililer, diğer yaralıların ise Turhal Devlet Hastanesi'nde tedavi altına alındığını kaydetti. 
     Olay yerinde yapılan incelemelerde 22 boş kovan bulunurken, başka bir olay çıkmaması için ilçede geniş güvenlik önlemi alındı. 
     Turhal Belediye Başkanı ve MHP Belediye Başkan Adayı Duran Evren, olaydan sonra, partililere kavga etmemeleri uyarısında bulunarak, ''Sabredin, adalet saldırıyı yapanların cezasını verecektir'' dedi. 
     Bu arada, Tokat Valisi Ayhan Nasuhbeyoğlu ve İl Emniyet Müdürü Atilla Çınar da ilçeye geldi. 
     Olayla ilgili soruşturma sürüyor. 
     
</TEXT>
</DOC>
