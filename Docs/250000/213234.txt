<DOC>
<DOCNO> 213234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yazar/akyol.html </URL>
<DATE> 2004/02/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Suç ve Ceza 
</HEADLINE>
<TEXT>

   
   KONYA'DA 11 katlı Zümrüt Apartmanı durduk yerde çöktü. Faciada birçok insan öldü, yaralandı, evsiz kaldı. 
   Ya deprem olsaydı, sağlam zannettiğimiz kaç bina çökecek, kaç kişi ölecekti 
   Milliyet'in dünkü manşetini çok beğendim 
   "Ha Ali, ha Veli... 
   Zümrüt Apartmanı'nı yapan müteahhit Ali Vedat Kaya da, Veli Göçer gibi kurtulacak..." 
   Bir zihniyetin, bir 'suç'un, bir sosyal ve hukuki problemin devamlığını gösteriyor bu manşet... 
   Müteahhitten tutun da, zemin etüdü, inşaat kontrolü ve ruhsat işleriyle görevli belediye elemanlarına kadar uzanan bir 'suç'lar zinciri... 
   Çürük binalar yapıyoruz, üstelik deprem kuşağında bir ülkeyiz. 
   Sadece para meselesi değil, pahalı konutlar da depremlerde sahiplerine mezar oluyor. 
   
   MESELE çok büyük. Türkiye'nin "gelişmiş ülke" olması için nüfusumuzdaki köylü oranının yüzde 10'un altına düşmesi lazım. 
   Önümüzdeki 15 - 20 yıl içinde kabaca 20 milyon insan daha köyünü bırakıp şehirlere göçecek Bunlara iş, eğitim, sağlık... Ve tabii konut lazım 
   En az beş milyon konut. Müthiş rant ve kar alanı 
   Şehirleşmemizde yüz ağartan yönler var. Ama varoşlara yığılarak, hırsız veya sorumsuz müteahhitlerin binalarına doluşarak yaşadığımız bir 'şehirleşme' de var. 
   Bir depremde neler olduğunun fotoğrafı, Marmara depremidir. 
   İnşaat işlerimizdeki başıboşluğun ve müteahhit sorumluluğunun fotoğrafı da, durduk yerde çöken Zümrüt Apartmanı'dır. 
   Böyle devam ederse, şehirlere akın da hızlanarak artacağına göre, daha nelerle karşılaşacağız 
   
   BATI dünyasında şehirleşmenin tarihi en az iki asırdır. Bu kadar geniş bir zamana yayıldığı halde, çarpık şehirleşme oralarda da yaşandı ve birçok sosyal patlamaya beşik oldu. 
   Bizim şehirleşmemiz 1950'lerde başladı Yarım yüzyıl içinde artan nüfusumuzla ve köyden göçlerle şehirlerde adeta üst üste yığıldık. 
   Sosyal tarihçi Charles Breuning, 1850'lerin Paris'ini anlatırken, "köylerden öylesine bir akın vardı ki, ne belediye, ne hükümet bu yükün altından kalkabiliyordu" diye yazar. 
   Hele de biz... Varoşlar, sağlıklıksız, altyapısız, eğitimsiz, görgüsüz, huzursuz kimlik gettoları şehirleri kuşatıyor. 
   Maddi 'şehircilik' alanındaki bu facianın yanında, bir de şehirlerde 'köylü kayıtsızlığı' ile yaşamanın yarattığı "bi şiy olmaz..." zihniyeti 
   Şehir kültürü, şehirlilik bilinci ve alışkanlıkları olmayınca, mektepte okuttuğunuz mimarın yaptığı Zümrüt Apartmanı böyle çöküyor işte 
   "İnşaat suçu" üreten bir sosyal çevredir bu çarpık şehirleşme... 
   Evet bilinçlendirme kampanyaları açılmalı falan. Ama bana göre özel kanunla ağır cezalar getirilmeli bundan sonrası için... 
   Bugüne kadar kusurlu inşaat nedeniyle toplu ölümlere sebep olan müteahhitler en fazla 1.5 yıl hapis yatmış 
   Önümüzde daha 20 milyon insanın şehirlere yığılacağını düşünürsek, müteahhidinden yetkili fen memuruna, bütün sorumluları kusur halinde şiddetle cezalandıracak bir özel yasa gerekmiyor mu Üstelik deprem kuşağında bir ülke değil miyiz 
   
      
   
   
</TEXT>
</DOC>
