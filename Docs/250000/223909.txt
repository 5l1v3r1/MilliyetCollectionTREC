<DOC>
<DOCNO> 223909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/gun04.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıları bir kez daha dağlandı 
</HEADLINE>
<TEXT>

      
   Ankara Bahçelievler'de 1978'de öldürülen 7 TİP'li öğrenci arasında bulunan ve Bursa'nın Yenişehir ilçesinde yaşayan 3 öğrencinin ailesi, tahliye edilen Haluk Kırcı'yı Allah'a havale ettiklerini söyledi. "Türkiye'de ölmek değil, öldürmek gerekiyormuş" diyen aileler, "Kırcı'nın tahliyesiyle çocuklarımızın kemikleri sızladı" dedi. Kırcı'nın önceki gün tahliye edilmesi, katledilen Osman Nuri Uzunlar, Latif Can ve Efrail Ezgi'nin Bursa'da yaşayan ailelerinin acısını birkez daha dağladı. Osman Nuri Uzunlar'ın babası İbrahim Uzunlar 81 , "Katiline kaç defa idam verdiler, bunları müebbet hapse çevirdiler. Şimdi de saldılar. Bu nasıl adalet. Bu memlekette ölmek yerine öldürmek gerekiyor. Oğlum katledilmeden 2 gün önce Ankara'ya gitti. Tek dersi kaldığını söyleyip, gitmek istemediğini bana iletti. Ben de gitmemesi için kendisine baskı yaptım ama o gitti" dedi. 
   Çeltikçi Köyü'nde oturan Esrail Ezgi'nin kardeşi İbrahim Ezgi'de 44 , ağabeyinin öldürülmese, bugün 49 yaşında olacağını ifade etti. Ezgi, "Ağabeyimin katili şimdi özgür. Ama kardeşim mezarda. Bu nasıl çelişki. Acılarımız bir kez daha dağlandı" diye konuştu. 
   Latif Can'ın annesi Ayşe Can ise, Kırcı'nın tahliye edilmesini şöyle tepki gösterdi "Oğlumun katili şimdi özgür. Ateş düştüğü yeri yakar. Bu adamı nasıl serbest bırakırlar anlamıyorum. Keşke bu haberi duymasaydım. Haluk Kırcı'yı Allah'a havale ediyorum." 
   
   
   
</TEXT>
</DOC>
