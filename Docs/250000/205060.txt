<DOC>
<DOCNO> 205060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yazar/akyol.html </URL>
<DATE> 2003/12/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Mecelle ve hukuk 
</HEADLINE>
<TEXT>

   
   TARİH Vakfı Cengiz İlhan'ın "Mecelle, Hukukun Doksan Dokuz İlkesi" adlı kitabını yayımladı. www.tarihvakfi.org.tr 
   Mecelle, Tanzimat devrinde modern 'kanunlaştırma' hareketlerinin en önemli orijinal eseridir. Kaynağı İslami, niteliği laiktir. 
   Büyük lim Cevdet Paşa tarafından kaleme alınmış ve 1926 yılına kadar yürürlükte kalmıştır. 
   Kitap, Mecelle'nin "kavaid - i külliye" Genel İlkeler denilen maddelerinin Osmanlıca aslını, bugünkü Türkçeye tercümesini ve Roma hukukundaki karşılığını veriyor. Yargıtay içtihatlarından örnekler sunuyor. 
   İslami bir 'kanunlaştırma' olan Mecelle, pagan Roma hukuku, laik Yargıtay içtihatları Ne ilgisi var, demeyin. 
   Kitabın giriş bölümünde yargıç Necati Demirtaş, "hukukun matematik gibi evrensel bir mantığı ve karakteri olduğuna" dikkat çekiyor, Mecelle'nin "Türk hukukçularının ortak zeka ve çalışmalarının anıtsal bir ürünü olduğunu" belirtiyor. 
   
   MECELLE metnindeki 99 genel ilkeden örnekler 
   "Madde 2 Bir işten maksat ne ise, hüküm ona göredir." 
   Kitapta bu ilkenin Roma hukukundaki Latince karşılığı veriliyor. Yargıtay da diyor ki 
   'Bir hükmün, konulmasıyla güdülen amaca aykırı sonuçlar doğuracak şekilde yorumlanması hukuka uygun olmaz.' 
   "Madde 8 Beraati zimmet asıldır." 
   Borçlu olmamak asıldır. Ceza hukukunda, aksi ispat edilene kadar herkes suçsuzdur. İsviçre'den aldığımız Borçlar Kanunu'nun da 41. maddesi bu ilkeye dayanıyor. 
   "Madde 21 Zaruretler memnu olan şeyleri mubah kılar." 
   Zorunluluk, yasakları ortadan kaldırır. 
   Roma hukukunda 'necessitas non habet legem' ilkesi. 
   Borçlar Kanunu'muzun 52. maddesindeki "ıstırar hali" düzenlemesi aynı ilkeyi ifade ediyor. 
   "Madde 39 Zamanın değişmesi ile hükümlerin değişmesi inkar olunamaz." 
   Anlamı açık... 
   
   CENGİZ İlhan'ın şu tespiti önemlidir 
   "Mecelle'nin genel ilkelerinin üzerine kurulu olduğu hak ve adalet anlayışı ile günümüz hak ve adalet anlayışı arasında, kapitalist hukukun gereklerini bir kenara bırakırsak... önemli bir fark yoktur." 
   İlhan'ın belirttiği gibi, kapitalizmle ortaya çıkan soyut, sebepsiz işlemler ve soyut zarar gibi kavramlar, Roma hukukunda da, İslam hukukunda da bulunmuyordu. 
   Ama öbür taraftan... Kapitalist hukukta ve Roma hukukunda sorumluluk ancak kusur halinde mümkündü. Mecelle'ye göre ise, kusur olmasa bile, "külfet nimete göredir... Zarar menfaat karşılığıdır." 
   Cengiz İlhan, Mecelle'deki bu ilkelerin günümüzde "kusursuz sorumluluk" öğretisi ile uygulama alanı bulduğunu belirtiyor. 
   Mecelle, zamanında bile evlilik, miras gibi hükümleri içermediği için eksikti. "Zamanın değişmesi" çağımızda öyle süratlidir ki, 1926'da aldığımız Medeni Kanun'un bile yenisini yapmamız gerekti. Mecelle'ye dönüş düşünülemez, ama hukuk tarihi ve evrensel hukuk kültürünün teşekkülü bakımından Roma hukuku gibi İslam hukuku da önemlidir. Hukuk felsefecisi Prof. Niyazi Öktem, kitaba yazdığı önsözde bunu çok güzel izah etmiş. 
   Özellikle 'derinleşmek' isteyen hukukçulara tavsiye ederim. 
   
      
   
</TEXT>
</DOC>
