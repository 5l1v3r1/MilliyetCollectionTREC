<DOC>
<DOCNO> 228136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy12.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Yasası'nda engeller kalkıyor 
</HEADLINE>
<TEXT>

   Meclis'e sunulan yeni basın yasa tasarısıyla hapis cezaları yerine ağırlaştırılmış para cezaları getiriliyor 
   ANKARA Milliyet 

   
   Basın Yasası'nın değiştirilmesine ilişkin Yasa Tasarısı TBMM Başkanlığı'na sunuldu. 1950'de çıkarılan, 12 Eylül darbesiyle birlikte özgürlükleri sınırlayıcı hükümler eklenen yasayı tümüyle değiştiren tasarı ile, AB üyeliği yolunda, eleştirilere neden olan, suç unsuru bulunan yayınların basıldığı matbaa aletlerine el konulmasına ilişkin düzenleme kaldırılıyor, hapis cezaları yerine ağırlaştırılmış para cezaları getiriliyor. 
   
   Yeni tasarı neler getiriyor    İntihara özendirme yasağına, cinayet ve cinsel saldırı da eklendi. Bunları özendirenler, 20 milyar liraya kadar ağır para cezasıyla cezalandırılacak. 
   İsimlerin açıklanamayacağı suçlar listesinden, yasal olarak suç olmaktan çıktığı için zinaya ilişkin hükümler çıkarıldı. 
   Sorumlu müdürlerin daha önce 21 yaşını bitirmiş olması gerekirken yeni tasarı ile bu sınır 18'e indiriliyor. 
   Sorumlu müdürlük yapamayacaklara ilişkin cezai sınırlamaların önemli bölümü kaldırılıyor. Müdürlük için, cezai anlamda, kısıtlı, kamu hizmetinden yasaklı olmamak koşulu korunuyor. 
   Bilimsel yayınlar dışındaki süreli yayınlarda memur ya da askerlerin sorumlu müdür olamayacağına ilişkin hüküm de kaldırılıyor. 
   Yabancıların yayın çıkarması kolaylaştırılıyor. 
   Daha önce süreli ya da süresiz yayınlar yoluyla işlenen suçlarda, muhabir ya da karikatürist gibi eser sahibi ile birlikte sorumlu müdür de sorumlu tutulurken, tasarıda, eser sahibinin sorumlu olması da hüküm altına alınıyor. 
   Süreli yayın sahibi, sorumlu müdür, müdür yardımcısı ve eser sahibi, haber kaynaklarını açıklamaya ve bu konuda tanıklık yapmaya zorlanamayacak. 
   Cevap ve düzeltme hakkını koruyacak yeni hükümler getiriliyor. 
   Süreli yayın dağıtımında tekelleşmeyi önleyecek düzenlemeler getiriliyor. 
   Soruşturma ve kovuşturmanın başlatılmış olması şartıyla yasada sayılan suçları ihtiva eden yayınlara h kim kararıyla el konulması hükmü korunurken, matbaa araçlarına el konulması kaldırılıyor. 
   Suç unsuru taşıyan yayınların, ancak kuvvetli delil bulunması halinde Türkiye'ye girişleri yasaklanabilecek. 
   
   
   
   
   
</TEXT>
</DOC>
