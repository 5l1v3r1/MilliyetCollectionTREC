<DOC>
<DOCNO> 219886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/ekonomi/eko01.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FreeTV'de hedef 750 bin abone... 
</HEADLINE>
<TEXT>

   'Bedava yayın' sloganıyla dijital televizyon yayıncılığına giren FreeTV, yıl sonuna kadar 750 bin uydu alıcısı satmayı hedefliyor 
      EKONOMİ SERVİSİ 
   
   Doğan Yayın Holding Başkan Yardımcısı Yalçın Balcı, uydular üzerindeki Türk ve yabancı kanalların dijital görüntü ve ses kalitesiyle bedava izlenmesini sağlayan FreeTV ile birlikte, Türkiye'deki dijital televizyon yayıncılığında taşları yerinde oynatacak ciddi bir rekabet başlattıklarını söyledi. 
   Balcı, şifresiz dijital televizyon yayınlarını uydu alıcısıyla tüketiciye ücretsiz ulaştırmayı hedefleyen Sansui FreeTV'nin ocak ayından itibaren uydu alıcısı satışına başladığını ve bugüne kadar 60 bin alıcı satıldığını söyledi. Balcı, Mayıs ayı hedeflerinin 300 - 350 bin, yıl sonu satış hedeflerinin ise 750 bin olduğunu sözlerine ekledi. 
   "Uydu üzerinden yapılan dijital yayınları almanın bedava olduğunu anlatarak bu işe başladık ve FreeTv'yi kurduk" diyen Balcı, şifreli yayın yapanlar dışında dijital yayınlara uydu alıcısıyla ücretsiz ulaşmanın mümkün olduğunu, ancak bunun Türkiye'de pek bilinmediğini ve kendilerinin bunu anlatmaya çalıştıklarını iletti. 
   
   Yeni kanallar geliyor 
   Balcı, FreeTV'nin, Sansui'nin Türkiye şartlarına uygun olarak ürettiği uydu alıcılarıyla, şifresiz dijital yayın yapan bütün Türk kanallarının yanı sıra çok sayıda yabancı kanalı ücretsiz izleme olanağı sağladığını açıkladı. FreeTV'de Türkçe yayın yapan kanalların yanı sıra, Avrupa ve ABD'den de pek çok yabancı dilde yayın yapan kanal izlenebilecek. Bunlar arasında CNN, FoxNews, CNBC, SkyNews ve BBC gibi kanallar bulunuyor. FreeTV'de yer alacak futbol veya vizyon film kanalları ise ücretli olacak. 
   
   'Futbol ihalesine hazırız'    Türkiye 1. Futbol Ligi'nde oynanan maçlarının da FreeTV üzerinden yayınlanabileceğini ve bunun belli bir ücret karşılığında olacağını söyleyen Yalçın Balcı, Mayıs sonu, Haziran ayı başı gibi yapılacak olan yayın hakları ihalesine girmeye ciddi şekilde hazırlandıklarını belirtti. Balcı, "Önümüzdeki dönemde yapılacak futbol maçları yayın ihalesine giriyoruz. Buna da çok ciddi bir şekilde hazırlandık" diye konuştu. FreeTV'yi izlemek için satılan uydu alıcılar Türkiye genelinde yaklaşık bin satış noktasına sahip Digicom tarafından yapılıyor. Balcı, yeni kurulan www.freetv.com.tr adresinden, tüm bu bayiler hakkında bilgi alınabileceğini de sözlerine ekledi. 
   
   
</TEXT>
</DOC>
