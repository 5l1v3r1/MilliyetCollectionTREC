<DOC>
<DOCNO> 246043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur07.html </URL>
<DATE> 2004/06/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sanal kumara gözaltı... 
</HEADLINE>
<TEXT>

     Milli Piyango İdaresi, son dönemde sayıları giderek artan internetteki kumar sitelerine karşı harekete geçti. 
     Milli Piyango İdaresi Teşkilat Kanunu ile kumar ve diğer şans oyunları konusunda her türlü yetki ve sorumluluğun verildiği Piyango İdaresi, internetteki kumar siteleriyle kumar oynayanların sayısının her geçen gün fazlalaştığını belirledi. Bu çerçevede, büyük bölümü yurt dışı kaynaklı bu sitelerle mücadeleye dönük tedbirlerin uygulamaya girmesi benimsendi. 
     İdarede yapılan ön çalışmalar, Maliye Bakanlığı’na da iletildi ve ardından Milli Piyango’nun elektronik ortamda oynanan kumarla daha etkin mücadele etmesi kararlaştırıldı. 
     Daha sonra da Milli Piyango Genel Müdürlüğü bünyesindeki Talih Oyunları Daire Başkanlığı, internetteki kumar siteleriyle mücadelede görevlendirildi. 
     
     ÖNLEMLER ARAŞTIRILIYOR 
     Başkanlık, öncelikle internetteki kumar sitelerine karşı alınacak hukuki önlemleri tespit edecek. Bu amaçla hukukçulardan görüş alınacak. Aynı şekilde Emniyet Genel Müdürlüğü ile de toplantılar yapılacak. Bankalar Birliği ile de olayın kredi kartları boyutu ele alınacak. 
     Milli Piyango İdaresi’nde yapılan ön çalışmalarda, ilk aşamada internetteki kumar sitelerinin perdelenmesi üzerinde duruldu. Bunun için mahkeme kararı gerektiği ortaya konunca, bunun için gerekirse mahkemeye gidilmesi tartışıldı. 
     Türkiye’de kumar oynanmasının yasak olduğu dikkate alınarak, bu sitelerde kumar oynayanların kredi kartı numarasıyla kimliklerinin tespiti ve bankalar mevzuatı izin veriyorsa, bunların kredi kartlarının iptali de konuşulan bir diğer önlem olarak ortaya çıktı. 
     
</TEXT>
</DOC>
