<DOC>
<DOCNO> 230999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy18.html </URL>
<DATE> 2004/04/13/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan, Ali Topuz'dan 15 milyar tazminat kazandı 
</HEADLINE>
<TEXT>

     CHP Grup Başkanvekili Ali Topuz'un, Meclis'teki bir basın toplantısında Başbakan Recep Tayyip Erdoğan hakkındaki ''İBDA-C'nin ilk yöneticilerinden'' şeklindeki sözlerinden dolayı 15 milyar lira manevi tazminat ödemesine karar verildi. 
     Ankara 20. Asliye Hukuk Mahkemesi'nde görülen davanın bugünkü karar duruşmasına Erdoğan ve Topuz'un avukatları katıldılar. 
     Erdoğan'ın avukatı, Topuz'un 4 Aralık 2003 tarihinde Meclis'te yaptığı basın toplantısında kullandığı sözlerin, müvekkilinin kişilik haklarına ağır saldırı teşkil ettiği yönündeki iddialarını yineleyerek, istedikleri tazminata hükmedilmesini talep etti. 
     Topuz'un avukatı ise konuşmada hakaret unsuru bulunmadığı, müvekkilinin kişisel düşünceleri ortaya koyduğunu savunarak, davanın reddedilmesini istedi. 
     Yargıç Bülent Çınar, delillerin toplandığını, araştırılacak başka bir husus kalmadığını belirterek, davayı kısmen kabul ederek, Topuz'un, Başbakan Erdoğan'a 15 milyar lira manevi tazminat ödemesine karar verdi. 
     Dava dilekçesinde, Topuz'un, asılsız ithamlarla Başbakan Erdoğan'ın kişilik haklarına ağır saldırıda bulunduğu savunularak, yasal faiziyle birlikte 100 milyar lira manevi tazminat talep ediliyordu. 
     
</TEXT>
</DOC>
