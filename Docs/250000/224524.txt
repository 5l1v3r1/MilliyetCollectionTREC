<DOC>
<DOCNO> 224524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy16.html </URL>
<DATE> 2004/03/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Erdoğan "Meslek Liseleri'nde katsayı sorununu çözeceğiz" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Bazıları konuşur, biz iş yaparız. İşte fark bu...'' dedi. 
     Erdoğan, Nevşehir Yeni Postane Meydanı'nda partisince düzenlenen açık hava toplantısında halka hitap etti. Vatandaşlarla sohbet etmek için Nevşehir'e geldiğini belirten Erdoğan, yönelttiği sorulara yanıt verilmesini istedi. Erdoğan, ''Sizlerden öyle cevaplar alayım ki, gözü olup da görmeyenler görsün dili olup da konuşmayanlar konuşsun kulağı olup da duymayanlar duysun'' dedi. 
     Vatandaşların ''Vur vur inlesin, Deniz Baykal dinlesin'' sloganları üzerine Erdoğan, ''Hiç gerek yok. Siz bunu sandıkta göstereceksiniz'' diye müdahale etti. 
     ''Çağdaş ve modern hırsızlar'' diye tanımladığı hortumcuların vatandaşın cebindeki paraları aldığını, çiftçilerin yoksulluğa mahkum edildiğini kaydeden Erdoğan, bankaların çiftçilere verdiği kredi borç faizlerinin düşürüldüğünü söyledi. Erdoğan, ''Ah ah, nereden nereye Bu nedir İşte bu bir değişimdir. Bu değişimin adı, AK Parti iktidarıdır'' diye konuştu. 
     Enflasyonun düşürüldüğünü, geçen yıl elektrik ve akaryakıta zam yapılmadığını, doğalgazda iki kez fiyat indirimine gidildiğini, beyaz eşya fiyatlarının düştüğünü anlatan Erdoğan, ''Biz daha önce neye alışmıştık Zam, zam, zam... Daha önce fiyat düşürmek diye bir şey var mıydı Ama şimdi düşüyor. Niye Hortumcuya gitmiyor, asıl sahibine geliyor...'' dedi. 
     
     ''ONLARIN OYLARINI DA ALACAĞIZ'' 
     İlköğretim okulu öğrencilerine ücretsiz kitap dağıtılmasının bile eleştirildiğini ifade eden Erdoğan, bu sırada, ''kıskananlar çatlasın'' sloganı atan vatandaşlara, ''Çatlamasın be... Onların oylarını da alacağız. Onlar da bize gelecek. Yola çıktığımızda neydik, nerelere geldik. Biz dertliyiz be... Milletimizin dertlisiyiz, aşığıyız. Ferhat gibi aşığıyız milletimizin'' diye konuştu. 
     Erdoğan, Türkiye'de yoksulluk, yolsuzluk ve yasakların olmasını istemediklerini belirterek, böylece demokrasinin ve Türkiye'nin daha güçlü olacağını söyledi. 
     3 Kasım'dan önce ayakta duramayan bir hükümetin olduğunu, Bakanlar Kurulu'nun hastane köşelerinde mi, hastanede mi yoksa evde mi olacağının tartışıldığını, Türkiye'nin yurtdışında doğru dürüst temsil edilemediğini dile getiren Erdoğan, sözlerini şöyle sürdürdü 
     ''Fakat şimdi bakıyorum maşallah, bayağı yiğitleşmeye başlamışlar. Kuru sıkı da atıyorlar ha... İktidardaydınız, o zaman niye bunları yapmadınız O zaman da yapabilirdiniz. 3.5 yıl iktidarda kaldınız, niye yapamadınız Şimdi ise hükümetimizin süratli icraatını kavramakta zorluk çekiyorlar.'' Eğitimde çok ciddi adımlar atıldığını bildiren Erdoğan, 2004 yılında Nevşehir'e 3.5 trilyon liralık eğitim ödeneği ayrıldığını söyledi. Üniversite burs miktarı ve burs verilen öğrenci sayısının geçen yıl yükseltildiğine işaret eden Erdoğan, ''Bazıları konuşur, biz iş yaparız. İşte fark bu...''dedi. 
     
     ''KATSAYI SORUNUNU ÇÖZECEĞİZ'' 
     Meslek liselerinde katsayı sorununu 28 Mart seçimlerinden sonra yürütme ve yasama olarak çözeceklerini belirten Erdoğan, ''kim ne derse desin bu adaletsizliği gidereceklerini'' söyledi. 
     Erdoğan, ''Niye Millet bize bu görevi verdi. Kimse milletin üstünde kendisini görmesin. Biz milletten aldığımız bu yetkiyi kullanırız. Anayasa ve yasalar neyi emrediyorsa, bize düşen de bunu yerine getirmektir'' görüşünü dile getirdi. 
     
     ''NEVŞEHİR TAŞI'NA HASTAYIM'' 
     İktidara geldikten sonra Nevşehir'de yapılan ve bundan sonra yapılacaklar hakkında bilgi veren, ''Nevşehir Taşı'' üzerinde önemle duran Erdoğan, ''Nevşehir Taşı'na hastayım. Bu benim estetik dünyamda var. Bu taşın kıymetini Nevşehirli bilmiyor. Evlerini betondan yapıyor'' dedi. 
     Bundan sonra yapılacak binalarda Nevşehir Taşı'nın kullanılmasını isteyen Erdoğan, bu şekilde bölgeye gelen turist sayısında artış olacağını söyledi. 
     2003 yılında Nevşehirli çiftçilere 50 trilyon lira destek sağlandığını, bu yıl da 39 trilyon lira destek verileceğini kaydeden Erdoğan, 39 trilyon lira olan çiftçi borcunu 14 trilyon liraya indirdiklerini bildirdi. Başbakan Erdoğan, ''Daha ne yapalım be... Bazıları diyor ki, şu da inse, bu da inse. Peki, devlete borcu olmayan vatandaşla senin arandaki adaleti nasıl sağlayacağım '' diye sordu. 
     DSİ olarak geçen yıl Nevşehir'e 2.5 trilyon lira kaynak aktarıldığını ifade eden Erdoğan, kentin su sorununun en kısa zamanda çözüleceğini bildirdi. 
     Bazı belediye başkan adaylarının, seçimi kazandıktan sonra AK Parti'ye geçeceğini söyleyerek vatandaştan oy istediğini belirten Erdoğan, bunun siyaseten çirkin ve kendilerine saygısızlık olduğunu vurguladı. 
     Partisinin Nevşehir Belediye Başkan Adayı Hasan Ünver'in Nevşehirli olmadığı yönünde eleştiriler yöneltildiğini hatırlatan Erdoğan, ''Ben de Siirtli değilim. Ama Siirt milletvekiliyim. Siirt damadıyım. Siirtli beni yüzde 85 oyla milletvekili yaptı, siz de damadınız Hasan kardeşinizi büyük bir oy patlamasıyla belediye başkanı yapacaksınız'' dedi. 
     Seçime 5 gün kaldığını anımsatan Erdoğan, vatandaşlardan el ele, omuz omuza vererek çalışmalarını istedi. 
     Erdoğan, adaylarla el ele tutuşarak vatandaşları selamladı ve destek istedi. 
     Erdoğan'a, üzerinde adının yazılı olduğu 50 numaralı Nevşehirspor forması hediye edildi. 
     Öte yandan, Başbakan Erdoğan, Kapadokya Havalimanı'ndan Nevşehir'e gelirken yol üzerindeki Gülşehir ilçesinde de durarak vatandaşlara seslendi. 
     Erdoğan, mitingin ardından Kapadokya Havalimanı'ndan özel uçakla saat 15.10'da Konya'ya hareket etti. 
     
</TEXT>
</DOC>
