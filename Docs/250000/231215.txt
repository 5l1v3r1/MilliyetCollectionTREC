<DOC>
<DOCNO> 231215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun06.html </URL>
<DATE> 2004/04/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Financial Times Deutschland Türkler geliyor kampanyası tehlikeli 
</HEADLINE>
<TEXT>

     Financial Times Deutschland gazetesi Fransız ve Almanların "Türkler Brüksel Önlerinde" türünden bir kampanya başlatmalarının tehlikeli olacağını, bunun Ankara'ya hakaret anlamına geleceğini bildirdi. 
     FT Deutschland gazetesinde Fransa ve Almanya'da Türkiye'nin AB'ye alınmasına karşı hareketleri konu alan bir yorum yayımlandı. "Fransız muhafazakarları, yerel seçimlerde aldıkları ağır yenilgiden sonra, Alman Hristiyan Demokratlarının yolundan gidiyor" denilen yorumda, Fransız muhafazakarlarının halkın hoşnutsuzluğunun Haziran ayında yapılacak AP seçimlerine yansımasını önlemek için Türkiye'nin AB üyeliğini kullandıkları savunuldu. 
     FT Deutschland yorumunda, "Fransız muhafazakarları, Almanlar'la birlikte 'Türkler Brüksel Önlerinde' türünden bir kampanya başlatırlarsa bu tehlikeli bir dinamik oluşturabilir. 
     Bu tavır sadece Ankara'ya hakaret değil, aynı zamanda Avrupalı seçmeni yanıltmak olur" denildi. 
     Şu anda Türkiye'ye Avrupa perspektifi vermemenin, ülkenin demokratikleşme sürecine inanmamakla eş değerde olduğunu savunan FT Deutschland şu görüşü savundu 
     "Avrupa Parlamentosu seçimlerinde Avrupalı seçmenin kararını, AB anayasası, mali kriz, euronun durumu ve genişleme konuları etkilemeli, Türkiye'ye üyelik perspektifinin verilmesi değil." 

     
</TEXT>
</DOC>
