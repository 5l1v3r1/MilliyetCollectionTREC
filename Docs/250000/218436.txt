<DOC>
<DOCNO> 218436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/siyaset/siy20.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Bakan eleştiriyor, 'taşımalı' yayılıyor 
   Milli Eğitim Bakanlığı, "Taşımalı İlköğretim Yönetmeliği"nde yaptığı değişiklikle belediye sınırları içinde de taşımalı eğitim yapılmasına olanak sağlarken, Milli Eğitim Bakanı Hüseyin Çelik, "Taşımalı sistemi kaldırmak lazım" dedi. Yerleşim biriminde okul bulunmaması ya da binasının hasarlı olması halinde, 1., 2. ve 3. sınıflarda toplam öğrenci sayısının 10 olmadığı durumlarda taşımalı eğitim yapılacak. Öğrencisi taşınacak okulun, merkez okula uzaklığı koşulu da 2.5 kilometreden 1.5 kilometreye indirildi. Taşınacak öğrencilerin belediye sınırları dışında oturmaları şartı da kaldırıldı. Bursa'da konuşan Çelik ise, "Türkiye'de 1 yılda yatılı ilköğretim bölge okulları ile pansiyonlu ilköğretim okullarına 117 trilyon lira ödenek ayrılırken, taşımalı sisteme 300 trilyon lira harcanıyor. Taşımalı sistem kaldırılmalı" dedi. 
   
   DDK RTÜK'ün denetimi yetersiz 
   Cumhurbaşkanlığı Devlet Denetleme Kurulu DDK , RTÜK'ün yurtdışından yapılan bölücü yayınların önlenmesi konusunda yetersiz olduğu sonucuna vardı. DDK'nın RTÜK'ün 2001, 2002 ve 2003 işlemlerini inceleyerek hazırladığı raporda, 151 uzmanlı RTÜK'te uzman olmayan 9 kişiye uzmanlık gerektiren işler yaptırıldığı, üç uzmanın uzmanlık gerektirmeyen işlerde çalıştırıldığı bildirildi. "Suç oluşturan yıkıcı ve bölücü yayınların saptanıp uluslararası sözleşmeler çerçevesinde ilgili ülke ve kuruluşlara bildirilmekte, bunun dışında etkili bir yaptırım uygulanamamaktadır" denilen raporda, yıkıcı, bölücü ve irticai yayınlar konusunda gerekli yaptırımların hızla uygulanmasına öncelik verilmesi önerildi. Raporda, alındığı 1998 yılından beri kullanılmayan teknik cihazların satın alınma işlemlerinin soruşturulması istendi. 
   
   AKP ve DYP, Batman'da yok 
   AKP ve DYP, Batman merkezde aday listelerini yasal süre içerisinde seçim kuruluna veremedikleri için seçime katılamayacak. Batman Belediye Başkanlığı ile belediye meclisi ve il genel meclisi üye adaylarının listesini iki parti de salı günü saat 17.00'den sonra seçim kuruluna vermişti. 
   
   Eşek sırtında kampanya 
   ANAP'ın Uşak Belediye Başkan adayı müteahhit Bülent Dernek, seçim propagandasını "Başkan" adını verdiği eşekle yapacak. Otomobili olmayan Dernek, 200 milyon liraya satın aldığı eşeğe binerek, Bozkurt Mahallesi'nde halka seslendi. Dernek, "Tüm malvarlığım bir gümüş tespih, bir cep telefonu ve 6 milyar lira değerinde ev eşyası. Bir deşeğim var" dedi. 
   
   Kepçeyle kar temizledi 
   Erzurum'un Gez Mahallesi Muhtarlığı'na adaylığını koyan trafik müşaviri Orhan Dinler, seçim kampanyasına kepçe kiralayıp sokakları kardan temizleterek başlattı. 
   
   Sazıyla oy istedi 
   Melikgazi'de Yemihalle Muhtarlığı'na aday olan " şık Çölkuşu" mahlaslı Mustafa Çölkuşu 50 , sazıyla mahallede şiir okuyup türkü söyleyerek oy istedi. 
   
   
   
</TEXT>
</DOC>
