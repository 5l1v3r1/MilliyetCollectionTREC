<DOC>
<DOCNO> 218645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/siyaset/siy01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak vaatleri düğün salonu 
</HEADLINE>
<TEXT>

   AKP'nin İstanbul'daki belde belediye başkan adayları vaat yarışında Nostaljik tramvay, halı yıkama tesisi, ışıklı havuz 
   Serhat Oğuz 

   İstanbul 

   
   Partilerin adaylarını açıklamasıyla, kıran kırana geçecek bir propaganda dönemi başladı. AKP'nin İstanbul'daki belde belediye başkan adayları, rakiplerinin önüne geçebilmek için, tansiyon ölçmeyi öğretmekten, Hanımlar Kültür Merkezi kurmaya kadar, akla hayale gelmeyecek vaatlerle yarışa iddialı başladı. 
   41 beldenin belediye başkan adayının tek hedefi, seçmeni can evinden vurabilmek. Öyle ki, kimi seçilirse mezarlık yapılacağı sözünü veriyor, kimi de beldeye özel bir çöp ve cenaze arabası tahsis edileceğini söylüyor. Kimi de nostaljik tramvay hedefliyor. Hemen hemen tüm adayın ortak vaadi, beldelerine düğün salonu kazandırmak. 
   AKP adaylarının seçmenin gönlünü fethetme reçeteleri şöyle sıralanıyor 
   Genç, yaşlı tüm kadınların bir araya gelebileceği, sohbet edeceği, gün yapabileceği, nezih bir ortamda huzurlu saatler geçirecekleri bir bölümü olan, tansiyon ölçümünden, temel sağlık bilgilerine kadar güvenilir bir çatı oluşturacağına inandığımız Hanımlar Kültür Merkezi'nin yapılması sağlanacaktır. Boğazköy Beldesi Hatip Aras 
   Düğün ve bayramlarda hanımlarımızın çektiği sıkıntılara, beldemize kurulacak halı ve kilim yıkama kurutma tesisiyle son verilecek. Ortaköy Beldesi Nevzat Elibol 
   Dul ve yetimlerden su ve çevre vergisi alınmayacak. Ortaköy Beldesi Nevzat Elibol 
   Her yıl 10 gencimizin düğününü yapıp ihtiyaçları olanlara ev hediyeleri vereceğiz. Kavaklı Beldesi Süleyman Sağlam 
   Beldemizin çeşitli yerlerine meyve veren ağaçlar dikilecek. Celaliye Kamiloba Namık Öndeş 
   Sağlık ocağında bulunan ancak, önceki iktidarlar döneminde siyasi sebeplerle Avcılar'a gönderilen kan sayım cihazının iadesiyle birlikte laborant verilerek sağlık hizmetlerinin daha iyi hale getirilmesi sağlanacaktır. Ağva Beldesi Özcan Kara 
   Mimar Sinan Bulvarı'nın orta kısmına fiskiyeli ışıklandırmalı bir havuz yapılacak. Yenidoğan Beldesi Hakan Örüng 
   Düğün salonu ve piknik alanı yaptırılacak, cenaze arabası alınacak. Çiftlikköy Beldesi Ömer İçli 
   Biz ve Büyükşehir'i kazandığımızda Büyükşehir yan kuruluşlarına işçi alımı. Binkılıç Beldesi Erdinç Adana 
   Beldeye ait bir çöp arabası kazandıracağız. Muratbey Beldesi Ersin Özen 
   Tüm beldenin çamur sorunu bir sene içinde bitirilecek. Boğazköy Beldesi Hatip Aras 
   
   AKP Batman ilçe teşkilatı istifa etti 
   Batman'da yasal sürede aday listelerini İl Seçim Kurulu'na teslim edemeyerek AKP'nin bu ilde seçimlere katılamamasına neden olan Merkez İlçe Teşkilatı, topluca istifa etti. AKP Merkez İlçe Başkanı Sayım Işık, düzenlediği basın toplantısında, Batman İl Seçim Kurulu'nun belirtilen sürede aday listelerini teslim etmedikleri gerekçesiyle AKP ve DYP'nin seçime giremeyecekleri yönündeki nihai kararının ardından, hiçbir şekilde sorumluluk kabul etmediklerini söyledi. Işık, "Hata bizim değil. Ama bu hatayı kabullenemediğimiz için istifa ettik." dedi. 
   
   
   
</TEXT>
</DOC>
