<DOC>
<DOCNO> 234557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/spo01.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onurunuz için... 
</HEADLINE>
<TEXT>

   Başkan Serdar Bilgili dün yine soluğu Ümraniye Tesisleri'nde aldı, futbolcularına, "Fenerbahçe galibiyeti camiamız için şampiyonluk kadar önemli. Gücünüzü gösterin" ifadesini kullandı 
      ORHAN YILDIRIM 

   
   Yalnız bırakmıyor 
   BEŞİKTAŞ Başkanı Serdar Bilgili, Fenerbahçe derbisi öncesi takımını bir an bile yalnız bırakmıyor. Bilgili dün yine yönetici arkadaşlarını toplayarak Ümraniye Tesisleri'ne gitti ve kampta bulunan oyuncularına moral verdi. Hafta boyunca neredeyse her gününü oyuncularla geçiren Siyah - Beyazlı kulübün başkanı, teknik heyetin de bulunduğu bir toplantı yaptı ve takımını son kez uyardı. 
   
   Söz verdiler 
   BİLGİLİ'NİN, "Bu maç bizim açımızdan çok önemli. Şampiyonluk şansımız hala sürüyor. Bunu Fenerbahçe'yi yenerek bir kez daha herkese gösterin. Üstümüze oynanan oyunlara, sahada gurur ve onur mücadelenizle cevap verin. Sizlere güvenim tam. Bu derbi bizim için şampiyonluk kadar değer taşıyor" ifadelerini kullandığı öğrenildi. Siyah - Beyazlı oyuncuların da Bilgili'ye galibiyet sözü verdiği belirtildi. 
   
   Cezalılardan destek 
   KART cezalısı oldukları için derbide forma giyemeyecek olan Ronaldo ve Emre takımla birlikte kampa girerek arkadaşlarına destek verdiler. Her iki oyuncu da "Yerimiz mutlaka dolacaktır. Beşiktaş'ta herkes birer yetenek" açıklamasını yaptılar. Bu arada sezonu kapatan ve İtalya'da operasyon geçiren Kaptan Tayfur da dün telefonla tesisleri arayarak tek tek arkadaşlarına başarılar diledi, "Benim için bu maçı kazanın" dedi. 
   
   Engin'den gönderme    MENAJER Sinan Engin, derbi maçı öncesi Beşiktaş'ın çok rahat olduğunu söyledi. Engin, "Bizim kaybedecek bir şeyimiz yok. Ancak Fenerbahçe'nin çok stresli olduğunu duyuyorum. Daum telefonlara bile çıkmıyor. Herhalde İnönü k busundan uykuları kaçmıştır Herşeyden önce centilmence bir maç olacak. Kadıköy'de ilk yarıda çok iyi ağırlanmıştık. Aynı konukseverliği biz de göstereceğiz. Sahadan elele ayrılacağız" dedi. 
   
   En özel turnuva    SÜLEYMAN HATISARU 

   GEÇEN yıl trafik kazasında hayatını kaybeden Beşiktaş Başkanı Serdar Bilgili'nin yakını Ece Kaya'nın anısına düzenlenen futbol turnuvası, Akatlar Spor Tesisleri'nde dün başladı. Sponsorluğunu İbrahim Erdoğan'ın yaptığı turnuvanın açılış törenine Başkan Bilgili, yönetici Haşmet Kürüm, Beşiktaş Belediye Başkanı İsmail Ünal da katıldı. 
   BİLGİLİ, "Bugün burada konuşma yapmak benim için çok zor ve konuşurken sesim titriyor, kusura bakmayın. Ece, kızım kadar sevdiğim ve kalbimde çok özel yeri olan bir insandı. 100. yılımızı göremedi. Ama o, yukarıda Tanrı'nın yanında, meleklerle birlikte bizim 100. yılımızı yaşadı" dedi. Turnuvanın başlama vuruşuna da Başkan Bilgili yaptı. 
   
   Lucescu'nun Koç'u    Rumen hoca ilk on birde görev vermeyi düşündüğü Okan Koç'tan, hem Tuncay'ı marke etmesini, hem de hücumlara katkı sağlamasını istedi 
   Hazırlıklar tamam 
   FENERBAHÇE maçının hazırlıklarını tüm yaptığı antrenmanla tamamlayan Beşiktaş'ta, Teknik Direktör Lucescu'nun son haftalarda kadroya bile almadığı Okan Koç'u ilk on birde sahaya süreceği öğrenildi. Rumen hocanın, genç yıldızdan hem sağ kanattan etkili bindirmeler yapmasını, hem de Fenerbahçe'nin en etkili silahı Tuncay'ı durdurmasını istediği bildirildi. Lucescu dünkü çalışma sonrası Okan ile özel bir görüşme de yaptı. 
   
   Videokolik oldular 
   TEKNİK heyetin iki gündür futbolculara Fenerbahçe'nin maç kasetlerini izlettirdiği ve Kartal'ın rakibini adeta ezberlediği belirtildi. Lucescu'nun oyuncularına görevlerini tek tek en ince ayrıntısına kadar anlattığı kaydedildi. Bu arada Siyah - Beyazlılar'ın ilk kez penaltı çalışması yapması da dikkat çekti. Sakatlıktan yeni çıkan ve oynaması beklenen Pancu'nun özel olarak penaltı vuruşu çalıştığı ifade edildi. 
   
   Cordoba el üstünde    SON haftalarda yediği hatalı goller nedeniyle bir hayli yıpranan ve hakkında çıkan olumsuz haber yüzünden derbide oynamak bile istemeyen kaleci Cordoba'ya arkadaşları büyük destek veriyor. Kolombiyalı kaleci ile yakından ilgilenen ve sürekli şakalarla moralini yükseltmeye çalışan Siyah - Beyazlı oyuncular, "O bizim en büyük kozumuz. Kalitesinden kimsenin şüphesi olamaz" diye konuştular. 
   
   
</TEXT>
</DOC>
