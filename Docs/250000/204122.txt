<DOC>
<DOCNO> 204122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun07.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA "Dizel motorlar küresel ısınmaya neden oluyor" 
</HEADLINE>
<TEXT>

     Amerikan Havacılık ve Uzay Yönetimi NASA bilim adamları, dizel motorlardan kaynaklanan kurumun küresel ısınmanın başta gelen nedenlerinden biri olduğunu bildirdi. NASA'da görevli bilim adamları, dizel motorların neden olduğu kurum ve isin, kar ve buzun güneş ışığını yansıtmasına engel oluşturarak, küresel ısınmanın dörtte birine neden olduğunu belirledi. 
     James Hansen ve Larissa Nazarenko adlı bilim adamları Ulusal Bilimler Akademisi dergisinde de yayımlanan araştırmalarında, is ve kurumun, buz ve karın, güneş ışığını yansıtmasını azaltarak daha çabuk erimesine, bunun da küresel ısınmaya neden olduğunu kaydettiler. 
     Kurumun küresel ısınmada sanıldığından daha da kötü bir etken olduğunu belirten bilim adamları, araştırmalarında is ve kurumun Kuzey Kutbu ve Kuzey Yarıküre'de yerin sıcaklığının artmasında karbondioksitin iki katı fazla etki yaptığını ifade ettiler. 
     Grönland'ın, Kanada'nın ormanlarının rüzgar altı olması ve insan eliyle yaratılan kirlilikten fazla etkilenmemesi nedeniyle bu durumdan ayrı tutulabileceği belirtildi. 
     Aralarında tuzlar ve tozun da bulunduğu karbon parçacıklarından oluşan is ve kurumun en büyük kaynağı, gelişmiş ülkelerde yaygın olarak kullanılan dizel motorlar. İs ve kurum, ağaç ve ahşabın yakılması, hayvan gübresi, bitkisel yağ ve diğer biyo-yakıtlardan da kaynaklanıyor. 
     Zehirli organik bir madde olan kurum parçacıkları, deriye derhal nüfuz ederek insan sağlığı için de doğrudan tehlike oluşturuyor. 
     
</TEXT>
</DOC>
