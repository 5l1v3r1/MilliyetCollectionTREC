<DOC>
<DOCNO> 214364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/eko01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kısmetse 2059'da bile 100 lira olacak' 
</HEADLINE>
<TEXT>

   Yeni Türk Lirası'ndaki en yüksek kupür 100 lira olacak ve 2059'da bugünkü 20 milyon liraya denk gelecek. Kıymetli para cüzdan alışkanlığı kazandıracak 
      ANKARA Milliyet 
   
   Merkez Bankası Başkanı Süreyya Serdengeçti, 1 Ocak 2005'te tedavüle çıkacak Yeni Türk Lirası YTL için, "Kuruşun hesabını bilmek deyimini tekrar öğreneceğiz" dedi ve 2059 yılını hedef gösteren önemli bir iddiayı gündeme getirdi. 
   Serdengeçti - ekonomik istikrar korunması halinde - bugünkü 20 milyon lira ile satın alınabilen mal ve hizmetlerin 2059'da 100 YTL değerinde olacağını söyledi. Banknotların hızla kirlenmeleri nedeniyle her yıl yüzde 90'nın imha edildiğini belirten Serdegençti, vatandaşlara YTL'ye daha fazla özen göstermelerini ve cüzdan kullanmalarını önerdi. 
   
   1 milyon lira 1 YTL 
   Serdengeçti, emisyonla ilgili bürokratları da yanına alarak YTL için basın toplantısı düzenledi. YTL'yi "enflasyonu kalıcı biçimde tek haneli seviyelere düşürme konusundaki kararlılığın bir göstergesi" olarak tanımlayan Serdengeçti, en büyük kupür olarak 100 YTL'nin seçilmesini "Merkez Bankası enflasyonun düşeceğine inanmıyor" şeklinde yorumlanmasını yanlış olduğunu belirterek, şöyle konuştu "Euro bölgesi standartlarındaki ekonomik istikrar ortamında 100 YTL'nin alım gücünün ancak 2059'da bugünkü 20 milyon Türk Lirası'nın alım gücüne düşecek. 2006'dan sonra enflasyonun yüzde 5 oranında seyretmesi durumunda ise uzun dönemde 200 YTL'ye ihtiyaç duyulmayacak." 
   Serdengeçti bugünkü 1 milyon Türk Lirası'nın 1 YTL'ye eşit olacağını, banknot kupürlerinin 1, 5, 10, 20, 50 ve 100 YTL olarak basılacağını söyledi. 
   
   Yolumuzdan dönmeyiz 
   Süreyya Serdengeçti, enflasyondaki gerilemenin dışsal şoklar nedeniyle kesintiye uğraması halinde YTL'den vazgeçilip vazgeçilmeyeceğine ilişkin soruyu şöyle yanıtladı 
   "İstikrar programında ilerleme kaydedildikçe, bu tür dışsal şokların etkilerinin oranı, geçmişe oranla daha da azalıyor. Buna en iyi örnek yine Irak krizidir. İleride herhangi bir dışsal şok gerçekleşmesi halinde, bunun gittiğimiz yoldan bizi fazla uzaklaştıracağını düşünmüyorum. O bakımdan bir mahsur görmüyorum." 
   
   10 milyon dolara mal olacak    Merkez Bankası Başkan Yardımcısı Şükrü Binay da liradan sıfır atılmasının özel sektöre maliyeti ile ilgili soru üzerine hep maliyetlerden bahsedildiğini, ama hiç tasarruflardan bahsedilmediğini belirterek şöyle konuştu 
   "Sadece yazar kasaların düzeltilmesi ya da hesap sisteminin değişmesi maliyeti ile 6 sıfırsız bir parayı kullanmanın zaman tasarrufu açısından düşünüldüğünde, o maliyeti mutlaka ve mutlaka 6 ay ile 1 yıl içinde karşılayacağını düşünüyoruz. Bilgisayar programını değiştirmenin bankacılık açısından çok büyük bir maliyeti yok. Hatta birtakım bankaların bilgisayar programları 6 sıfırı atmak için hazırlanmış durumda." 
   Merkez Bankası Banknot Matbaası Genel Müdürü Lütfi Ümit Fındıkoğlu da YTL'nin basım maliyetinin toplam 10 milyon dolara ulaşabileceğini kaydetti. 
   
   'Enflasyon yaratmaz'    YTL'ye geçişte banknotların daha kolay tanınması ve karışıklığa neden olunmaması için bugünkü TL banknotlarına benzer renk ve tasarımda üretileceğini kaydeden Serdengeçti'nin açıklamaları özetle şöyle 
   YTL'ye geçişte 500 bin ve kısmen 1 milyon TL'lik banknotlar madeni paraya dönüşecek. Dolaşımda banknot kalitesi artacak. YTL ile TL en az bir yıl süreyle birlikte tedavülde olacak. Bir yıl sonra TL dolaşımdan kaldırılacak. Bakanlar Kurulu birinci yıldan sonra YTL'deki Yeni kelimesini paradan atıp atmamaya karar verecek.Yeni para biriminde geleneksel "Lira" ibaresi aynen korunacak. Hiperenflasyon yaşamış Arjantin, Brezilya gibi ülkelerde paradan sıfır atma operasyonları birkaç kez yapıldığından para isimleri değiştirildi. Ancak hiperenflasyon yaşamayan Türkiye için para biriminin isminin değiştirilmesi sözkonusu olamaz.1 milyon liranın altındaki banknotların kuruşa dönüşmesinden dolayı fiyatlarda yuvarlamaya gidilecek. Çarşı, pazar esnafı başta olmak üzere perakandecilerin kuruşsal yanılsamadan yararlanarak fiyat artışına gitmelerinin sürekli olması beklenmiyor. Bu nedenle YTL enflasyon etkisi yaratmayacak. YTL'nin döviz kurları ve faiz hadleri üzerinde etkisi olması da beklenemez.Merkez Bankası 28 Şubat 2004'ten itibaren YTL banknotlarının basımına başlayacak. Ekim'den itibaren geniş tanıtım kampanyaları yapılacak. Görme engelliler ve görme bozukluğu çekenler için banknotların kabartma ve renklerinde iyileştirmelere gidilecek. 
   
</TEXT>
</DOC>
