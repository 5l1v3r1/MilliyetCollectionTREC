<DOC>
<DOCNO> 221063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur17.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın yeni Başbakanı Karamanlis, Karamanlı imiş... 
</HEADLINE>
<TEXT>

     AK Parti Karaman Milletvekili Mevlüt Akgün, Yunanistan'da yapılan genel seçimlerde bir Karamanlı olan Karamanlis'in Başbakan olduğunu söyledi. 
     Akgün, AK Parti İl Başkanlığı'nda düzenlediği basın toplantısında, aslen Karamanlı olan Kostas Karamanlis'in Yunanistan'da başbakan olduğunu ifade etti. Bir hemşehrilerinin Yunanistan'da işbaşına gelmesinin kendilerini sevindirdiğini belirten Akgün, ''Sayın Karamanlis AK Parti'nin büyük kongresine de katılmış, Türk-Yunan dostluğuna verdiği büyük önemi ifade etmişti'' dedi. 
     Karamanlı olmaktan gurur duyduğunu bildiren Akgün, ''Çünkü Yunus Emre Karamanlıdır. Atatürk'ün ata yurdu Karaman'dır. Karaman'dan birçok Türk büyüğü yetişmiştir'' dedi. 
     Komşu ülke Yunanistan'da Başbakan olan Karamanlı Karamanlis'in Türk-Yunan ilişkilerini daha ileriye götüreceğine inandığını belirten Akgün, ''Karamanlis Karamanlıdır. Hemşehrimizdir. İki ülke arasındaki dostluğa ve barışa Karaman olarak biz de katkıda bulunacağız'' diye konuştu. 
     Karamanlis'in soyunun geçmişte Karaman'da yaşayan Rumlara dayandığını ifade eden Akgün, tarihçi İsmail Hakkı Konyalı'nın ''Karaman'ın Tarihi'' isimli kitabında Lozan Anlaşması'ndan sonra bu topluluğun Karaman'dan göç ettiğini belgeleriyle anlattığını ifade etti. 
     Karaman'da AK Parti Belediye Başkan adaylarının seçimi kazanması durumunda Türk-Yunan dostluğuna verdikleri önem çerçevesinde ''Karaman'ı Atina ile kardeş şehir ilan etmek istediklerini'' anlatan Akgün, şöyle konuştu 
     ''Biliyorsunuz, AK Parti iktidarı olarak AB üyeliğine çok önem veriyoruz. Türkiye AB'ye şimdi hiç olmadığı kadar yakındır. Bu herkes tarafından ifade edilmektedir. Üyelik sürecinde bize Yunanistan'ın vereceği destek de çok önemlidir. İşte bu desteğe bizler de Karaman olarak katkıda bulunmak istiyoruz. Karaman'ı Atina ile kardeş şehir ilan ederek, bu katkıyı sağlayacağız. Ayrıca Karamanlis ailesinin Karaman'daki evini istimlak ederek aslına uygun olarak restore edip müze haline getireceğiz.'' 

     
</TEXT>
</DOC>
