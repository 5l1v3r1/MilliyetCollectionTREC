<DOC>
<DOCNO> 237715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/yasam/yas04.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dosta acı veda 
</HEADLINE>
<TEXT>


Almanya'da birahaneye dalan otomobil iki can aldı. Türk'le evli Concetta'nın cesedi başında ağlayan da bir Türk'tü... 

FRANKFURT Milliyet 

Almanya'nın Nürnberg kenti yakınlarındaki Neuendettelsau kasabasında bulunan "Löwenbraeukeller" adlı birahanenin bahçesine dalan bir otomobil, 10 yıllık arkadaşları birbirinden ayırdı. Kazada, bir Türk'le evli olan ve Serap 17 ile Leyla 20 adlı iki kızı bulunan Concetta Pozan 41 ve adı açıklanmayan bir Alman kadın yaşamını yitirdi. 
Sahibi olduğu birahanede kendisini ziyarete gelen arkadaşı Saime 30 ile sohbet eden Pozan, son nefesini arkadaşının kolları arasında verdi. Kısa süre önce aynı masada sohbet ettiği arkadaşını kaybeden Saime şoka girdi. 

'Ellerini tuttum ama ısıtamadım' 
Doktorun hayata döndürmeye çalıştığı Concetta'nın elini bırakmayan ve sabırla can dostunun uyanmasını bekleyen Saime'nin arkadaşını hayata döndürmeye, doktorların uğraşları da yetmedi. 
Uzun süre arkadaşının cesedinin başından ayrılmayan Saime "Dostumu kaybettiğim için ağlayamadım bile. Soğuk elinin elimde bıraktığı acıyı asla unutamayacağım" dedi ve korkunç kazayı şöyle anlattı "Büyük bir gürültü duydum. Hızla gelen otomobil bizi beş metre havaya uçurdu. Ayıldığımda Concetta'nın bacakları dibinde yatıyordum. Burnundan, ağzından ve kulaklarından kan geliyordu. Ellerini tuttum ve 'Lütfen uyan' diye yalvardım. Fakat elleri buz gibiydi ve bir türlü ısıtamadım." 



</TEXT>
</DOC>
