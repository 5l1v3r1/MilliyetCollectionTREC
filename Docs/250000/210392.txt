<DOC>
<DOCNO> 210392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko24.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, TÜSİAD üyelerine seslendi Muhakkak yatırım yapmalıyız 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, yeni fabrikalar, işyerleri açma konusunda fazla başarılı olunamadığını belirterek, işadamlarına muhakkak yatırımlara gidilmesi çağrısında bulundu. 
     TÜSİAD'ın 34. Genel Kurul toplantısının dilekler bölümünde konuşan Sabancı, üreticiler, sanayiciler ve işadamları için ''dolu dolu problemler'' bulunduğunu, ancak bunlara çözüm için yol aldıklarını kaydetti. 
     ''Bazılarını geçmiş senelerle mukayese edersek güzel ufuklar, numuneler görebiliriz'' diyen Sabancı, faizin yüksekliğinin yol açtığı sıkıntılara dikkat çekti. 
     Sabancı, ''İşsizler var. Onlara yeni işyerleri açamazsak felaket olur'' dedi. 
     Yüksek faizin yıllardan beri herkesi etkileyen en önemli sorunlardan biri olduğunu ve geçmişte yüzde binlere çıkan faizler nedeniyle bütün dünyanın Türkiye'ye şaşırdığını kaydeden Sabancı, ''Faizin böyle aşağı inişi yine bize umut veriyor'' diye konuştu. 
     
     ''EKSTREM LAFLAR BİZİ UYUTTU'' 
     Uzun yıllardır enflasyonun düşürüleceğinin söylendiğini ifade eden Sabancı, ''Öyle bakanlar oldu ki Şu seviyelere getiremezsek bakanlığımı bırakırım gibi... Ekstrem laflar bizi uyuttu'' dedi. 
     Sakıp Sabancı, enflasyonun aşağı doğru gidişinde de bir umut olduğunu vurgulayarak, Borsa'daki yükselişe dikkat çekti. 
     Sabancı, sözlerini şöyle sürdürdü 
     ''En güzel gösterge Borsalar'dır. Alanlar çoğaldıkça, Türk kağıtlarını sevip alırlarsa ne güzel olur. Borsa'mız hüngür hüngür ağlıyordu. Bizim Borsa'mız şimdi ileri doğru gitmeye başladı.'' Bugün hisse senetlerine yatırım yapanların daha sonra yatırıma girebileceklerine işaret eden Sabancı, bunun istihdam açısından da önemli olduğunu vurguladı. 
     
     ''MUHAKKAK YATIRIMLARA GİTMELİYİZ'' 
     Umut veren yerlerin yanı sıra yeterince performans gösterilemeyen konular da bulunduğunu belirten Sabancı, adil kazanan, adil bölüşen bir Türkiye'nin gündemde olduğunu, ancak bu konuda fazla yol yürünemediğini söyledi. 
     ''Devlet büyük oldukça dertlerden kurtulmak mümkün değil'' diyen Sabancı, yeni fabrikalar, işyerleri açma konusunda da fazla başarılı olunamadığını dile getirdi. 
     ''Muhakkak yatırımlara gitmeliyiz arkadaşlar'' diyen Sabancı, Türkiye'nin komşularıyla ilişkilerinin de önemli olduğunu vurguladı. 
     Sakıp Sabancı, Türkiye ile Yunanistan arasındaki ilişkilerde bir umut göründüğünü dile getirerek, ''Kuvvetlendirmek ve yeni tuğlalar koymak için muhakkak 2004'te Kıbrıs işinde bir çözüm getirilmesi şarttır'' şeklinde konuştu. 
     Suriye, Irak ve İran ile ilişkilerde de umutları bulunduğunu kaydeden Sabancı, ''Demek ki moralli olabilmemiz için sebepler var. Elele çalışmak, ileri gitmek görevimiz var'' dedi. 
     
</TEXT>
</DOC>
