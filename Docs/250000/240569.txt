<DOC>
<DOCNO> 240569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonyas04.html </URL>
<DATE> 2004/05/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Metroseksüel erkeği bekleyen tehlikeler... 
</HEADLINE>
<TEXT>

     ''Metroseksüel'' olarak adlandırılan ve büyük kentlerde yaşayan uygar, bakımlı ve estetik yönü gelişmiş erkekleri, cilt ve besin alerjisinden hepatit, AIDS, alzheimer ve parkinsona kadar pek çok hastalık tehdit ediyor. 
     İstanbul Üniversitesi İÜ Cerrahpaşa Tıp Fakültesi Öğretim Üyesi Prof. Dr. Ahmet Rasim Küçükusta, AA muhabirine yaptığı açıklamada, ''metroseksüel'' erkekleri bekleyen hastalık tehlikelerine dikkati çekti. 
     Prof. Dr. Küçükusta, ''Son yıllarda hastalarım arasında giderek daha fazla 'metroseksüel' görmeye başladım ve bunlarda bazı şikayetlerin ve rahatsızlıkların daha fazla olduğu dikkatimi çekti. Hastalarıma ait dokümanı değerlendirdiğimde, metroseksüel yaşam tarzının, alerjik hastalıklara ve bazı sağlık sorunlarına zemin hazırladığını saptadım'' dedi. 
     Prof. Dr. Küçükusta, metroseksüellerde sık görülen hastalıklar, belirtileri ve nedenlerine ilişkin şunları söyledi 
     ''Cilt ve saç bakımı, pedikür, manikür gibi işlemler ve bu amaç için kullanılan jöle, sprey, köpük, nemlendirici, parfüm, losyon ve diğer kozmetik ürünler kontakt dermatit, egzama, ürtiker, anjiödem gibi alerjik deri hastalıklarının oluşumunu kolaylaştırmakta ya da bu hastalıkların belirtilerinin şiddetlenmesine neden olmaktadır. 
     Ayrıca kolye, bilezik, künye, yüzük gibi çeşitli takılar da deri alerjilerinin önde gelen nedenlerindendir.'' Alerjik deri hastalıklarının başlıca belirtilerinin döküntü, kızartı, kabartılarla beraber deride kaşıntı, yanma ve sızlamalar olduğunu ifade eden Prof. Dr. Küçükusta, şunları kaydetti 
     ''Metroseksüelliğin olmazsa olmazlarından olan dövme, piercing gibi uygulamalar da kendilerine özgü bazıları çok ciddi olabilen sağlık sorunlarına yol açmaktadır. Bunlar hepatit, AIDS gibi ciddi enfeksiyonlardan melanom ve deri kanserlerine kadar çok çeşitli hastalıklardır. Bunlar arasında tetanos, mantar enfeksiyonları, yalancı lenfoma, lenf bezi büyümeleri, sedef hastalığı, fotosensitivite ışık hassasiyeti de bulunuyor.'' 
     
     ÇİN LOKANTASI SENDROMU 
     Metroseksüellerde çok sık rastlanan bir alerji türünün de besin alerjisi olduğunu dile getiren Prof. Dr. Küçükusta, ''Metroseksüellerin öğle yemekleri daha çok fast food türü yiyeceklerdir. Ama akşamları fırsat bulduklarında dışarıda yemek yemeyi severler, ilginç restoranlara bayılırlar. Evlerinde olduklarında ise zorunlu olarak ambalajlanmış hazır yiyecekleri tüketirler. Metroseksüellerdeki besin alerjilerinin başlıca nedeni, fast food türü yiyecekler ile hazır yiyecek ve içeceklerde sık kullanılan katkı maddeleridir'' dedi. 
     ''Çin Lokantası Sendromu''na da dikkati çeken Prof. Dr. Küçükusta, şöyle dedi 
     ''Bu hastalık, Uzakdoğu mutfağının vazgeçilmez baharatı olan glutamat alerjisinden başka bir şey değildir. İlk kez Çin lokantasında yemek yiyenlerde tanımlandığı için bu isim verilmiştir. Glutamat aç karnına çok miktarda ya da sıvı şeklinde alındığında, baş ağrısı, boynun arka tarafında, ön kolda ve göğüste yanma hissi, kol ve bacaklarda, yüzde veya başta sızlama ve karıncalanma, göğüs ağrısı veya göğüste sıkışma hissi, çarpıntı, bulantı, ishal, terleme gibi şikayetlere yol açabilir. Sinir sisteminin aşırı uyarımına bağlı olarak alerjik reaksiyonlar görülebilir ve hatta alzheimer ile parkinson gibi nörolojik hastalıkların ortaya çıkmasını kolaylaştırabilir.'' 
     
     ASTIM TEHDİDİ 
     Prof. Dr. Küçükusta, metroseksüellerde en çok rastlanan solunum sistemi hastalığının ise astım olduğunu belirterek, evlerin iyi havalanmaması, duvardan duvara halılar, evde beslenen hayvanlar, sigara dumanı, katkı maddeleri, keskin kokulu sabun, deterjan ve parfümlerin alerjik astımın başta gelen nedenlerinden olduğunu bildirdi. 
     
</TEXT>
</DOC>
