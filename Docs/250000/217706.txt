<DOC>
<DOCNO> 217706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko12.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarının personel alımındaki sınır kaldırılıyor 
</HEADLINE>
<TEXT>

     Kamu bankalarında personel alımındaki yüzde 1'lik sınırın kaldırılmasına ilişkin hazırlanan kararname taslağının Başbakanlığa gönderildiği öğrenildi. 
     Kamu Bankaları Ortak Yönetim Kurulu, Ziraat ve Halk Bankası'nda personel alımında yaşanan sıkıntıların aşılmasına dönük, Bakanlar Kurulu kararı çıkartılması amacıyla bir taslak hazırladı. 
     Taslakta, personel alımında uygulanan yüzde 1'lik sınırın kaldırılması ve mevcut kadronun artırılmaması şartıy ile ayrılanların yerine yeni personel alımına imkan tanınması öngörülüyor. 
     Yetkililer, özellikle Halk Bankası'nda emekliliği gelmiş yaklaşık 3 bin kişinin bulunduğunu ve yüzde 1'lik sınır nedeniyle bunların emekli olması durumunda, personelde sıkıntı yaşanabileceğine işaret ettiler. 
     Halk Bankası'nın Pamukbank ile ilgilenmesinin önemli nedenlerinden biri de, personelinin yaş ortalamasının oldukça düşük seviyede bulunması gösteriliyor. 
     
     HER İLÇEYE ŞUBE ZORUNLULUĞU 
     Öte yandan taslakta, kamu bankalarının her ilçede bir şube zorunluluğunun kaldırılması da isteniyor. 
     Bankaların özelleştirme kapsamında olduğu hatırlatılan yetkililer, şubelerin de karlılık esasına göre açılıp kapanmasına karar verilmesi gerektiğini hatırlatıyor. 
     
     ÜCRETLETLERİN SINIRLANDIRILMASI 
     Ayrıca kamu bankalarının, devlette ücretleri sınırlandıran 631 sayılı kanun hükmünde kararname kapsamına sonradan dahil edildiği belirtilerek, bunun kaldırılması isteniyor. 
     Kamu bankalarında ücretlerin, piyasa koşullarına göre belirlenmesi düşünülürken, sınırlandırmayla birlikte bankalarda nitelikli personel tutmakta güçlük çekildiğine işaret ediliyor. 
     
</TEXT>
</DOC>
