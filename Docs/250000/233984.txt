<DOC>
<DOCNO> 233984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas20.html </URL>
<DATE> 2004/04/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Rallide Tarkan konseri... 
</HEADLINE>
<TEXT>

     Antalya'nın Kemer İlçesi'nde Haziran ayında düzenlenecek Dünya Ralli Şampiyonası Türkiye ayağına, OPET'in, Tarkan konseriyle katılacağı bildirildi. 
     Antalya'nın Kemer İlçesi'nde 24 Haziran'da gerçekleştirilecek Dünya Ralli Şampiyonası Türkiye ayağı hazırlıkları sürüyor. 
     AA muhabirine bilgi veren, Türkiye Otomobil ve Motor Sporları Federasyonu TOMSFED As Başkanı Metin Çeker, geçen yıl kış aylarında yapılan organizasyona göre bu yılki organizasyonun, çok daha renkli olacağını söyledi. Bu yılki organizasyonla ralli severlere unutamayacakları bir hafta yaşatacaklarını ifade eden Çeker, ''Geçtiğimiz yıl ilk defa düzenlenen organizasyonda kısa sürede çok başarılı olduk. Uluslararası bir medya şirketince yapılan araştırmada, tüm dünyada 168 saatle en fazla izlenen ralli olduğumuz ortaya çıkmıştı'' diye konuştu. 
     OPET firmasıyla bir süredir görüşmeler yaptıklarını anlatan Çeker, firmanın, ralliye sponsor olmamasına rağmen, ülke tanıtımına katkı amacıyla organizasyona Tarkan konseri ile destek vereceklerini bildirdiğini ifade etti. 
     Çeker, Tarkan'ın, 26 Haziran'da Antalya'da Beach Park'ta ralli için konser vereceğini 440 yabancı gazetecinin izleyeceği organizasyonun, Kemer karnavalı ile aynı haftaya denk getirildiğini söyledi. 
     
</TEXT>
</DOC>
