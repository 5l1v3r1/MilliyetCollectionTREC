<DOC>
<DOCNO> 243804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonsiy05.html </URL>
<DATE> 2004/05/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gönül "İzolasyon kalkmazsa Kıbrıslı Türkler'e haksızlık olacak" 
</HEADLINE>
<TEXT>

     Milli Savunma Bakanı Vecdi Gönül, Birleşmiş Milletler'in BM Kıbrıs Türkleri'ne karşı aldığı bir ambargo kararı bulunmadığını belirterek, ''Hukuki mevcudiyeti bulunmayan bu ambargonun kalkması gerekiyor'' dedi. 
     Bakan Gönül, Eyüp'te bugün törenle açılan İş Dünyası Vakfı'na ait İş Dünyası Araştırma ve Eğitim Merkezi'nde yaptığı konuşmada, Türkiye'nin 1952'de NATO'ya üye olmasının ardından yaşanan süreci anlattı. 
     Türkiye'nin Avrupa Birliği AB üyeliği sürecine de değinen Gönül, ''AB ile üyelik sürecinde şimdi tam bir dönüm noktasındayız. Ya batılılaşmanın en fazla yoğunlaştığı noktada olacağız veya kendimize yeni politikalar çizeceğiz'' dedi. 
     Gönül, bu yılın Türkiye-AB ilişkileri bakımından ''kader yılı'' olarak görüldüğünü dile getirerek, Türkiye'nin AB üyeliğinin sadece Türkiye'nin değil, AB'nin de yararına olacağını bildirdi. 
     Avrupa Güvenlik ve Savunma Politikası'na AGSP da işaret eden Bakan Gönül, ''Türkiye'nin jeopolitik önemi Avrupa güvenliği açısından hayati önem taşımaktadır'' diye konuştu. 
     Vecdi Gönül, 1999'da yapılan NATO Zirvesi'nde Türkiye gibi AB üyesi olmayan, ama NATO'ya üye olan ülkelerin AGSP'ye katılımının sağlandığını hatırlatarak, Türkiye ile AB arasındaki askeri işbirliğinin temelinde 2002'de kabul edilen uygulama belgesinin bulunduğunu söyledi. 
     NATO silahlı kuvvetlerinin AB silahlı kuvvetlerine rakip değil, tamamlayıcı olduğunu vurgulayan Milli Savunma Bakanı Gönül, ''Türkiye AB üyeliğine aday ülke olarak, AGSP'nin güçlendirilmesi çabalarında AB'ye destek oluyor. AGSP'nin gelişimine destek veriyoruz'' dedi. 
     Gönül, bu yılın sonunda kurulacak Avrupa Savunma Ajansı'na da dikkat çekerek, ''Türkiye, Avrupa Savunma Ajansı'nda yerini mutlaka almalı'' şeklinde konuştu. 
     Türk Silahlı Kuvvetleri'nin haberleşme seviyesinin Avrupa'daki sistemlerden ileri noktada olduğunu da dile getiren Bakan Gönül, ''Hiç kimse Türkiye'nin AB'ye sağlayacağı stratejik desteği görmezden gelemez. Türkiye'nin AB'ye avantaj sağlayacağına inanıyoruz'' dedi. 
     
     KIBRIS SORUNU... 
     Vecdi Gönül, ''Türkiye'nin AB üyeliğinde engel olarak gösterilen Kıbrıs sorununun çözümüne ilişkin Hükümet'in üzerine düşen görevi yerine getirdiğini'' de vurgulayarak, 24 Nisan'da Ada'nın her iki kesiminde yapılan referandumu hatırlattı. 
     Referandum sonucunda Rum tarafının, Türk tarafıyla birlikte yaşamaya hazır olmadığını gösterdiğini anlatan Gönül, 30 yıla yakındır devam eden bir dönemin ardından Ada'da yeni bir sürecin başladığını ifade etti. 
     Gönül, ''Referandumda 'hayır' diyen taraf AB'ye üye oldu. Çözüm isteyen, 'evet' diyen taraf ise dışarıda kaldı. Kıbrıs Türkleri, referandumda dünya ile bütünleşme kararlarını ortaya koydu. İzolasyonun bitmesi önemli bir adım olacak, yoksa Kıbrıs Türkleri haksızlığa uğrayacak'' dedi. 
     Kıbrıs Türkleri'nin ekonomik, sosyal, kültürel ve her alanda engellerle karşı karşıya bulunduğunu kaydeden Gönül, ''Kıbrıs Türkleri'ne karşı BM'de alınmış ambargo kararı yoktur. Hukuki mevcudiyeti bulunmayan bu ambargonun kalkması gerekiyor'' diye konuştu. 
     Güney Kıbrıs'ın istikrarlı politikaları sonucunda Kıbrıs Türkleri'nin ''açık hava hapishanesine mahkum edildiğini'' dile getiren Gönül, Kıbrıs Türkleri'nin bir pasaporta bile sahip olamadıklarını belirtti. 
     Milli Savunma Bakanı Gönül, bu nedenle Annan Planı'nın çözümlerden biri olarak görüldüğünü anlatarak, ''1 Mayıs'tan itibaren Güney Kıbrıs, bütün Kıbrıs'ı temsilen AB üyesi oldu'' dedi. 
     AB'de Türkiye'ye karşı Yunanistan vetosunu da anımsatan Gönül, ''şimdi Güney Kıbrıs'ın 'veto' edebileceğini hesaba katmak gerekeceğini'' bildirdi. 
     Bakan Vecdi Gönül, ABD'nin Büyük Ortadoğu Projesi'ne de değinerek, bu proje ile dünyanın pek çok bölgesine insan hakları ve demokrasinin hakim kılınmasının amaçlandığını, ancak Iraklılar'a ''ABD size hizmet edebildi mi '' diye de sormak gerektiğini sözlerine ekledi. 
     
</TEXT>
</DOC>
