<DOC>
<DOCNO> 240748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo24.html </URL>
<DATE> 2004/05/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
2 kez gol kralı olan Okan Yılmaz, bu sezon kendinden bekleneni veremedi 
</HEADLINE>
<TEXT>

     Bursaspor'un iki kez gol kralı olan futbolcusu Okan Yılmaz, takımının Türkiye Süper Birinci Ligi'ne veda ettiği bu sezon bekleneni veremedi. 
     Sezon başında teknik direktör Gheorghe Hagi'nin ısrarla takımda kalmasını istediği Okan, uzun süren görüşmelerin ardından Bursaspor ile 2 yıllığına sözleşme imzaladı. 
     Sezona kötü başlayan tecrübeli futbolcu, ilk golünü 2-2 sona eren Galatasaray maçında attı. Bir türlü beklenen istikrarı yakalayamayan Okan, yeşil-beyazlı taraftarlarca protesto edilmeye başlandı. 
     Bir sezon önce ''Okan'ı satanı biz de satarız'' diye tezahürat yapan taraftarlar, yeşil-beyazlı forma altında iki kez gol kralı olan Okan'ı birçok maçın sonunda soyunma odasına protestoyla uğurladı. 
     Ligin 25'nci haftasına kadar inişli-çıkışlı bir grafik çizen Okan Yılmaz, bu hafta oynanan Malatyaspor maçıyla birlikte adeta kendine geldi. Bundan sonraki 9 maçın 6'sında rakip fileleri havalandırmayı başaran Okan'ın çabası, takımını Süper Lig'de tutmaya yetmedi. 
     
</TEXT>
</DOC>
