<DOC>
<DOCNO> 206821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Laporta sahip çıktı Rüştü'yü ne olursa olsun destekliyoruz 
</HEADLINE>
<TEXT>

     İspanyol 1. Futbol Ligi'nin 18. haftasında deplasmanda Racing'den 3 hatalı gol yediği için eleştirilen kaleci Rüştü Reçber'e kulüp başkanı Joan Laporta ve takım arkadaşları destek verdi. 
     Başkan Joan Laporta, bugün gazetecilere yaptığı açıklamada, ''Rüştü bana öyle geliyor ki olağanüstü bir kaleci ve iki maçta olanlar bir talihsizlik. Ne olursa olsun bizim tam desteğimize sahip'' dedi. 
     Laporta, Barcelona'nın ligdeki kötü gidişinden dolayı görevine son verileceği iddiaları çıkan teknik direktör Frank Rijkaard'a da sahip çıkarak, Hollandalı teknik adamın mevcut durumu düzelteceğine yönetimin emin olduğunu ifade etti. 
     FC Barcelona Başkanı, ara transferde Juventus'ta oynayan Davids'in alınması için görüşmelerde bulunup bulunmayacağıyla ilgili bir soruya ise ''Futbol ve büyük futbolcuları çok seviyorum ve kulüp için bunların en iyilerini takip etmeye devam edeceğim'' cevabını vererek, transferin gerçekleşebileceği sinyalini verdi. 
     Öte yandan, Barça'nın yıldız futbolcularından Carles Puyol da Türk kaleciye destek verdiği açıklamasında, ''Rüştü'nün hiçbir suçu yok. Top çok hızlı geldi ve saha da çok kaygandı. Defans olarak bizler de Rüştü ile aynı durumdayız'' dedi. 

     
</TEXT>
</DOC>
