<DOC>
<DOCNO> 227984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy28.html </URL>
<DATE> 2004/04/02/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Adana'nın Karataş ilçesinde boş arazide yanmış oy pusulaları bulundu 
</HEADLINE>
<TEXT>

     Adana'nın Karataş İlçesi'nde boş bir arazide, mühürlü ve bir kısmı yanmış oy pusulaları bulundu. Alınan bilgiye göre, 115 Polis İmdat telefonuna, Karşıyaka Mahallesi Harb-iş mevkiinde, deniz kıyısında dağınık şekilde oy pusulaları bulunduğu ihbar edildi. 
     Polis memurları, avukatlar ve görevliler, olay yerinde yaptıkları incelemede, mühürlü ve bir kısmı yanmış, 65'i belediye başkanlığı, 82'si meclis üyeliği seçimine ait, üzerinde İlçe Seçim Kurulu Başkanlığı mührü bulunan oy pusulası buldu. Düzenlenen tutanak ve oy pusulaları, Seçim Kurulu'na teslim edildi. 
     CHP Karataş İlçe Teşkilatı Avukatı Süleyman Erken, pusulaların 2 sandığa ait olduğunu ve olay yerinde boş çuval da bulunduğunu belirtti. 
     CHP Adana İl Başkanlığı yetkilileri de İl Seçim Kurulu'na yaptıkları başvurunun Pazartesi günü değerlendirileceğini, konuyu yakından takip ettiklerini kaydetti. 
     Bu arada, olayın öğrenilmesinin ardından, bir grubun, Hükümet Konağı önünde toplanarak protesto gösterisi yaptığı görüldü. 
     
</TEXT>
</DOC>
