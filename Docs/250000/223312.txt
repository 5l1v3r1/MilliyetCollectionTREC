<DOC>
<DOCNO> 223312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/aspo.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLU GÖRDÜNÜZ MÜ 2-4 
</HEADLINE>
<TEXT>

   Gençlerbirliği, Fenerbahçe önünde hep bir adım önde gitti. Ev sahibi, bir türlü yetişemedi. "Kupasız finali" önde kapayan Başkent ekibi, Trabzon'un karşısına dikildi 
      
   90 dakika    MEHMET DEMİRKOL 

   Tanrı Gençlerbirliği'ni korusun... Oynadığı her maçı bir futbol sirkine çeviren, hepimizi keyiften keyife sürükleyen Kırmızı - Siyahlılar'ı bu ligden, kupalardan ve Avrupa'dan hiç eksik etmesin... Aynı şekilde Fenerbahçe'yi de... Bazen maçlar son düdük çaldığında bitmez. Oyunun kaderi devam eder. Bazen ilahi adalet de sonraki randevularda kendini gösterir. İki hafta önce Ankara'daki maç, Damir ve Ümit Bozkurt'un ortak hatasında Van Hooijdonk'un bulduğu golle bitmişti. Youla'nın kaçırdığı net pozisyonların yanında... Dünkü maça Youla kaçırma serisine kaldığı yerden devam ederek başladı. 42. dakikada ise bu kez ardı ardına hatalar yapıp gol yiyen Fenerbahçe savunmasıydı. Kemal'in kaptırdığı top ve Tomas'ın kendi kalesine attığı gol... 
   Fenerbahçe'nin oyunu koparma planı 6. dakikada ortaya çıktı. Tuncay'ın soldan 70 metre sürüklediği topu Hooijdonk'a ulaştıramayışı onun adına bir şanssızlıktı. 
   Bu metodu Fenerbahçe buldu, ama sonra uygulayamadı. Gençler geri üçlüdeki iki oyuncularını Fenerbahçe forvetlerine yapıştırıyordu, diğeri ise Ümit'i karşılıyordu. Fenerbahçe'nin kafa ile arkaya aşırdığı, ya da verkaç ile kaçırmaya çalıştığı her topta derinlik yarattılar. Erkan da Tuncay'ı hep geride tuttu. Serkan ve Skoko'nun orta saha dinamizmi de buna eklenince uğraşması çok zor bir pranga ortaya çıktı. Fenerbahçe karambol ve uzak şutla bulduğu iki çeyrek pozisyon dışında bir şey yakalayamadı. Gençler'in Mustafa, Ali Tandoğan ve Youla ile üçlediği hücumu Kemal'i hiç çıkarmadı. Bunun yanı sıra savunmanın arkasına çok kolay kaçtılar. Youla'nın 12. dakikaya kadar bu yolla bulduğu üç pozisyonda kötü vuruşlar yapması Fenerbahçe'yi büyük bir felaketten kurtardı. 
   İkinci yarıya Daum, Serhat ve Kemal'i ileri çıkararak, savunmasını önde kurarak başladı. Oyunu ileri yıkmaya çalıştılarsa da tüm pas bağlantılarını ikili sıkıştırmalarla bozan rakiplerine boyun eğdiler. 
   56'da Skoko'nun muhteşem bir vuruşla bulduğu 2 - 0'a isyan eden tek adam Tuncay'dı. Susmuş tribünleri, disiplini bozulmuş takımı 61'de fantastik bir vuruşla ayağa kaldırdı. Ve ipler koptu. Oyun muhteşem bir düelloya dönüştü. Tuncay'ın müthiş bir enerji ile ittiği Fenerbahçe, 72'de Ümit Özat'ın direkte patlayan şutuna kadar sürekli bastırdı. Yanal'ın Ümit Bozkurt - Veysel değişikliği Fenerbahçe'nin bu sezon ilk kez bir rakibinin fizik kondisyonuna boyun eğişiyle yine bozuldu. 
   80'de gecenin büyük yıldızı Ali Tandoğan'ın attığı harika serbest vuruş golüyle tura çok yaklaşan Gençler, Van Hooijdonk'un benzer şıklıktaki serbest vuruş golüyle sıkışsa da uzatma dakikalarında Mustafa Özkan'la finali garantiledi. Harika bir maçtı, herkese teşekkürler. 
   
   Ersun Yanal coştu    Gözü finalde 
   GENÇLERBİRLİĞİ Teknik Direktörü Ersun Yanal, Fenerbahçe galibiyeti sonrası büyük bir mutluluk yaşadı. Oyuncuları ile soyunma odasının yolunu tutan genç hoca, Sarı - Lacivertliler'e kendi oyuncularını gösterip, "Bunlara burada hep yenileceksiniz" diye bağırdı. Yanal, basın toplantısında ise, "Finali de kazanıp, Avrupa'da ülkemizi bu sezonki gibi başarıyla temsil etmek istiyoruz" diye konuştu. 
   
   Prim 100 milyar 
   BAŞKENT ekibinin teknik patronu, "Biz lig değil, kupa maçının ertelenmesini istiyorduk. Ama Kulüpler Birliği toplantısında iki başkanın jesti oldu. Maçtan sonra iki takım da alkışlanmalıydı. Fenerbahçe seyircisinin tepkisine anlam veremiyorum, üzülüyorum" dedi. Öte yandan Başkan İlhan Cavcav kesenin ağzını açtı. Kırmızı - Siyahlılar'da tur primi olarak oyunculara toplam 100 milyar lira dağıtılacak. 
   
   'Herkese ders olsun'    'Kazanmayı bilemedik' 
   FENERBAHÇE Teknik Direktörü Daum, turu büyük bir hayal kırıklığıyla kaybettiklerini ifade etti. Alman çalıştırıcı, "Ben herkese kupayı kazanmadık dedim. Ama bazı kesimler kupa ve lig şampiyonu olmuşuz gibi davrandı. Bu herkese ders olsun. Hem fiziksel, hem de beyinsel olarak dinlenmemiz lazım. Ama Futbol Federasyonu'nun bizim maçımızı erteleyeceğini hiç sanmıyorum. Yine de yenilgiyi Gençler'in dinlenmesine bağlamıyorum" dedi. 
   
   'Şansımız da yoktu' 
   DAUM, oyuncularını 90 dakika boyunca hiç pes etmeden mücadele ettikleri için tebrik etti. Tecrübeli teknik adam şunları söyledi "2 - 1'den sonra şans yanımızda değildi. Maçı 2 - 2 yapıp sonucu lehimize çeviririz diye düşündüm. Maalesef yapamadık. Genç oyuncular inişli çıkışlı performanslar yaşar. Birinci ve üçüncü golde bunu gördük. Rakibimiz iyi oyun sergiledi. Bundan sonra artık sadece şampiyonluğa konsantre olmamız gerekiyor." 
   
   Maçın hakemi 
   Heyecanlıydı 
   HAKEM Ali Aydın için oldukça zor bir maçtı. Kupa finalini andıran mücadelede zaman zaman yükselen tempo yüzünden bazı pozisyonları kaçırdı. Faullerde istikrarı korumaya çalışan Aydın, ikinci 45 dakikada yoruldu ve hatalar yaptı. Mustafa Özkan'ın faulunun karşılığı kart olmalıydı. Ayrıca Hooijdonk'un skor 2 - 1 iken altı pasta topa vurmadan önce Ali Tandoğan tarafından formasının çekilmesi de penaltıydı. 
   
   'Penaltıydı'    FENERBAHÇE'NİN yıldızı Pierre van Hooijdonk, sonucu normal karşıladı, ancak maçın 3-2 gittiği dakikalarda penaltılarının verilmediğini söyledi. Hollandalı yıldız şöyle konuştu "Unutmamak gerekir ki Gençlerbirliği, Parma ve Valencia gibi takımları yenmiş bir ekip. Onlar da bu maçın favorisiydi. Sonucu normal karşılıyorum. Ancak karşılaşmanın sonlarına doğru ceza sahası içinde benim çekilmem penaltıydı." 
   
   Maçtan notlar 
   Final günü 12 Mayıs 
   TÜRKİYE Kupası finalinde Gençlerbirliği ile Trabzonspor kozlarını 12 Mayıs'ta paylaşacak. Futbol Federasyonu, finalin hangi kentte ve statta oynanacağına daha sonra karar verecek. 
   
   Serhat'ın dönüşü 
   İKİNCİ yarının başında Rizespor maçıyla sakatlanan Serhat, dün iyileşti ve forma şansı buldu. Maça yedek başlayan genç futbolcu, Mehmet Yozgatlı'nın sakatlanmasıyla arkadaşının yerini aldı. 
   
   Hasret bitmedi 
   FENERBAHÇE'NİN Türkiye Kupası'na olan hasreti dün de bitmedi. Son olarak 1982-83 sezonunda kupayı alan Sarı - Lacivertliler, 21 yıl aradan sonra yine bu başarıyı yakalamak istedi. Ancak Gençlerbirliği dün Fener'in bu arzusuna son verdi. 
   
   Kurban Rebrov 
   KONYA karşısında farklı kazanan kadrosunu sahaya süren Fenerbahçe Teknik Direktörü Daum, sol kanatta Kemal'e yer verdi, Mahmut ve İsmail'i karşılaşma kadrosuna almadı. Petkov'un kulübede bulunması nedeniyle Rebrov da yabancı kontenjanından tribüne çıktı. 
   
   Doping kontrolü 
   FUTBOL Federasyonu tarafından önemli maçlarda yapılan doping kontrolü dün de futbolculara uygulandı. Fenerbahçe'den Ali Güneş ve Serhat, Gençlerbirliği'nden El Saka ve Erkan, kontrole giden oyuncular oldu. 
   
   Ortalık karıştı 
   GENÇLERBİRLİĞİ, Fenerbahçe taraftarının tepkisi nedeniyle bir süre sahada kaldı, ancak ışıklar sönünce içeri girebildi. Bu arada garaj kapısının olduğu bölümde taraftarla polis birbirine girdi. Olaylarda yaralananlar olduğu belirtildi. 
   
   3 nolu anons 
   GENÇLERBİRLİĞİ'NİN öne geçmesine sinirlenen Fenerbahçe taraftarı, tribünlerden yabancı cisimler attı. 71. dakikada bunun önüne geçmek isteyen hakem Ali Aydın, üç numaralı anonsu yaptırdı. Buna rağmen karşılaşmanın son bölümünde tribünlerden yabancı cisim yağmaya devam etti. 
   
   PAF'lar galip 
   KAR yağışı nedeniyle ertelenen İstanbulspor maçını dün oynayan Fenerbahçe'nin PAF takımı karşılaşmayı 3-0 kazanmayı başardı. Sarı - Lacivertliler'in golleri İshak, Serkan ve İskender'den geldi. 
   
   
</TEXT>
</DOC>
