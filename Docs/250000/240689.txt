<DOC>
<DOCNO> 240689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko23.html </URL>
<DATE> 2004/05/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Otokar satışlarının yüzde 85 artırdı... 
</HEADLINE>
<TEXT>

     Otokar Genel Müdürü Kudret Önen, Nisan ayı sonu itibariyle satış adetlerinin geçen yılın aynı dönemine göre yüzde 85 artış göstererek, bin 232'ye ulaştığını bildirdi. 
     Şirketin 2004 yılı hedef ve projelerinin açıklandığı basın toplantısında konuşan Önen, geçen yıl satışlarının 2002'ye göre yüzde 48 artış göstererek 3 bin 372 adet, cirolarının yüzde 51 artışla 197.5 trilyon lira, karın da yüzde 468 artışla 8.1 trilyon lira olarak gerçekleştiğini hatırlattı. 
     Önen, bu yılın ilk 3 ayında geçen yılın aynı dönemine göre satışların yüzde 95 artış göstererek 933 adet, cironun yüzde 102 artışla 59.2 trilyon lira, karın ise yüzde 182 artışla 2.8 trilyon lira olarak gerçekleştiğini kaydetti. 
     Nisan ayında otomotiv satışlarının özellikle otomobilde rekor kırdığını ve geçen yılın ilk 4 aylık dönemine göre satışlarda yüzde 272 oranında artış olduğunu belirten Önen, ''2004 yılı satış artışımız devam ediyor. Nisan ayı sonu satış adetlerimiz geçen yılın aynı dönemine göre yüzde 85 artış gösterdi ve bin 232 adete ulaştı'' diye konuştu. 
     Otokar'ın 2004 ve sonrasında sürdürülebilir büyüme, cironun üçte birinin ihracatla karşılanması, treyler, semitreyler ve küçük otobüste Avrupa'ya açılmak ile teknolojiye yatırım yapma hedefleri bulunduğunu anlatan Önen, şöyle konuştu 
     ''İç pazarda otomotiv sektörü bu yıl da canlı olacaktır. İstediğimiz ve beklentimiz, artık bundan sonra uzun soluklu ve sürdürülebilir bir büyüme gösteren pazardır. Türkiye pazarının, özellikle ticari araç satışlarıyla ciddi büyüyeceği ve Avrupa'nın önemli ticari araç pazarlarından biri olacağını tahmin ediyoruz. Sürdürülebilir ve istikrarlı büyümeyle bu pazarda treyler, semitreyler ve toplu taşımacılıkta büyüyeceğiz. Yıl sonunda 2003'e göre yüzde 52'lik artışla 300 trilyon lira ciro ve yüzde 31'lik artışla 4 bin 420 adet satış hedefliyoruz. Hedefimiz 2004 yılı ihracat ciromuzu da 30 milyon dolara çıkarmak.'' 
     
     DİZAYN VE TEST MERKEZİ 
     Önen, Adapazarı Arifiye'deki merkezin Otokar'ın toplu taşımacılık alanında Türkiye'nin en gelişmiş dizayn ve test merkezi olacağını, toplam 6.5 milyon dolar yatırımla yapılacak bu merkezin önümüzdeki yılın ilk çeyreğinde faaliyete geçmesinin beklendiğini bildirdi. 
     Önen, merkezde, Türkiye'nin en büyük kapasiteli hidrolik yol simülatörü ve özel bilgisayar sistemlerinin yer alacağını, bununla Otokar'ın pazara yeni ürünler ve modeller sunma hızını iki misli artırmayı hedeflediklerini söyledi. 
     Basın mensuplarının sorularını da yanıtlayan Önen, Avrupa'da minibüsler ve ondan sonra da 35 kişilik otobüslerin bulunduğunu, Sultan gibi otobüslerin yer almaması nedeniyle bu alanda büyük bir pazar gördüklerini ifade etti. 
     Önen, Sultan isimli küçük otobüslerin Otokar cirosundaki payının bu yılın ilk 3 ayında yüzde 33 olduğunu belirterek, ''Sultan'ın ikinci aşaması artık Avrupa'ya açılmadır. Avrupa kurallarına, şartlarına uygun araçlarımızı geliştirmeye devam ediyoruz. Sultan'ları yeni tesislerimizde Sultan'dan daha büyük araçlar takip edecek'' diye konuştu. 
     Belli bir süre daha yabancı ortak düşünmediklerini ifade eden Önen, bir soru üzerine ''İnişli çıkışlı sanayi artık yordu bizi. İne çıka bir hal oldu'' dedi. 
     Irak konusunda bir türlü istedikleri noktaya gelemediklerini ve çok büyük beklentileri olduğunu dile getiren Önen, özellikle toplu taşımacılıkta belli bir noktaya geleceklerini düşündüklerini, Haziran ayındaki politik gelişmelerden sonra stabil bir ortamın gerçekleşmesi halinde ilişkilerini geliştirebileceklerini ve Irak'ı orta vadede en önemli pazarlardan biri olarak gördüklerini söyledi. 
     Banka kredisi kullanan tek müşterilerinin minibüs alanında olduğunu, çok az bir oynamanın kendilerini negatif etkilemeyeceğini ve 2.5-3'lerin üzerine çıkması halinde herkesin düşünmesi gerektiğini kaydeden Önen, bir soru üzerine de Ankara'da tank projesi ve benzeri birkaç projenin iptal edildiğini, Otokar'ın da tank projesinin en önemli adaylarından biri olduğunu söyledi. 
     Kudret Önen, sözlerini şöyle tamamladı 
     ''İki yıldır hareketsiz bir projeydi. Beklenen bir durumdu. Sürpriz bir şey yok. Fikri mülkiyet haklarına uygun, 'dizaynı bizim olsun, biz yapalım, biz imal edelim' fikrine uygun bir karar çıktı. Projeler iptal, ama yerli kaynaklardan daha ucuz ve daha hızlı bir şekilde alınmak üzere iptal... Bu Otokar gibi şirketlerin önünü açacak.'' 
     
</TEXT>
</DOC>
