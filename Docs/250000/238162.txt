<DOC>
<DOCNO> 238162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy42.html </URL>
<DATE> 2004/05/07/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
Erdoğan Atina'da... "İkili ilişkilerimiz yeni bir döneme girdi" 
</HEADLINE>
<TEXT>

     Yunanistan Başbakanı Kostas Karamanlis, Türk-Yunan ilişkilerinin yeni bir döneme girdiğini söyledi. 
     Karamanlis, Atina'ya resmi ziyarette bulunan Başbakan Recep Tayyip Erdoğan'ın onuruna verdiği akşam yemeğinde yaptığı konuşmada, ikili ilişkilerin yeni bir döneme girdiğinin Erdoğan ile ortak tespitleri olduğunu vurguladı. 
     Türkiye ile Yunanistan arasındaki işbirliğinin ekonomik alanda gelişmesinin, ikili ilişkilerin genişlemesi ve derinleşmesinin yolunu gösterdiğini kaydeden Karamanlis, ''Senelerden beri süre gelen karşılıklı şüphenin maziye karıştığına, sosyal devlete yatırım yapmak ve iki halkın yararına barış projeleri gerçekleştirmek için ülkelerimizin askeri harcamaları kısmasını sağlayacak karşılıklı güvenin oluşmasına muktedir olduğumuza inanmak isteriz'' dedi. 
     Yunanlılar ile Türklerin tarih boyunca yaşamlarını, adet ve davranışlarını paylaştıklarını söyleyen Karamanlis şunları kaydetti 
     ''İyi ve kötü zamanlarımız oldu. Koşullar, yanlışlar, kısa görüşlü tercihler halklarımızı acıya boğup birbirinden uzaklaştırdı ve kuşku zehrini içlerine boşalttı. Kuşkusuz iki taraf da tarihini unutarak ya da çarpıtarak, tarihlerini onurlandırmış olmazlar. Tabi ki tarih ve kültürümüzü öğretmeye devam etmek sorumluluğumuzdur. Ama artık büyük kararı almayı borç bilme zamanının geldiğine inanıyorum. Yeni nesillere Ege'nin iki yakasında gelişimi ve refahı arzulayan halkların yaşadığını öğretmeliyiz ama bunun için önce bizler uygulamalıyız.'' Karamanlis, Türk-Yunan ilişkilerinin düzelmesinin ve bölgeye örnek oluşturmasının Yunanistan'ın arzusu olduğunu kaydederek, bunun Atina'nın daimi ve öncelikli hedefi olduğunu söyledi. 
     Kostas Karamanlis, daha sonra sözlerini şöyle sürdürdü 
     ''Uyguladığımız güven arttırıcı önlemlerden kaynaklanan, gerilim azalmasının ve bu önlemlerin ikili ilişkilerin iyileştirilmesine katkılarının altını çizmemek ihmalkarlık olacaktır. Bu çerçevede başka önlemlerin de benimsenmesini hedefliyoruz. Yunanistan bu doğrultudaki yaratıcı çabalarını sürdürecektir. Aynı mantıkla Helsinki'den sonra istikşafi görüşmeleri de, uluslararası hukuk, uluslararası anlaşmalar ve Avrupa'nın ilke ve değerleri esasına dayanarak yürütmekteyiz.'' Atina'nın Kıbrıslı Rum ve Türklerin AB'ye üyeliğin nimetlerinden yararlanmaları için Ada'nın tekrar birleşmesi hedefine odaklandığını da kaydeden Karamanlis, bölgede güvenlik ve refah koşullarının sağlanması için Avrupa çerçevesinin yapıcı bir şekilde değerlendirilmesinin mümkün olduğu inancında olduğunu belirtti. 
     
     TÜRKİYE'NİN AVRUPA PERSPEKTİFİ 
     Türkiye'nin Avrupa perspektifini etkin bir biçimde desteklediklerini belirten Karamanlis, Türkiye'nin Avrupa sürecinin önünün kesilmemesi gerektiğine inandıklarını kaydetti. 
     Karamanlis, daha sonra şunları söyledi 
     ''Zaten ülkeniz Avrupa yolunda halkın talebiyle kararlılıkla yürümeye dair taahhüdünüzden yararlanmaktadır. Yunanistan bu sürece yardımcı olacak ve Türkiye bizi, AB müktesebatına uyum çabalarında her zaman yanında bulacaktır. Hepimiz biliyoruz ki seçtiğiniz yol kolay değildir fakat bu yolda yürümek bir zorunluluk oluşturmaktadır. Bu süreç, adalet ve refaha giden, eşitliğe sahip çıkan Avrupa yoludur. Bunlar Türkiye Cumhuriyeti'ni ve ikili ilişkilerimizi destekleyecek temel esaslardır. AB ilkeleri ve değerleri ortak geleceğimizin, 21. yüzyılda kalıcı barış ve güvenliğin temelin teşkil etmektedir.'' Bölgeyi barış, istikrar ve güvenlik bölgesine dönüştürmenin Türk ve Yunan hükümetlerinin ortak hedefi olduğunu teyit etmekten sevinç duyduğunu da vurgulayan Karamanlis, Erdoğan'ın Yunanistan ziyaretinin bu doğrultuda atılan kararlı bir adım olacağına inandığını söyledi. 
     
</TEXT>
</DOC>
