<DOC>
<DOCNO> 224985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/guncel/gun02.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapanca Gölü'nde arama kargaşası 
</HEADLINE>
<TEXT>

   Gölde kaybolan öğrenciyi arama çalışmasına katılmak isteyen AKUT timine 'Valilik emri var' deyip izin vermediler, Vali ise talimatının olmadığını söyledi 
      EBRU DOĞAN Kocaeli DHA 
   
   Maşukiye İlköğretim Okulu'nda öğrenim gören Sefa Küçükosman 13 ile Emre Kuloğlu, önceki gün Yanıkdere'nin göle döküldüğü alanda duba olarak kullanılan varilin üzerine bindi. Ellerindeki sopaları kürek gibi kullanıp yaklaşık 25 metre açılan çocuklar, dönmek isterken suya düştü. Kuloğlu yüzerek sahile ulaşırken, Küçükosman kayboldu. Kuloğlu'nun bir süre korkudan kimseye bir şey söyleyememesi üzerine arama çalışmaları 6 saat sonra başlatıldı. 
   
   Kapsamlı arama 
   Adapazarı'ndan gelen Sakarya Sivil Savunma ekipleriyle jandarma çocuğun kaybolduğu alanda kapsamlı arama başlattı. Çalışmalara bir helikopter de katılırken su altında tarama yapan üç dalgıç Küçükosman'a ulaşamadı. 
   Konya'da çöken Zümrüt Apartmanı'nın enkazındaki arama - kurtarma çalışmaları sırasında iş makinelerinin müdahalesi nedeniyle gerginlik yaşayan AKUT ekipleriyle Sivil Savunma ekipleri bu kez Sapanca'da karşılaştı. Sivil Savunma görevlileri, İzmit'ten gelen AKUT ekibine "Valiliğin emri var. Siz katılmayacaksınız" diyerek izin vermedi. 
   
   Jandarma çözdü    AKUT Kocaeli Tim Sorumlusu Erdem Akın, "Jandarmanın müdahalesi olmasaydı girişimlerimiz kötü sonuçlanacaktı. Sivil savunmacılar, malzemelerini tehlikeye soktuğumuz gerekçesiyle bölgeye girmemize izin vermedi" dedi. Sakarya Valisi Cahit Kıraç ise "AKUT ekiplerinin çalışma yapmaması konusunda bir talimatım olmadı. Bana verilen bilgi, AKUT ekiplerinin dalgıçlarının olmadığı şeklindeydi" açıklamasını yaptı. 
   
   
</TEXT>
</DOC>
