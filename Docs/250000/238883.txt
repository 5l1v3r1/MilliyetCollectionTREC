<DOC>
<DOCNO> 238883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur18.html </URL>
<DATE> 2004/05/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AB Komisyonu Türkiye temsilcisi Türkiye'nin adımları göz ardı edilemez 
</HEADLINE>
<TEXT>

     AB Komisyonu Türkiye Temsilcisi Hans-Jörg Kretchmer, ''Türkiye'nin AB üyeliği yolunda attığı adımların göz ardı edilemeyeceğini'' söyledi. 
     Kretchmer, 9 Nisan Avrupa Günü nedeniyle Hilton'da verdiği resepsiyonda yaptığı konuşmada, AB'nin 10 yeni üyenin katılımıyla 25 üyeye ulaştığını hatırlatarak, Avrupa Günü'nün bu yıl ayrı bir öneme sahip olduğunu belirtti. 
     AB'nin artık 450 milyon vatandaşa ve dünya ticareti içinde dörtte birlik paya sahip olduğuna işaret eden Kretchmer, rakamların ötesinde, AB'nin kuruluşunun ve yapısının benzersiz özelliklerinin göz önünde bulundurulması gerektiğini kaydetti. 
     AB üyesi ülkelerin egemenlik haklarını örgüt içindeki kurumlarda paylaştıklarını ifade eden Kretchmer, mali, ekonomik birliğin yanı sıra, siyasi birliğe de gidildiğine işaret etti ve ''AB, barış, istikrar ve refah anlamında tarihteki en başarılı projedir'' diye konuştu. 
     Kretchmer, bu yılın diğer özelliklerinin de, AB'nin ilk anayasasının yapılması ve Türkiye ile müzakerelere başlama kararının verilecek olması olduğunu belirterek, Türkiye'nin AB üyesi olma yönünde önemli adımlar attığını kaydetti ve ''Türkiye'nin üyelik yolunda attığı adımları göz ardı edemeyiz'' dedi. 
     Kretchmer'in konuşmasının ardından, Avrupa Birliği ezgisi çalındı ve üzerinde AB bayrağı bulunan pasta kesildi. 
     Resepsiyona, Ankara'daki diplomatik misyon temsilcilerinin büyük bölümü katıldı. 
     
</TEXT>
</DOC>
