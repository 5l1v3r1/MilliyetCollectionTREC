<DOC>
<DOCNO> 214026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun15.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis ''Türk işgalinin son bulacağı tarihi ana hazırız'' 
</HEADLINE>
<TEXT>

     Yunanistan Başbakanı Kostas Simitis, yarın New York'ta başlayacak Kıbrıs müzakerelerinin sonuçlandırılabilmesi için az zaman bulunduğunu, ancak Yunan-Rum tarafının çözüm için yoğun çaba harcayacaklarını söyledi. 
     Simitis, New York'a gitmeden önce Atina'ya uğrayan Kıbrıs Rum Yönetimi Lideri Tasos Papadopulos ile yaptığı görüşmenin ardından gazetecilere açıklamada bulundu. 
     ''Kıbrıs'ın birleşmiş olarak 1 Mayıs'ta AB'ye girmesini ve Türk işgalinin sona ermesini istediklerini'' belirten Simitis, ''BM Genel Sekreteri Kofi Annan'ın müzakere davetini memnuniyetle karşılıyoruz. Ancak zaman dar ve Yunanistan'da seçim öncesi döneme denk geldi. Bu çerçevede, Yunanistan'ın garantör güç olarak Türkiye ile Kıbrıs'ta güvenlik konusunu ele alacağı temaslar yeni hükümet tarafından yapılacaktır'' dedi. 
     Atina ve Rum Yönetimi'nin ortak hedeflerinin ''Kıbrıs sorununun BM çerçevesinde, Güvenlik Konseyi kararları, AB müktesebatı ile Avrupa ilkeleri ve insan haklarına saygı temelinde adil ve kalıcı bir biçimde çözülmesi'' olduğunu söyleyen Simitis, bu hedefe ulaşılması halinde 1 Mayıs'ta Kıbrıs'ın birleşmiş olarak AB'ye üye olacağını kaydetti. 
     Simitis, ''Türkiye ve KKTC Cumhurbaşkanı Rauf Denktaş rejiminin BM kararları çerçevesinde gerçekten çözüm isteyip istemediklerini kanıtlama zamanı gelmiştir. Şimdi iyi niyetle adil ve kalıcı bir çözüm bulmak için müzakere olanağına sahipler. Atina ve Lefkoşa Rum uzun ve yorucu çabalardan sonra bu milli sorunun çözümü ve Türk işgalinin son bulmasını sağlayacak tarihi ana hazırdır'' diye konuştu. 
     Müzakereler için ayrılan zamanın uzatılması talebinde bulunup bulunmayacaklarına ilişkin soruları da yanıtlayan Simitis, bunların müzakereler başlayınca ele alınacak konular olduğunu söylemekle yetindi. 
     Simitis, gazetecilerin tarafların anlaşamamaları halinde Annan'ın üstleneceği hakemlik rolünün kendisinde endişe yaratıp yaratmadığın ilişkin sorularını ise şöyle yanıtladı 
     ''Bizi endişelendiren hiçbir şey yok, çünkü önerilerimiz bütünüyle mantıklı ve çözüme hizmet ediyorlar. Uluslararası toplum da bölgede barış ve istikrarın hakim olması için çözüm istiyor.'' 
     
     PAPADOPULOS'UN AÇIKLAMASI 

     Papadopulos ise Annan'ın müzakerelere davetinden sonra ciddi bir hazırlık yaptıklarını ve politikalarının Annan'ın BM kararları çerçevesindeki her girişimine olumlu karşılık vermek olduğunu vurguladı. 
     Simitis'in yaptığı açıklamanın kendi görüşlerini de yansıttığını kaydeden Papadopulos, yarın Yunanistan Parlamentosu'nda onaylanacak AB Genişleme Anlaşması'na da değinerek, şunları söyledi 
     ''Kıbrıs'ın Rum Kesimi AB üyeliği için bizim gösterdiğimiz çaba bir yana, Yunan halkı ve parlamentosunun bu büyük başarı için harcadığı çaba ve verdiği destek için minnettarız.'' Papadopulos, Yunanistan anamuhalefeti Yeni Demokrasi Partisi'nin YDP lideri Kostas Karamanlis ile yaptığı görüşmenin ardından, beraberindeki siyasi parti liderleriyle New York'a hareket etti. 
     
</TEXT>
</DOC>
