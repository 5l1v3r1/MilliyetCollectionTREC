<DOC>
<DOCNO> 227113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/pulur.html </URL>
<DATE> 2004/03/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir seçimin ardından... 
</HEADLINE>
<TEXT>

   
   YOK laiklik gidecekmiş, yok şeriat gelecekmiş, yok Kıbrıs'ı satıyorlarmış, yok Avrupa'ya teslim oluyorlarmış... 
   Demek bunların hepsi boş lafmış, seçmenin yarısına yakını ya bunlara aldırmamış, ya da anlamamış... 
   Bütün bunların hedefi AKP değil miydi 
   AKP yüzde 40'ın üzerinde oy aldı, belediye başkanlıklarını sildi, süpürdü. 
   O halde, ya ileri sürülenler doğru değil, ya da bunlar yüzde 40'ın umurunda bile değil 
   
   BU seçim çok şeyi argo deyimle "ikiseksen yatırdı", Tarhan Erdem, AKP için bazı yerlerde yüzde 60'a yakın oy bekliyordu, Erhan Göksel de, İzmir'de Ahmet Priştina'yı deviriyordu Bunu yarın yazacağız . 
   Peki, niye böyle oldu 
   Her seçimin sonucunu, en iyi tahmin eden Tarhan Erdem, bu defa niye bu kadar yanıldı 
   Kim bilir, belki de televizyon programındaki dostlarının cazibesine kapılmış olabilir 
   
   BU bir şaka olsa da, doğrusu şu Tarhan Erdem'in tahmini CHP'nin işine yaradı, eğer bu tahminleri okuyup hırslanan CHP'liler, "Biz daha ölmedik " diye sandık başına koşmasalardı, Kadıköy de giderdi, Çankaya da... 
   Eeee, Tarhan Erdem ne de olsa CHP'lidir, eski partisine bu kadar da hayrı dokunsun 
   
   DEMEK her yerde hizmet, oy getirmiyor. 
   Onca yola, parka, sosyal hizmetlere, kültür ve sanat etkinlikleri ile merkezlerine, dispanserlere, öğretmenevlerine rağmen Yusuf Namoğlu, Beşiktaş Belediye Başkanlığı'nı kaybetti. 
   Seçimden bir gün önceki yazımızı şöyle bitiriyorduk 
   "Ola ki seçmen Yusuf Namoğlu'na, senin yaptıklarını gördük, bir de bunlar ne yapacak, onu görelim diyebilir. 
   Der mi 
   Seçmen bu " 
   Ve seçmen böyle dedi... 
   Yapılanlara değil, yapılacaklara oy verdi. 
   
   BU seçimin çok mağlubu var ama, Deniz Baykal "bir numara", seçim kaybetmekte ondan büyük yok 
   Tabii bu büyüklüğü, çevresindeki yalakalardan ve onların allayıp pullayıp çıkardıkları köhne aday eskilerinden geliyor. 
   Kendisine sorarsanız "CHP aslanlar gibi ayakta " Bari oldu olacak "yıkılmadım ayaktayım, yalakalarımla baş başayım " şarkısını söylese 
   
   SEÇİMİN bir başka mağlubu da Maliye Bakanı Kemal Unakıtan, İzmir'de aba altından sopa gösterdi, "Bizim adaya oy verirseniz, İzmir'e para akar " demeye getirdi, nasihat aldı. 
   Unakıtan, ikinci yenilgiyi de seçim bölgesi Edirne'den aldı, belediye başkanlığını CHP kazandı. 
   
      
   
</TEXT>
</DOC>
