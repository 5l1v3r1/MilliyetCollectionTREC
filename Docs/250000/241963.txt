<DOC>
<DOCNO> 241963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy10.html </URL>
<DATE> 2004/05/22/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
Sağlık Bakanı Akdağ ilaç fiyatları konusundaki açıklaması... 
</HEADLINE>
<TEXT>

     Sağlık Bakanı Recep Akdağ, yeni ilaç fiyat kararnamesinin 14 Nisan'daki döviz kurlarına göre ayarlandığını ve bu fiyatların 15 Haziran ile 15 Temmuz arasında geçerli olacağını belirterek, ''Bir aylık sürede 14 Nisan'a göre döviz kurunda yüzde 5'ten fazla bir artış devamlılık arz ederse, ilaç fiyatlarının, kura göre cüzi artışı söz konusu olacaktır. Döviz kuruna göre hiç artış olmayabileceği gibi, indirim de olasılıklar arasındadır'' dedi. 
     Bakan Akdağ, yaptığı yazılı açıklamada, ilaç fiyatlarında indirim sağlayan 14 Nisan 2004 tarihli İlaç Fiyat Kararnamesi'ne ilişkin olarak, bugünkü basın organlarında, ''indirimli fiyatlar 1 ay geçerli'', ''ucuz ilaca kur ayarı'' gibi haberlere yer verildiğini anımsattı. 
     Kurdaki artışların ilaç fiyatlarına yansıtılmasının önceden de süregelen ve bundan sonra da dikkate alınarak devam ettirilecek bir uygulama olduğuna dikkati çeken Akdağ, şunları kaydetti 
     ''Buna göre, 14 Nisan 2004'te ilan edilen ilaç fiyat kararnamesi sonrası yeni fiyat uygulaması, eczacıların yaşayabilecekleri zararların önlenmesi amacıyla 15 Haziran 2004 ile 15 Temmuz 2004 arası bir aylık sürede, 14 Nisan 2004'e göre döviz kurunda yüzde 5'ten fazla bir artış devamlılık arz ederse, ilaç fiyatlarının, kura göre cüzi artışı söz konusu olacaktır. Fakat, hatırlatmak gerekir ki, döviz kuruna göre hiç artış olmayabileceği gibi indirim de olasılıklar arasındadır. 
     Bakanlığımızca ele alınan, yabancı ve yerli ilaç firmalarınca önemli katkı, ortak çalışma desteği sağlanan, eczacı odaları temsilcilerinin, ecza depolarının, eczacılık mesleği mensuplarının mutabakatı ile gerçekleştirilen yeni uygulama, döviz kurlarının dışında ilaçta fiyatlandırma sisteminin plan ve prensiplerinin çerçevelendirilmesidir. Bu olmasaydı da döviz kurlarına göre ilaçta fiyat değişiklikleri devam edecekti.'' 
     
     EN UCUZ İLAÇ UYGULAMASI 
     Bakan Akdağ, 14 Şubat 2004'te sağlanan ve 1 Mart 2004'ten geçerli olan döviz kurlarına göre indirim ile KDV'nin aşağı çekilmesinin dışında, Avrupa Birliği AB ülkelerinden en ucuz ilaç uygulamasına da geçildiğini belirtti. Portekiz, İspanya, Fransa, İtalya ve Yunanistan'dan aynı ilacın en ucuz olduğu ülke fiyatının eş değer alınacağını dile getiren Akdağ, Türkiye'de üretilen yabancı bir ilacın fiyatının da orijinalinin yüzde 80'ini geçemeyeceğini kaydetti. 
     İlaç Fiyat Kararnamesi ile getirilen bu esasların ilaçta yüzde 80 ile yüzde 1 arasında ucuzlama sağladığına işaret eden Akdağ, ''Bu sonucun halkımıza ve ülkemize sağladığı tasarrufun yararı çok açıktır ve döviz kuruna göre zaman zaman gündeme gelebilecek olan fiyat ayarlamaları, bu objektif ölçünün faydası ile mukayese edilemez'' dedi. 
     
     İLAÇ FİYATLARINDAKİ DEĞİŞİM 
     Sağlık Bakanı Akdağ'ın verdiği bilgiye göre, bazı ilaç fiyatlarında kararnamenin ardından yaşanan değişim şöyle 
     ''8 miligram Salbutam'ın fiyatı yüzde 50 azalarak 26 milyon 565 bin liradan 13 milyon 270 bin liraya, 0.05 miligram Permax Parkinson ilacı yüzde 80 ucuzlayarak 14 milyon 570 bin liradan 2 milyon 900 bin liraya, 
     Zovatin 10 miligram yüzde 67 ucuzlayarak 9 milyon 830 bin liraya, Kefsid 125 miligram yüzde 68.4 ucuzlayarak 4 milyon 350 bin liraya, Zocor 10 miligram yüzde 76.3 ucuzlayarak 46 milyon 98 bin liradan 10 milyon 920 bin liraya inecek.'' Akdağ, basında yer alan döviz kurunda yüzde 10-15 artışın ilaçta fiyat artışını gündeme getirse de, bunun ilaçtaki indirim oranlarının çok altında kalacağının açık olduğunu kaydetti. 
     Akdağ, bu duruma, 46 milyon 98 bin liradan 10 milyon 920 liraya düşen ilacın fiyatı yüzde 10 artsa bile, bu ilacın 12 milyon 12 bin liraya çıkacağını örnek olarak gösterdi. 
     Bakan Akdağ, Sağlık Bakanlığı'nın halkın ve ülkenin yararına olan, ilaçta AB ülkelerindeki en düşük fiyatın ölçü alınmasını kararlılıkla sürdüreceğini ve düzenlemenin gereklerini her zaman yerine getireceğini bildirdi. 
     
</TEXT>
</DOC>
