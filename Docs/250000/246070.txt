<DOC>
<DOCNO> 246070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas01.html </URL>
<DATE> 2004/06/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Tecavüzcüsüyle evlendirildi terkedildi, ikinci eşi de terketti 
</HEADLINE>
<TEXT>

     Şenol AYDIN GEBZE Kocaeli , DHA 

Elazığ'da henüz 13 yaşındayken uğradığı tecavüzden hamile kalan ve babasının zoruyla tecavüzcüsüyle evlendirilen 28 yaşındaki G.Y.'nin yaşamı altüst oldu. Tecavüzcüsü tarafından terkedildikten sonra bu ilişkiden olan kızını ailesine bırakıp İstanbul'a gelen G.Y. ikinci evliliğini yaptı ve Gebze'ye yerleşti. Ancak sahte para suçundan tutuklanan kocası tahliye olduktan sonra eve gelmeyince G.Y., bu kez 3 çocuğuyla ortada kaldı. Taşındığı iki evde iddiaya göre ev sahiplerinin tacizine uğrayan G.Y. Şefkat Derneği'ne sığındı. 
     Elazığlı 28 yaşındaki G.Y.'nin yaşamı acılar üzerine kuruldu. Henüz 5 yaşındayken anne ve babası ayrıldı. Babasının yanında kalan G.Y. 13 yaşındayten yengesinin kardeşi Celal Yaşar'n tecavüzüne uğradı. Bu ilişkiden hamile kalan G.Y., büyüklerin devreye girmesiyle ve babasının baskısıyla Celal Yaşar ile evlendirildi. Evrak üzerinde evli olan G.Y. Celal Yaşar tarafından terkedilince kızını köydeki yakınlarına bırakarak İstanbul'da bulunan akrabalarının yanına yerleşti. 
     Yaşamında yeni bir sayfa açan G.Y ikinci eşi Musa Çelik'ten 3 erkek çocuk dünyaya getirdi. Talihsizliklerle dolu yaşamının sona erdiğini ve yaşamında temiz bir sayfa açtığını düşünen G.Y eşinin sahte para suçundan tutuklanıp hüküm giymesiyle perişan oldu. Umutla beklediği kocasının tahliye olduktan sonra eve dönmemesi üzerine yıkıma uğrayan G.Y. yine çaresiz kaldı. 
     Bir markette iş bulan G.Y. Köşklüçeşme Mahallesi'nde bir eve taşındı. Gündüzleri sürekli çalıştığı için çocukların ikisini Sivas'taki kayınvalidesinin yanına gönderen G.Y.'nin dramına yeni dramlar eklendi. 
     İddiaya göre yeni taşındığı evin sahibi G.Y.'ye bir süre sarkıntılıkta bulundu. Kimsenin bulunmadığı bir sırada eve gelen ev sahibinin tecavüz girişiminden camdan atlayarak kurtulan G.Y. günlerce korkudan eve dönmedi ve girdiği bunalım sonunda bileklerini keserek yaşamına son vermeye kalkıştı. 
     Yaşadıklarını unutmaya çalışarak Osman Yılmaz Mahallesi'nde bir eve taşındı. Markette çalışmasını sürdüren G.Y aynı olayları yeni taşındığı evinde de yaşadığını iddia etti. G.Y, "Diğer evde olan tacizleri yeni taşındığım evimde de yaşadım. Ev sahibim tarafından tacize uğradım. İlerleyen günlerde bana nikahsız eşi olarak burada kalabileceğini, aksi halde beni çıkararak yerime başkasını getireceğini söyledi. Ev sahibimin teklifini kabul etmeyerek buradan da ayrıldım'' dedi. 
     Evsiz kalan G.Y başından geçenleri Gebze Belediyesi yetkililerine anlatarak yardım istedi. Gebze Şefkat Derneği'ne gönderilen G.Y dernek yetkililerince barınak ve gıda yardımında bulunuldu. Dernek Başkanı Ahmet Aydın tarafından bir eve yerleştirilen G.Y, çocuklarını da yanına alacağını söyledi. 

     
</TEXT>
</DOC>
