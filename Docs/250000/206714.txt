<DOC>
<DOCNO> 206714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/yas04.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanseverler horozcuları bastı 
</HEADLINE>
<TEXT>

   İhbar üzerine horoz dövüşü yaptıran 23 kişi gözaltına alınırken, horozlara el konuldu. Horozcular kendilerini "Çay içip sohbet ediyoruz" diye savundu... 
      BÜNYAMİN AYGÜN İstanbul 
   
   Küçükçekmece Altınşehir'de tek katlı binanın çatısındaki barakada horoz dövüştüren gruba düzenlenen baskında 23 kişi gözaltına alındı. Kanlar içindeki horozlar da Tarım İl Müdürlüğü yetkililerine teslim edildi. 
   DOSHAYAT Doğa ve Sokak Hayvanlarını Koruma Derneği Başkanı Süsen Erkuş, kendilerine ulaşan 'Küçükçekmece Altınşehir'de horoz dövüştürülüyor' ihbarını polise bildirdi. Polis, Erkuş ve diğer dernek üyeleriyle birlikte önceki akşam saat 20.00 sıralarında Altınşehir'de dövüşlerin yapıldığı barakaya baskın düzenledi. Polisi karşısında görünce neye uğradığını şaşıran 23 kişiden bazıları kanlar içindeki horozların kafalarını havluyla gizlemeye çalıştı. 
   Barakada bulunan herkes gözaltına alınırken, kavgadan yeni çıkmış olan yaralı üç horoz da polisler tarafından karakola götürüldü. Birinin sağlık durumu oldukça ağır olan horozlar, daha sonra zimmet karşılığı Tarım İl Müdürlüğü görevlilerine teslim edildi. 
   
   'Burası çay ocağı' 
   Barakanın sahibi olduğu öne sürülen Doğan Tepecik, kendini "Burası çay ocağı. Burada horoz dövüşü yaptırılmıyor. Biz arkadaşlarla sohbet ediyorduk" diye savunurken, Süsen Erkuş da, dövüştürülen horozlara insafsızca davranıldığını belirterek şunları söyledi "Ayaklarına jiletler takılarak dövüştürülüyorlar. Horoz dövüşü Irak'ta ve Afganistan'da var. Bu çağdışı uygulamaya birileri artık dur demeli..." 
   
   
</TEXT>
</DOC>
