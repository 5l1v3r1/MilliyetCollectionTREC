<DOC>
<DOCNO> 233255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur18.html </URL>
<DATE> 2004/04/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Konya'da Zümrüt apartmanı artık yok ama postaları hala geliyor... 
</HEADLINE>
<TEXT>

     Konya'da çöken Zümrüt Apartmanı'na gelen mektuplar hayatını kaybedenlerin yakınlarına teslim ediliyor. 
     Merkez Selçuklu İlçesi Kerkük Caddesi'nde 2 Şubat günü çökmesiyle 92 kişinin öldüğü 29 kişinin de yaralandığı Zümrüt Apartmanı'na gelen postalar, Posta İşletmesi Baş Müdürlüğü tarafından tahsis edilen 160 numaralı posta kutusunda toplanıyor. 
     Posta kutusunda bir kısmı hayatta olmayan sahipleri tarafından alınmayı bekleyen postalar yeni bir uygulamayla enkazda ölenlerin cenazelerini teslim alan kişilerin adreslerine teslim edilmeye başlandı. 
     Yetkililer, son günlerde Zümrüt Apartmanı adresine günlük 3-5 adet posta geldiğini, bunların çoğunluğunun da bankaların kredi kartı ekstreleri olduğunu kaydetti. 
     Zümrüt Apartmanı için ayrılan 160 numaralı posta kutusuna biriken postaların tamamının bu iş için görevlendirilen bir memur tarafından yakınlarına ulaştırılarak teslim edildiğini ifade eden yetkililer, bu uygulamanın en az yıl sonuna kadar devam edeceğini bildirdi. 
     
</TEXT>
</DOC>
