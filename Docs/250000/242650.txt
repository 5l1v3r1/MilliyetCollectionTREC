<DOC>
<DOCNO> 242650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko18.html </URL>
<DATE> 2004/05/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mayıs ayı çekirdek enflasyon beklentisi yüzde 0.7 
</HEADLINE>
<TEXT>

     "Çekirdek enflasyon" olarak adlandırılan özel sektör imalat sanayii fiyatlarında bu ay yüzde 0.7 artış yaşanması bekleniyor. Devlet İstatistik Enstitüsü'nün DİE imalat sanayii eğilim anketine özel sektörde toplam üretimin yüzde 23.8'ini gerçekleştiren işyerleri bu ay fiyatlarını artıracağını, yüzde 3.6'sı düşüreceğini, üretimdeki payı yüzde 72.6 olan kesim ise fiyatlarında değişiklik öngörmediğini bildirdi. 
     İşyerlerinin fiyat artışı ve indirimlerine ilişkin öngördüğü oranların toplam üretimdeki paylarıyla ağırlıklandırılması yoluyla, özel sektörde bu ay fiyatların yüzde 0.7 oranında artabileceği hesaplandı. 
     
     KAMUDA FİYATLAR GERİLEYECEK 

     Kamu işyerlerinde ise üretimdeki payı itibariyle yalnızca yüzde 5.8 kesim zam eğilimi bildirirken, yüzde 46.3'lük kesim indirim yapacağını, üretimin yüzde 47.9'unu gerçekleştiren işyerleri ise fiyat düzeyini koruyacağını açıkladı. İşyerlerinin fiyatlama eğilimi ve üretimdeki paylarında yola çıkılarak yapılan hesaplamada, bu kesimde fiyatların aylık bazda yüzde 1.7 greileyeceği ortaya çıktı. Bu yolla imalat sanayii ortalamasında da fiyatların bu ay yüzde 0.3 gerileyebileceği hesaplandı. Sektör genelinde, bu ay zam yapmayı planlayan işyerlerinin toplam üretimdeki payı yüzde 16.4 olurken, indirim planlayanların oranı yüzde 21.2'ye ulaştı. Fiyat değişimi öngörmeyenlerin toplam üretimdeki payı yüzde 62.4 düzeyinde gerçekleşti. 
     
     SATIŞLAR DÜŞERKEN ÜRETİM ARTIYOR 

     Eğilim anketi, imalat sanayiinde bu ay satışlarda küçük çaplı düşüş beklendiği, ancak üretimi artırma eğiliminin var olduğunu ortaya koydu. Sektörde toplam üretimin yüzde 31.8'ini gerçekleştiren işyerleri bu ay satışlarında artış beklerken, düşüş bekleyenlerin oranı da yüzde 31.9 oldu. Beklentilere göre satışların bu ay yüzde 0.5 düşebileceği hesaplandı. Satışlarda düşüş bekleyen işyerlerinin üretimdeki payı özellikle kamuda yüzde 57.7'ye ulaştı. Bu oran özel sektörde ise yüzde 14.5'le, artış bekleyenlere göre daha düşük çıktı. Kamu kesiminin satışlarında yüzde 2.5'lik düşüşe karşılık, özel sektörün satışlarında yüzde 0.8 artış olabileceği tahmin edildi. Satışlardaki düşüş beklentisine rağmen üretimi artırma eğilimindeki işyerlerinin toplam üretimdeki payı yüzde 43.3'e ulaştı. Üretim kısmayı planlayanların ağırlığı ise yüzde 22 çıktı. Hesaplamalar, sektörün toplam üretiminde bu yüzde 3.9'luk bir artış olabileceğini ortaya koydu. Üretimin kamuda yüzde 3.1, özel sektörde ise yüzde 4.4 artması bekleniyor. İmalat sanayii işyerlerinin, toplam üretimdeki ağırlığı yüzde 31.5'e ulaşan bölümü, bu ay hammadde fiyatlarında artış, yüzde 10.2'lik ağırlığa sahip kesimi ise düşüş bekliyor. Sektörün kullandığı hammaddelerin fiyatında bu ay ortalama yüzde 0.7 oranında artış bekleniyor. 

ANKA 
     
</TEXT>
</DOC>
