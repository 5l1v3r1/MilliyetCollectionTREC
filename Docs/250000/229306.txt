<DOC>
<DOCNO> 229306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko37.html </URL>
<DATE> 2004/04/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Borusan, telekomda iddialı... 
</HEADLINE>
<TEXT>

     Borusan Holding Genel Müdürü Agah Uğur, Borusan Telekom ile telekomünikasyon pazarında büyük bir oyuncu olmak istediklerini bildirdi. 
     Uğur, Borusan Telekom'un faaliyetlerini anlatmak amacıyla düzenlediği basın toplantısında, Bnet firmasının adını değiştirerek Borusan Telekom haline getirdiklerini, bunun, Borusan grubunun bütün gücü ve taahhütüyle işin içinde olduğunu göstermeyi ve tüm telekom servislerini verebileceklerini anlatmayı amaçladığını vurguladı. 
     Sektörün liberalleşme sonrasında telekom operatörleri için cazip hale geleceğine ve büyüyeceğine inandıklarını belirten Uğur, ''Telekomünikasyon pazarında büyük bir oyuncu olmak istiyoruz'' dedi. 
     Uğur, pazarda verimliliğin artacağını, fiyatların düşeceğini ve servis sayısının artacağını dile getirerek, şunları kaydetti 
     ''Sektör, fiyatlar düşmesine rağmen büyüyecek. Kurumsal internet pazarı 30-40 milyon dolarken, liberalleşme sonrasında ses artı data hizmetleri 2.5 milyar dolar üzerine çıkıyor toplam oyun alanımız. Böyle bir büyümenin olduğu başka bir sektör Türkiye'de yok. Toplam telekom pazarı 7 milyar dolar civarında. Biz sadece kurumsal pazarda odaklanmayı, stratejimizi ona göre uyarlamayı tercih ettiğimiz için bu pazarın 2.5-3 milyar dolarlık bölümünde başarılı olmak için çalışacağız.'' Agah Uğur, öncü bir konumda olduklarını ifade ederek, 2000 yılından bu yana kurumsal pazar alanında Türkiye'nin önde gelen firmalarına hizmet verdiklerini ve yatırımlarının çoğunu tamamladıklarını dile getirdi. 
     Telekomünikasyon sektöründe kurumsal pazarda kalarak fark yaratmak istediklerini anlatan Uğur, ''Bu sektörde de diğer sektörlerde olduğu gibi, öncü olmak, farklı olmak, başarılı olmak için varız. Bir sürü oyuncudan bir tanesi olmak için değil'' diye konuştu. 
     
     GECİKMELER NORMAL 
     Uğur, hükümetin de bu sektörü liberalleştirmekte ve daha etkin hale getirmekte kararlı olduğuna inandıklarını ifade ederek, bazı gecikmelerin olduğunu ancak bu kadar önemli bir sektörün serbestleşmesinin kolay olmadığını söyledi. Uğur, ''Önümüzdeki birkaç ayda, liberalleşme yönünde verilen sözlerin neticelenmesi halinde bu serbestleşmenin ilk aşamasının olumlu ve başarılı bir şekilde tamamlanacağını düşünüyorum'' dedi. 
     Bunun bir ayağının da Türk Telekom'un özelleştirilmesi olduğunu vurgulayan Uğur, şunları kaydetti 
     ''İkisini ayrı görmek mümkün değil. O konuda da bazı gecikmeler olmakla beraber, işin büyüklüğü ve Türkiye için öneminden dolayı biraz gecikmeyi makul karşılamak gerekebilir. Türk Telekom'un özelleştirilmesi ve piyasanın serbestleşmesi Türkiye'nin hakettiği gerçek verimliliğe kavuşmasını sağlayacaktır.'' 
     
     FİYATLAR DÜŞECEK 
     Borusan Telekom Genel Müdürü Burak Gökmen de firmanın 2000 yılından bugüne kadar, kriz ortamına karşın hızla büyüdüğünü belirterek, ''Bugün itibariyle 1100 kurumsal müşteriye hizmet veren sektörün lider firması haline geldik'' dedi. 
     Borusan Telekom'un, kurumları internete bağlamak, kuruluşların internete çıkışını sağlamak ve çok noktalı kurumların noktalarını birbirine bağlayarak, işlemlerini on-line olarak yapmalarını sağladıklarını anlatan Gökmen, ''Hedefimiz, telekomünikasyon pazarında bir alternatif telekom operatörü olmak ve sunduğumuz data hizmetlerinin yanına ses hizmetlerini de koyarak daha zenginleştirilmiş bir ürün ve servis portföyünü müşterilerimize sunuyor olmak'' diye konuştu. 
     Gökmen, serbestleşmeyle, birkaç yıl içinde alternatiflerin yüzde 25-30 civarında pazar payına ulaşacağını, fiyatların yıllık yüzde 20-25'in üzerinde düşeceğini, ancak kullanımın artmasıyla pazarın büyümeye devam edeceğini söyledi. 
     Şu anda 40'ın üzerinde şirketin lisans başvurusu yaptığını, ancak belli bir sürenin sonunda pazarın 4-5 büyük oyuncu tarafından paylaşılacağına inandıklarını vurgulayan Gökmen, ''Biz de bu oyunculardan birisi, lideri olmayı hedefliyoruz'' diye konuştu. 
     
     20 MİLYON DOLARIN ÜZERİNDE YATIRIM YAPTIK 
     Gökmen, komple çözüm paketleri, farklı tipte ödeme seçenekleri sunacaklarını, faturalama ve raporlama konusunda kuruluşlara ciddi avantajlar getireceklerini, internet üzerinden on-line olarak belirli bilgilerin anlık olarak alınmasını sağlayacaklarını bildirdi. 
     Soruları da yanıtlayan Gökmen, serbestleşmenin gecikmesinin maliyetine ilişkin bir soru üzerine, bunun bir maliyeti olduğunu, ancak kurumsal müşterilere şu anda bazı hizmetleri vermeleri dolayısıyla zarar etmediklerini söyledi. 
     Gökmen, yaptıkları yatırımlarla ilgili bir soruyu yanıtlarken de, 2000 yılının başından beri toplam 20 milyon doların üzerinde yatırım gerçekleştirdikleri kaydetti. 
     
</TEXT>
</DOC>
