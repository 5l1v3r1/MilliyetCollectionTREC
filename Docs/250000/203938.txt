<DOC>
<DOCNO> 203938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko17.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'yı Parmalat krizi vurdu 
</HEADLINE>
<TEXT>

     Banka ve finans kuruluşlarının atadığı Enrico Bondi başkanlığındaki yeni yönetim kurulu Parmalat Grubu'nu kurtarabilmek için çalışmalarını sürdürürken, Milano ve Parma cumhuriyet savcılıkları da sorumluların ifadesini almak için kolları sıvadı. 
     İtalyan hükümeti de Parmalat krizi konusunda neler yapılabileceğini ele alma hazırlanırken, Meclis Başkanı Pierferdinando Casini, bilgi toplama amacıyla krizin parlamenterlerden oluşan bir heyet tarafından da soruşturulacağını açıkladı. 
     Milano ve Parma savcılıkları tarafından İtalya'nın çokuluslu şirketlerinden Parmalat Grubu'nun eski yöneticilerinden yaklaşık yirmi kişi hakkında soruşturma başlatıldığı bildirildi. Sanıklar, bütçede usulsüzlük ve sahte belge kullanımıyla suçlanıyorlar. Calisto Tanzi ve oğlu Stefano, grubun eski finans müdürlerinden Fausto Tonna, Alberto Ferraris ve Luciano Del Sodato yanı sıra 2002 Bütçesinin altında imzası olan tüm yetkililer ifadesi alınacak kişiler arasında bulunuyorlar. 
     Geçtiğimiz günlerde Parmalat Grubu'na bağlı şirketlerden Bonlat Financing'in, 2002'de kullanılan sahte bir evrakla Bank of America nezdinde 4 milyar euro tutarında nakit para beyanında bulunduğu ortaya çıkmıştı. Sahte evrakın Parmalat yöneticileri tarafından tarayıcı ile tanzim edildiği ileri sürülüyor. 
     
     SAVCI ''HERŞEY ORTADA'' 
     Milano savcılarından Angelo Curto, ''Her şey açıkça ortada. Başlangıçtaki olayın dışında sahte evraklar da var. Sahtecilik eylemi son derece somut bir şekilde belli'' diye konuştu. 
     Diğer usulsüzlüklerle birlikte Parmalat Grubu'nun bütçesindeki gediğin, 10 milyar euro civarında olduğu iddia ediliyor. 
     Kriz, Parmalat hisse senetlerinin borsa da dibe vurmasını da beraberinde getirdi. Aralık başında 2,289 eurodan işlem gören Parmalat hisseleri, dün yüzde 63 oranında değer kaybederek 0,11 eurodan işlem gördü. Son iki hafta içerisinde toplam 1,75 milyar euroluk bir zarar doğuran Parmalat hisse senetlerinin, Milano borsasında bugün itibarıyla tahtasının kapatıldığı bildirildi. 
     Parmalat'taki kriz gruba kredi vermiş bankaların hisselerini de olumsuz etkiledi. Dün borsadaki hisse senetlerinde, Banca İntesa yüzde 3,36, SanPaolo İmi yüzde 3,5, Capitalia yüzde 6, MPS yüzde 5,24, Banche Popolari Unite yüzde 2,96, BNL yüzde 5,46 oranında düşüşe tanık oldu. 
     
</TEXT>
</DOC>
