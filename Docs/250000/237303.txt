<DOC>
<DOCNO> 237303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur27.html </URL>
<DATE> 2004/05/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tam ay tutulması bu akşam gerçekleşecek... 
</HEADLINE>
<TEXT>

     Türkiye'den de izlenebilecek ''Tam Ay tutulması'', bu akşam gerçekleşecek. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden yapılan yazılı açıklamada, bu akşam tam ay tutulması yaşanacağı belirtilerek, şöyle denildi 
     ''Her dolunayda Ay, dünyanın güneşi görmeyen arka yüzünden uzaya uzanan gölgesinin yakınlarından geçer, uygun koşullar oluştuğunda bu gölgenin içine girer, gölgeden geçiş biçimine göre bu sırada ya gölgeli ya parçalı ya da tam Ay tutulması meydana gelir. 4 Mayıs'ı 5 Mayıs'a bağlayan gece, tam ay tutulması için uygun koşullar oluşmaktadır. 
     Türkiye saatiyle 20.50'de Ay, dünyanın yarı gölgesinin içinden geçmeye başlayacak, bu sırada yansıttığı güneş ışığı giderek azalırken sarımsı bir renk alacak. 
     Ay, saat 21.48'de dünyanın tam gölgesinin içine girmeye başlayacak. Rengi yavaş yavaş koyu bakır kırmızısına dönerken, saat 22.52'de tamamen tutulmuş olacaktır. Tam tutulma yaklaşık 76 dakika sürerken, Ay, tam gölgenin içinden saat 00.08'de çıkmaya başlayacaktır. Tutulma başlamadan önceki parlaklığına ise gecenin ilerleyen saatlerinde 02.09'da, yani 5 Mayıs gününe geçtiğimizde kavuşacaktır. 
     Tutulmanın her evresinde Ay, bütün Türkiye'de ufuktan yüksekte olacak ve hava bulutlu olmazsa tutulma, Ay'ın görülebildiği her yerden çıplak gözle izlenebilecek.'' 
     
</TEXT>
</DOC>
