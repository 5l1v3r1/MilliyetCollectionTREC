<DOC>
<DOCNO> 215274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/yazar/sazak.html </URL>
<DATE> 2004/02/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tarihi adım 
</HEADLINE>
<TEXT>

   NEW YORK 
   
   Tarihi zirvenin önemini BM Genel Sekreteri Kofi Annan açıklıyor 'Taraflar son 3 günde gösterdikleri cesareti önümüzdeki 3 ayda da gösterirlerse Kıbrıs'ın 1 Mayıs'ta birleşik olarak AB'ye katılması için gerçekten şans var. 40 yıldan bu yana çözüme ilk kez bu kadar yaklaştık. Tarihe geçme fırsatıyla karşı karşıyayız.' 
   Nereden nereye .. 
   Denktaş ve Papadopulos, Annan Planı'nı 1 Mayıs'tan önce referanduma götürecek müzakerelere 19 Şubat'ta Lefkoşa'da devam etmek üzere anlaşıyorlar. BM Genel Sekreteri'nin de yer aldığı üçlü fotoğraf gazetelere 'Nobel adayları' olarak yansıtılıyor. 
   Oysa Denktaş'ın imajı, New York'a adım atana dek Arafat'tan farklı değildi ve çözümün önündeki en büyük engel olarak gözüküyordu. 
   Ne oldu da Denktaş tutum değiştirdi 
   Annan Planı'nı temel alan görüşmelere 'evet' dedi. Bunda kuşkusuz Erdoğan hükümetinin ağırlığı ve Kıbrıs'taki seçim sonuçları büyük rol oynadı. Ancak Kıbrıs davasını 40 yıldır omuzlayan Denktaş, kendisine verilen 'yol haritası' içine sinmese bu kadar kolay teslim olmazdı 
   Denktaş da kendi oyun planını yapmıştı. 
   Milenyum Oteli'nin 37'nci katında Milliyet'in New York muhabiri Sema Emiroğlu ile gecenin ilerleyen saatinde KKTC lideri Denktaş ile görüşme olanağı bulduk. Kofi Annan tarafından müzakerelerin ilerleyebilmesi için sıkı bir 'ambargo' konmuştu. Kıbrıslılar'ın sevdiği deyimle, haberlere 'blackout' yani 'karartma' uygulanıyordu. Bu kavram giderek öylesine abartıldı ki, Serdar Denktaş'ın hükümet sözcüsü olarak yaptığı açıklamalar bile 'karartmaya' girmeye başladı. 
   Denktaş o gece bize hiç de 'masadan kalkacakmış ' izlenimi vermedi. Tersine, Türk tarafının görüşlerini yazılı olarak iletmesi üzerine Rumların şaşırdığını anlattı. İnisiyatif Denktaş'a geçmişti. Dörtlü zirve önerisi de Türkiye'den geldi. 
   Sonuç alınmasında, 'Kıbrıs'ta çözümsüzlük çözüm olamaz' diyen Başbakan Erdoğan ile Dışişleri Bakanı Gül'ün payları büyük. Ankara sürekli devredeydi. Kıbrıs'ta seçimin galibi Mehmet Ali Talat AB hedefine inatla asıldı. Annan Planı'nı referans alan MGK kararı öncesi Genelkurmay ve Çankaya'nın ikna edilmesinde Dışişleri güven verici rol oynadı. 
   Dışişleri Müsteşarı Uğur Ziyal'in, 'Kıbrıs'ta yeni sürecin Türkiye'nin AB üyeliği ile sonuçlanacağına olan inancını' dile getirmesi heyecan vericidir. 
   Benzer havaya, 1988'de Davos'ta Özal - Papandreu buluşmasında tanık olmuştuk. 16 yıl sonra New York zirvesinde gazetecilik temposu yanı sıra sonuçları itibariyle de 'tatmin edici' bir diplomasi trafiği yaşadık. 
   Kilitlenmiş iki kapı birden açılıyor. 
   Önce Kıbrıs, ardından AB. 
   New York'tan umutlu ayrılıyoruz. 
   
      
   
   
</TEXT>
</DOC>
