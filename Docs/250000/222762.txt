<DOC>
<DOCNO> 222762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko03.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çimento işçilerinin toplu sözleşme görüşmeleri sürüyor... 
</HEADLINE>
<TEXT>

     İşçi ve işveren sendikaları tarafından karşılıklı olarak grev ve lokavt kararı alınan 35 çimento fabrikasında çalışan 4 bin işçi adına görüşmeler sürüyor. 
     Görüşmelerde uzlaşma sağlanamaması halinde, Çimse-İş Sendikası daha önce aldığı grev kararını Mayıs ayı öncesi uygulamaya koyacak. 
     Çimse-İş Sendikası Genel Sekreteri Hasan Akmehmet, AA muhabirine yaptığı açıklamada, 35 çimento fabrikasında çalışan sendika üyesi 4 bin işçi adına 4 ay önce Çimento Müstahsilleri İşverenleri Sendikası ile başladıkları toplu iş sözleşmesi görüşmelerinde ağırlık ücret ve sosyal yardım zammı olmak üzere 14 madde üzerinde uzlaşma sağlayamadıklarını bildirdi. Bu fabrikalarda çalışan ve ortalama brüt çıplak 800 milyon lira olan işçi ücretlerine günün koşullarına uygun zam talep ettiklerini belirten Akmehmet, toplu iş sözleşmesi görüşmelerinde uzlaşma sağlanamaması nedeniyle kendilerinin grev kararına karşılık, işveren sendikasının lokavt kararı aldığını anımsattı. 
     İşveren sendikası ile görüşmelerin sürdüğüne dikkat çeken Akmehmet, ''Görüşmelerden olumlu bir sonuç almak için uğraşıyoruz. Talep ettiğimiz zam günün koşullarına göre belirlenmiş bir rakamdır. Görüşmelerden bir sonuç alamazsak, yasa gereği daha önce aldığımız grev kararını Mayıs ayı öncesinde uygulamaya koyacağız. Toplu iş sözleşmesinin masa başında bitmesini istiyoruz'' dedi. 
     
</TEXT>
</DOC>
