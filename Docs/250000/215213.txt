<DOC>
<DOCNO> 215213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko03a.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'a maaş bağlanabilir şirketler satışa çıkartılabilir 
</HEADLINE>
<TEXT>

   ANKARA Milliyet 
   
   Bankacılık alanında Türkiye'nin önde gelen hukukçularından Prof. Dr. İbrahim Kaplan, TMSF'nin alacağı 7.5 katrilyon liranın hukuken Hazine alacağı olduğunu hatırlattı. Mal varlıklarına el konulan şirketlerin hakim ortaklarının hayatlarını idare ettirebilmeleri için gerekli karşılıkların ayrılacağını söyleyen Kaplan, "6183 sayılı Amme Alacakları Tahsili Hakkındaki Kanun'un ilgili hükümlerine göre gerekli miktarlar ayrılır" dedi. 
   Fon'un devralınan şirketlere atadığı yöneticilerin, şirketlerin faaliyetiyle ilgili her türlü kararı alabileceğini belirten Kaplan, şöyle konuştu 
   "TMSF alacaklarının tahsilini tamamladıktan sonra, el konulan bu şirketlerle ilgili aktif mal varlığı tespit edilir. Açılmış olan alacak veya tazminat davalarının ardından ortada aktif bir varlık kalırsa, bunlar şirketlerin eski sahiplerine veya ilgili hak sahiplerine iade edilir." 
   
   Helikopteri kaçırma girişimi    AHMET KAYA Gaziantep DHA 
   GP Başkanı Cem Uzan'ın kullandığı helikopterin, 'ihtiyati tedbir' konularak tutulduğu Gaziantep Havaalanı'ndan pilotlar tarafından kaçırılmak istendiği, ancak bu girişimin engellendiği ileri sürüldü. Cem Uzan'ın Gaziantep'e 6 Şubat'taki seçim ziyaretinde kullandığı helikopter, 'ihtiyati tedbir' kararı nedeniyle Gaziantep Havaalanı'nda piste çekildi. Helikopterin iki pilotu 9 Şubat'ta, Gaziantep Havaalanı'na giderek, helikopteri götürmek istedi. Ancak, alan güvenlik görevlileri buna izin vermedi. 
   
   
</TEXT>
</DOC>
