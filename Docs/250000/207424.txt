<DOC>
<DOCNO> 207424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/aspo.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM BUNU HEP YAPIYOR 
</HEADLINE>
<TEXT>

   Daum, başını ağrıtan demeçleri inkar etmekte artık rakipsiz oldu. Alman hoca dün de "Bizim için Türkiye Kupası daha önemli" sözlerinin yanlış anlaşıldığını belirtti, "Şampiyonluk hedefimiz duruyor" diye konuştu 
      YUSUF KOBAL 

   
   Yıldırım'ı övdü 
   FENERBAHÇE Teknik Direktörü Christoph Daum, son günlerde Başkan Aziz Yıldırım ile aralarında sorun varmış gibi bir gündemin oluştuğunu belirterek dün sürpriz bir basın toplantısı düzenledi. Alman hoca, Yıldırım'ın Türk futbolu adına bir şans olduğuna değindi, "Onunla çalışmak benim için bir şereftir. Fenerbahçe'ye kazandırdıklarını ayrıntısıyla söylemek istemiyorum ama kazandırmak sadece kupaların alınması değildir" dedi. 
   
   Şansımız yüzde 49 
   BUGÜNE kadarki transferlerin kendi isteği doğrultusunda gerçekleştiğini tekrarlayan Daum, "İyi oyuncu almak çok zor. Mesela Alex için belki de gereğinden fazlası yapıldı" diye konuştu. Alman hoca, Rivaldo'nun Cruzeiro ile anlaşması nedeniyle Alex'in transferinden küçük de olsa bir umutlarının bulunduğunu kaydetti, "Yüzde hesabına dökecek olursak, yüzde 51 olmayacak gibi, yüzde 49 h l şansımız var" ifadesini kullandı. 
   
   'Telkin almadım' 
   ALMAN çalıştırıcı, Antalya kampına gelirken havalimanında gazetecilerle yaptığı sohbet toplantısında "Bizim için Türkiye Kupası daha önemli" sözlerinin yanlış anlaşıldığını da ima ederek, "Söylediğim şeyler yoruma açıktı. Şampiyonluğu elde etmek zor. Gerçekçi olmak lazım. Ancak bu hedefimiz sona ermedi. Bazen sadece duymak istediklerinizi alıyor olabilirsiniz. Bugünkü toplantıyı yapmam için de kimseden bir telkin almadım" diye konuştu. 
   
   'Transfer olacak' 
   ORTEGA konusunda ise Arjantinli futbolcunun Fenerbahçe'ye geri dönme isteğinin ikinci planda kaldığını anlatan Daum, "Avukatları ve menajerleri Ortega'nın kendisi hakkında daha fazla yetkiye sahipler. Mesele sadece onun gelmek istemesi değil. Kendinizi onun yerine koyun. 11 milyon dolar cezanız var ve bu halledilmediği sürece nasıl sakin bir şekilde kendinizi futbola konsantre edersiniz" dedi. Alman hoca, bu ay içinde mutlaka transfer yapacaklarını da sözlerine ekledi. 
   
   
</TEXT>
</DOC>
