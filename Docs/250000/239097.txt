<DOC>
<DOCNO> 239097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy28.html </URL>
<DATE> 2004/05/11/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Babacan "Türkiye'nin AB'ye katılımı konusunda sabırlıyız" 
</HEADLINE>
<TEXT>

     Devlet Bakanı Ali Babacan, Türkiye'nin Avrupa Birliği'ne AB girişinin zaman alacağının bilindiğini ve bu konuda sabırlı olunacağını söyledi. 
     Dünya Bankası tarafından Brüksel'de düzenlenen bir toplantıya videokonferans yöntemiyle Ankara'dan katılan Babacan, ''Bizim için önemli olan doğru raylar üzerinde ilerlemektir'' diyerek, doğru istikamette ve süratli adımlar atılmasını sağlayan reform sürecinin önemine değindi. 
     Türk kamuoyunun AB'ye katılım arzusunun sadece ekonomik değerlendirmelere değil, siyasi avantajlara ve daha iyi işleyen bir demokrasi isteğine de bağlı olduğunu anlatan Babacan, Türkiye'nin Kopenhag kriterlerini uygulayarak kaybedecek bir şeyi olmadığını, aksine bundan çok kazançlı çıkacağını belirtti. 
     AB'nin de ''kültürler ve dinler arasında köprü'' ve ''enerji koridoru'' konumundaki Türkiye'nin katılımından kazanacağı çok şey olduğuna işaret eden Devlet Bakanı Babacan, Türkiye'nin ekonomik canlılığına ve potansiyeline dikkat çekti. 
     Türkiye'nin genç ve dinamik nüfusuyla, kolaylıkla AB'nin büyüme motoru haline gelebileceğini ifade eden Babacan, AB'ye katılım halinde Türkiye'den diğer üye ülkelere yoğun göç yaşanacağına ilişkin bazı endişelerin yersiz olduğunu, aksine, iş gücünün Türkiye'ye yönelmesinin beklendiğini anlattı. 
     
</TEXT>
</DOC>
