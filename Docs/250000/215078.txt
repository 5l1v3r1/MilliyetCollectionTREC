<DOC>
<DOCNO> 215078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/siyaset/siy20.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   'Emekli olduktan sonra hacca gitsin' 
   Emniyet Genel Müdürlüğü Sözcüsü Ramazan Er, polisevinde mescit açan Rize Emniyet Müdürü İbrahim Kaya'nın uygulamalarının doğru olmadığını söyledi. Haftalık basın toplantısı düzenleyen Er, "Rize Emniyet Müdürü İbrahim Kaya'nın mescit açıp hacca gitmesini nasıl değerlendiriyorsunuz. Doğru bir uygulama mıdır, Emniyet Genel Müdürlüğü'nün bu yönde bir talimatı var mıdır " sorusuna, "Bu yönde herhangi bir talimat yoktur. Ancak, uygulamaları doğru değildir" yanıtını verdi. Er, Kaya hakkında herhangi bir inceleme olmadığını belirtti. 
   
   AKP'den 234 kişi ihraç edildi 
   Yargıtay Başsavcılığı, 2003'te 25 siyasi partiden 711 kişinin işledikleri suçlar nedeniyle partilerinden ihracını sağladı. Ocak 2003 - Ocak 2004 döneminde en fazla ihraç 234 kişiyle AKP'de yaşandı. AKP'den ihraç edilenler en fazla hırsızlık suçunu işledi, bunu sırasıyla sahtecilik, kaçakçılık, dolandırıcılık suçları izledi. AKP'yi 98 ihraçla DEHAP, 67 ihraçla ÖTP, 62 ihraçla MHP, 57 ihraçla CHP izledi. İhraç edilenlerin büyük bölümünü il ve ilçe teşkilatlarında görevli üyeler oluşturdu. 
   
   Şirin, LDP'den de istifa etti 
   İstanbul Milletvekili Emin Şirin, LDP Genel Başkanlığı ve üyeliğinden istifa etti. Şirin, "LDP'nin dernek görünümünden sıyrılıp kitle partisi görünümüne kavuşamayacağını gördüğüm için istifa ettim" dedi. LDP'nin parti programını "ultra liberal" olarak nitelendiren Şirin, bu programın uygulanabilirliği olmadığını savundu. Şirin, programda sosyal devlet anlayışının yer almadığını, sıkıyönetim durumunda bile askere görev verilmemesinden söz edildiğini kaydetti. 
   
   Eski DSP'liyi şaşırtan tablo 
   AKP, Söke'ye bağlı Yenidoğan beldesinde DSP'den bir süre önce istifa edip AKP'ye katılan Belediye Başkanı Ekrem Yılmaz'ı, aday olarak açıkladı. Yılmaz, kahvenin bir bölümünün kadınlara ayrıldığını ve harem selamlık düzende oturulduğunu görünce önce şaşırdı, daha sonra uyum sağlamak zorunda kaldı. 
   
   
   
   
   
   
</TEXT>
</DOC>
