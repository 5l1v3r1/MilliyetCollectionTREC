<DOC>
<DOCNO> 220068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo11.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş gol atamayınca... 
</HEADLINE>
<TEXT>

     Ligin ilk yarısını puan farkıyla rakiplerinin önünde lider bitiren, ancak ikinci yarıda üstüste yitirdiği puanlarla sıralamada ikinciliğe düşen Beşiktaş, gol yollarında zorlanmaya başladı. 
     Siyah-beyazlı takım, ligin ilk yarısında toplam 42 gol atarak, maç başına 2.4 gol ortalaması tuttururken, ikinci devrenin ilk 6 haftasında 6 golle 1 ortalamada kaldı. 
     
     İKİNCİ YARIDA ATILAN GOLLER AZALDI 
     Ligde ilk 6 haftada 14 gol bulan ''Kara Kartallar'', ikinci yarının ilk 6 haftasında yalnızca 6 gol atabildi. 
     Beşiktaş, ilk haftada attığı 14 golle 2.3 ortalama tutturma başarısı göstermesine karşın, ikinci yarının 6 haftasında düşüşe geçti ve 1 gol ortalaması buldu. 
     Ligin ilk yarısında da rakip filelere 42 gol atan Beşiktaş, ikinci yarının başlarında özellikle golcü oyuncuların susmasıyla gol bulmakta zorlanmaya başladı. 
     
     SKORERLER SUSTU 
     İlk yarıda Beşiktaş'ın gol yükünü taşıyan ve takımları adına toplam 25 gol atan futbolculardan İlhan Mansız'ın Japonya'ya transfer olmasının yanısıra, diğer skorerler Sergen ve Ahmed Hassan da ikinci yarıda etkisiz kaldı. 
     Sezon başında forvet arayışlarına giren, ancak teknik direktör Mircea Lucescu'nun ısrarlı olmasıyla bu girişiminden vazgeçen siyah-beyazlı takım, ilk yarıda 42 gol atarak, gol noktalarında başarılı bir performans göstermişti. 
     Devre arasında Rumen futbolcu Adrian Ilie'yi transfer eden ve bu pozisyondaki gücünü artıran Beşiktaş, İlhan Mansız'ı ise Japonya'nın Vissel Kobe takımına verdi. 
     İlhan Mansız ile 8 gol bulan Beşiktaş'ta yeni transfer Ilie ise oynadığı maçlarda şu ana dek 2 gol attı. Ilie, bu gollerini Denizlispor karşısında buldu. 
     
     AHMED HASSAN'IN DA ORTALAMASI DÜŞTÜ 
     Sezon başından beri ilk 11'de oynamamaktan yakınan, ancak sonradan girdiği maçlarda başarılı olan Ahmed Hassan, ilk yarıya oranla başarısız bir görüntü çiziyor. 
     İlk yarıda 10 gol kaydeden ve bunların 3'ünü ilk 6 hafta içinde atan Ahmed Hassan, bu devrede ise şu ana dek rakip filelere yalnızca 1 gol bırakabildi. 
     
     SERGEN DE SESSİZ KALDI 
     Bu sezon kritik maçlarda önemli goller atan Sergen de ikinci yarıda sessiz kaldı. 
     Sergen, ilk yarıda oynadığı maçlarda 7 gol kaydederken, ligin ikinci yarısında şu ana dek gol atma başarısı gösteremedi. 
     
</TEXT>
</DOC>
