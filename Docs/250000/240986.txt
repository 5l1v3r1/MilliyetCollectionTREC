<DOC>
<DOCNO> 240986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo01.html </URL>
<DATE> 2004/05/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Beyaz, Mahmut Uslu'ya sordu ''Alex ne zaman geliyor '' 
</HEADLINE>
<TEXT>

     Fenerbahçe'nin şampiyonluk kutlamaları çerçevesinde düzenlenen ''1. Fenerbahçe Efsane Yıldızlar Festivali'' bu akşam Parkorman'da yapıldı. 
     Parkorman yönetimince organize edilen festivale, asbaşkanlar Mahmut Uslu, Murat Özaydınlı, Osman Yalçın, Teknik Direktör Christoph Daum, yardımcısı Murat Kuş, idari işler sorumlusu Volkan Ballı ve futbolculardan Van Hooijdonk, Aurelio, Luciano ve Recep de katıldı. 
     Ünlü şovmen Beyaz'ın sunduğu gecede, Deniz Seki, Davut Güloğlu, Serhat ve Sefarad Grubu şarkılarıyla taraftarları coşturdu. 
     Konserlerden önce Fenerbahçeli yöneticiler, futbolcular ve teknik heyet, sunucu Beyaz tarafından tek tek sahneye çağrıldı. Şovmen Beyaz esprileriyle taraftarları güldürürken, yönetici Mahmut Uslu'ya ''Alex ne zaman geliyor '' diye sordu. Şampiyonlar Ligi için transfer çalışmalarının sürdüğünü belirten Uslu, ''Denizlispor maçından sonra Brezilya'ya gidip bu konuda çalışmalar yaptık. Görüşmelerimiz sürüyor. Biz getiremezsek, bu taraftar getirir'' diye konuşunca, büyük alkış aldı. 
     Daum ise Türkçe olarak ''Bu taraftarla şampiyonluk garanti'' diye konuştu. 
     Bu arada, Hollandalı futbolcu Van Hooijdonk, Parkorman'a geldiğinde dansöz tarafından karşılandı. 
     Şovmen Beyaz'ın, görüşlerini sorduğu Van Hooijdonk, Fenerbahçe'de bulunduğu ve şampiyonluk yaşadığı için mutlu olduğunu belirterek, ''Her yıl böyle olursa 50 yaşıma kadar oynarım'' dedi. 
     Beyaz, zaman zaman kafa golleriyle takımı kurtardığını ifade ettiği Brezilyalı oyuncu Luciano'yu kafasından öperken, futbolcular ve taraftarlar daha sonra karşılıklı tezahüratta bulundu. 
     Teknik Direktör Daum ve futbolcular, gecede bol bol imza dağıtıp, taraftarlarla fotoğraf çektirdi. 
     Biletleri 27,5 milyon lira olan organizasyonun gelirinin Fenerbahçe Kulübü'ne bırakılacağı bildirilirken, gece boyunca Parkorman'da bulunan Fenerbahçe TIR'ı da sarı-lacivertli ürünleri sattı. 
     
</TEXT>
</DOC>
