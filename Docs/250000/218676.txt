<DOC>
<DOCNO> 218676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yasam/yas05.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyette takım ruhu başarıyı kamçılıyor 
</HEADLINE>
<TEXT>

   İngiltere'de yapılan bir araştırma, grup halinde diyet yapmanın tek başına yapmaktan daha az stresli ve daha verimli olduğunu gösterdi. Grupla verilen kilo daha fazla oldu 
      DIŞ HABERLER SERVİSİ 
   
   İNGİLTERE'NİN Birmingham kentindeki Aston Üniversitesi ve Western Beslenme Merkezi'nin ortaklaşa yaptığı araştırmada, 60 kadın denek, diyet yapmayanlar, tek başlarına diyet yapanlar ve grup halinde diyet yapanlar olmak üzere 3 gruba ayrıldı. 
   
   Stresleri azalıyor 
   HER gruptaki deneklerin tükürüklerindeki stres hormonu seviyesi ölçüldü. Tek başına diyet yapanlardaki stres hormonu seviyesi diğer gruplara göre çok daha fazla çıktı. Toplu halde diyet yapan gruptaki deneklerin stres hormonu seviyesi ise diyet yapmayan deneklerle hemen hemen aynıydı. 
   
   Diyetlerine daha bağlılar 
   8 hafta süren araştırmada, tek başlarına diyet yapanların grup halinde yapanlara oranla daha az kilo verdiği de bulundu. Araştırmacılar, "Grup halinde diyet yapanlar birbirlerine destek oluyor. 'Takım ruhu' sayesinde diyetlerine bağlı kalıyor. Bu yüzden stres azalıyor ve diyet daha başarılı oluyor" dedi. 
   
   
</TEXT>
</DOC>
