<DOC>
<DOCNO> 214227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun04.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Taraflar değişiklikler konusunda anlaşırsa kabul ederiz" 
</HEADLINE>
<TEXT>

     BM Genel Sekreteri Kofi Annan, ''Kıbrıs konusunda hazırladığı plan üzerinde yapılacak değişiklikler konusunda taraflar karşılıklı anlaştığı takdirde bunları şüphesiz kabul edeceklerini'' söyledi. 
     Annan bugün BM Güvenlik Konseyi'ne Kıbrıs ve Irak konusunda ayrıntılı bir brifing verdi. 
     Daha sonra gazetecilerin sorularını yanıtlayan Annan, ''Anlaşmanın 21 Nisan'da referanduma sunulmasının planın bir parçası olduğunu ve planın müzakerelerde temel teşkil ettiğini'' ifade etti. 
     Annan, ''Bununla birlikte her hususu taraflarla müzakere edeceklerini'' sözlerine ekledi. 
     Kofi Annan, görüşmenin bugün TSİ 23.00'te, kendisi, KKTC Cumhurbaşkanı Rauf Denktaş ve Rum kesimi lideri Tassos Papadopulos arasında üçlü yapılmasının gerekçesini açıklarken de ''bazı heyetler New York'a bugün pazartesi geldiler. Kendilerini zorlamak istemiyor ve bir parça dinlenme fırsatı vermek istiyoruz'' dedi. 
     Öte yandan, Denktaş'a yakın kaynaklar, müzakerelerin tamamlanmasından sonra KKTC heyetinin yarın çarşamba New York'tan ayrılabileceğini belirtti. 
     Bu arada müzakerelerin yeniden başlaması konusunda taraflar arasında görüş birliği sağlanması halinde görüşmelerin gelecek hafta Kıbrıs'ta başlayacağı bildiriliyor. 
     
</TEXT>
</DOC>
