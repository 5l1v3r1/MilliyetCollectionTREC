<DOC>
<DOCNO> 215790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur04.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlık seçimleriyle ilgili esaslar belirlendi... 
</HEADLINE>
<TEXT>

     Yüksek Seçim Kurulu YSK , köy ve mahalle muhtarlığı seçimleri ile tutuklu ve taksirli suçlardan hükümlülerin oy kullanmasına ilişkin esasları belirledi. 
     YSK'nın konuya ilişkin kararları, Resmi Gazete'de yayımlandı. 
     Buna göre, siyasi partiler, köy ve mahalle seçimlerinde aday gösteremeyecekler. 
     İlçe seçim kurulları, dağınık seçim çevrelerinde ve yakın köylerde, sandıkları bir köy veya bir yerde toplayabilecek. 
     Sandıkların bir yerde toplanmasına karar verilmesi halinde durum, seçim gününden en az bir hafta önce ilgili çevrelere duyurulacak. 
     Sandıkların bir yer veya köyde toplanması durumunda, her çevrenin seçmeni o çevre sandığında oy kullanabilecek. 
     Köy muhtarlığı ve köy ihtiyar meclisi üyeliği, mahalle muhtarlığı ve mahalle ihtiyar heyeti üyeliği seçimlerinde adaylık usulü bulunmadığından, seçime girecek kişiler, seçime gireceklerini belirtmekle ve kendilerini tanıtmakla sınırlı etkinlik gösterebilecekler. 
     Adaylık söz konusu olmadığından bu seçime katılmak isteyenler, siyasi partilere ve bağımsız adaylara tanınan propaganda hakkından yararlanamayacak. Ancak, seçime girecek kişiler oy verme gününden önce gerek resimli gerekse kendisini yazı ile tanıtıcı nitelik taşıyan el ilanı dağıtabilecekler. 
     Bu seçimlerde kullanılacak oy pusulaları bastırılabilecek ve her türlü araçla daktilo, fotokopi ve teksir gibi çoğaltılabilecek veya kapalı oy verme yerinde seçmenler tarafından beyaz kağıda da yazılabilecek. 
     
     BEYAZ KAĞIT, SARI ZARF 
     Muhtar seçimine girecek kişi için bir ad yazılı oy pusulası yeterli olacak ve üzerine ''muhtar'' veya ''Muhtar adayı'' yazısı yazılabilecek. 
     İhtiyar meclisi ve ihtiyar heyeti üyeliği seçimi için bir veya birden çok üye biraraya gelerek o seçim çevresinden seçilmesi gereken asıl üye sayısı kadar ad yazılı oy pusulası bastırıp çoğaltabilecekler. Oy pusulasının üzerine de ''üye adayı'', ''ihtiyar meclisi üyesi'' veya ''ihtiyar heyeti üyesi'' sözcükleri yazılabilecek. 
     Seçime girecek kişilerin bastırdıkları oy pusulalarını sandık kurulunun gözetiminde kapalı oy verme yerine koyabilecekleri gibi seçim gününden önce dağıtabilecekler. 
     Oy pusulaları için ancak beyaz kağıt kullanılabilecek, renkli kağıtlara basılmış veya yazılmış oylar geçersiz sayılacak. 
     Oy pusularının YSK'ca hazırlanan çift mühürlü sarı renkli zarfa konularak, oy sandığına atılacak. 
     Bu seçimlerde evet veya tercih mühürü basılmasına gerek olmayacak. Mühür basılan oy pusulaları geçersiz sayılmayacak. 
     
     TUTUKLU VE HÜKÜMLÜLERİN OY KULLANMASI 
     Mahalli idareler genel seçimlerinde ceza infaz kurumları ve tutukevlerinde bulunan seçmen niteliğine sahip, tutuklu ve taksirli suçlardan hükümlü olanlar oy kullanabilecek. 
     Tutukevi sandık seçmen listelerine, 7 Ocak 2004 tarihinden önce herhangi bir sandık seçmen listesinde kayıtlı olduğunu belgeleyenler, bu tarihten sonra tutuklanıp da seçmen bilgi kağıdı getiren tutuklular ve taksirli suçlardan hükümlüler de dahil edilecek. 
     7 Ocak 2004'ten sonra yeni kurulan ceza ve tutukevlerindeki tutuklu ve taksirli suçlardan hükümlüler için de sandık seçmen listesi oluşturulacak. 
     23 Mart 2004 tarihi itibariyle kesinleşen seçmen listelerine kayıtlı bulunan tutuklu ve taksirli suçlardan hükümlü olanlar, o mahalde yapılan tüm seçim türleri için oy kullanabilecek. 
     Meşruten tahliye İnfaz Yasası'na göre şartla tahliye edilenler tahliye olan hükümlüler, hükümlülük durumları devam ettiğinden bihakkın tahliye oluncaya kadar oy kullanamayacak. 
     
</TEXT>
</DOC>
