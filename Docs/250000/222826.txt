<DOC>
<DOCNO> 222826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, İtalyan takımalarına karşı üstün... 
</HEADLINE>
<TEXT>

     Basketbolda Erkekler Avrupa Ligi 2. tur E Grubu'nda mücadele eden ve yarın kendi sahasında Skipper Bologna ile karşılaşacak Efes Pilsen'in, İtalyan takımlarına karşı büyük üstünlüğü bulunuyor. 
     Efes Pilsen, Avrupa kupalarında İtalyan takımlarıyla bugüne dek 44 maç yaparken, 27 galibiyet, 17 yenilgi aldı. 
     Avrupa arenasında İtalyan takımlarıyla ilk maçını 1980-81 sezonunda Varese ile yapan lacivert-beyazlılar, bu karşılaşmadan 74-84 mağlup ayrılırken, bu ülkenin takımları karşısında ilk galibiyetini de 1981-82 sezonunda Avrupa Radivoj Koraç Kupası'nda Lattle Sole Bologna'yı 99-92 yenerek aldı. 
     Efes Pilsen, bu sezon ilk tur maçlarında İtalyan takımlarından Benetton Treviso ile yaptığı maçlarda ise 1 galibiyet, 1 de yenilgi elde etti. 
     
     SAHASINDA EZİCİ BİR ÜSTÜNLÜĞÜ BULUNUYOR 
     Efes Pilsen'in İtalyan takımlarına karşı kendi sahasında ezici bir üstünlüğü bulunuyor. 
     Lacivert-beyazlılar, İtalyan takımlarıyla kendi sahasında bugüne dek 21 maç yaparken, 18 galibiyet elde etti. İstanbul takımı, kendi sahasında İtalyan takımlarına sadece 3 kez mağlup oldu. 
     
     EN FARKLI SKORLU GALİBİYETLER 
     Efes Pilsen, İtalyan takımlarını 6 kez farklı yenmeyi başardı. 
     1999-2000 sezonunda PAF Bologna'yı 26 sayı farkla 99-63 yenen Efes Pilsen, Team System Bologna'yı 24 sayı farkla 102-78, Scavolini Pesaro'yu 23 sayı farkla 87-64, Varese'yi 20 sayı farkla 80-60, Clear Cantu'yu 18 sayı farkla 88-70 ve Kinder Bologna'yı da 15 sayı farkla 75-60 mağlup etti. 
     Lacivert-beyazlılar, İtalyan takımları karşısındaki bütün farklı galibiyetlerini kendi sahasında aldı. 
     
     EN FARKLI SKORLU YENİLGİLER 
     Lacivert-beyazlılar, İtalyan takımları karşısında 8 kez de farklı mağlup oldu. 
     Efes Pilsen, 1984-85 sezonunda Avrupa Şampiyon Kulüpler Kupası'nda Banco Di Roma'ya 35 sayı farkla 90-55 mağlup olarak en ağır yenilgilerinden birini aldı. 
     İstanbul ekibi, Scavolini Pesaro'ya 103-66, Varese'ye 88-69 ve 80-56, Buckler Bologna'ya 85-65, PAF Bologna'ya 76-56 ve Skipper Bologna'ya da 75-57 mağlup oldu. 
     
     AVRUPA'DA 305. MAÇ 
     Efes Pilsen, yarın Skipper Bologna ile yapacağı maçla Avrupa kupalarında 305. maçına çıkacak. 
     Lacivert-beyazlılar, Avrupa kupalarında bugüne dek yaptığı 304 maçta 190 galibiyet, 114 yenilgi aldı. 
     
</TEXT>
</DOC>
