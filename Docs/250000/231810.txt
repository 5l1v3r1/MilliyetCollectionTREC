<DOC>
<DOCNO> 231810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur48.html </URL>
<DATE> 2004/04/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
TEM otoyolunda trafik kazası 2 ölü, 2 yaralı 
</HEADLINE>
<TEXT>

     TEM Otoyolu Kurtköy mevkiindeki trafik kazasında 2 kişi öldü, 2 kişi yaralandı. 
     Alınan bilgiye göre, İstanbul'dan Ankara yönüne giden Adem Önder'in kullandığı 34 TN 0410 plakalı panelvan tipi kamyonet, şerit değiştirirken sağanak yağışın da etkisiyle Muzaffer Yıldız'ın kullandığı 33 LC 669 plakalı kamyonun ön tarafına çarptı. 
     Çarpışmanın ardından bir süre sürüklenen iki araç durduktan sonra, sürücüler ile kamyondaki Hasan Kervalı, kazayı polise bildirmek üzere araçlarından indi. Ancak bu sırada 73 FD 645 plakalı TIR'ı kullanan Cevat Tosun, kaza yapan araçları geç fark ederek aracını zamanında durduramadı ve araçlar ile yanında bekleyen kişilere çarptı. 
     Hasan Kervalı, Adem Önder, Muzaffer Yıldız ve Cevat Tosun ambulanslarla Kartal Dr. Lütfi Kırdar Eğitim ve Araştırma Hastanesi'ne götürüldü. Kervalı ve Önder'in olay yerinde öldüğü anlaşılırken, ağır yaralanan Muzaffer Yıldız ile Cevat Tosun tedavi altına alındı. 
     Öte yandan, kaza nedeniyle TEM Otoyolu yaklaşık 2 saat trafiğe kapalı kalırken, Ankara yönünde uzun kuyruklar oluştu. 
     
</TEXT>
</DOC>
