<DOC>
<DOCNO> 224751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun34.html </URL>
<DATE> 2004/03/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kritik Burgenstock müzakarelerine start veriliyor 
</HEADLINE>
<TEXT>

     Kıbrıs sorununa 1 Mayıs'tan önce çözüm bulma çabaları, yarından itibaren yeni ve kritik bir aşamasına giriyor. Yarın İsviçre'nin Lüzern gölü kenarındaki Burgenstock Palace Park Oteli'nde Türkiye ve Yunanistan'ın katılımıyla da başlayacak "dörtlü müzakereler" için belirli bir prosedürün bulunmadığı ifade ediliyor. Müzakerelerde, düne kadar Lefkoşa'da iki taraf arasında sürdürülen görüşmelerin kaldığı yerden başlayacağı bildiriliyor. 
     Garantör iki ülke Türkiye ve Yunanistan'ın da katılımıyla "dörtlü" format ile yapılacak İsviçre'deki görüşmelerin ilk aşamasına Cumhurbaşkanı Rauf Denktaş'ın gitmeme kararı üzerine KKTC'yi Başbakan Mehmet Ali Talat ve Dışişleri Bakanı Serdar Denktaş temsil edecek. 
     Denktaş'ın gitmeme kararına rağmen Rum lideri Tassos Papadopulos'un Rum heyetine başkanlığı edeceği görüşmelerde Kıbrıslı katılımcıların yanı sıra, Türk ve Yunan Dışişleri Bakanları Abdullah Gül ve Petros Molyviatis de bulunacak. 
     Türkiye'den giden heyette ayrıca Dışişleri Müsteşarı Uğur Ziyal, Kıbrıs'tan sorumlu Müsteşar Yardımcısı Baki İlkin, Genel Müdür Ertuğrul Apakan ve hukuk uzmanı Büyükelçi Deniz Bölükbaşı yer alıyor. 
     Yunan heyetinde ise, Dışişleri Bakanlığı Müsteşarı G.Valinakis'in de bulunacağı "dörtlü" görüşmeleri izlemek üzere İsviçre'de ABD Dışışleri Bakanlığı Kıbrıs Koordinatörü Thomas Weston, ABD'nin Lefkoşa Büyükelçisi Michael Klosson ve Kıbrıs'tan sorumlu İngiltere Dışişleri Müsteşar Yardımcısı Dominic Chilcott da hazır bulunacak. 
     "Dörtlü" müzakerelerinin, Pazar günü başlayacak son aşamasına katılmak üzere ise, Başbakan Recep Tayyip Erdoğan, Yunan Başbakanı Kostas Karamanlis ve BM Genel Sekreteri Kofi Annan'ın Cumartesi günü Burgenstock'a gelmesi öngörülüyor. 
     
     BELİRLİ BİR FORMAT YOK 
     Bu arada, Burgenstock'daki müzakerelerin belirli bir formatı olmadığı ifade ediliyor. Nitekim, BM Genel Sekreterinin Kıbrıs Özel Temsilcisi Alvaro de Soto, konuya ilişkin olarak yaptığı açıklamada toplantıların nasıl yapılacağı konusunda bir prosedür belirlenmediğini söyledi. 
     En ideal formatın doğrudan toplantıların olacağını ifade eden De Soto, "Belirli bir prosedür yok. Büyük bir olasılıkla tüm katılımcıların bulunacağı toplantılar, doğrudan görüşmeler ve BM'nin mekik diplomasından oluşan bir kombinasyon olacak" demişti. 
     
     GÜNDEM 
     İsviçre'deki müzakerelerin, Kıbrıs'ta yapılan görüşmelerin kaldığı yerden başlayacağı ifade ediliyor. 
     Adada oluşturulan teknik komitelerin çalışmalarında kayda değer bir ilerleme sağlandığı, bu çalışmaların sonucunun taraflara sunulacağı bildiriliyor. 
     Nitekim De Soto'nun verdiği bilgiye göre, birleşik devletin bayrağı ve marşını belirlemek üzere oluşturulan komitede görüş birliğine varıldı. Hukuk Komitesi de çalışlamalarını ileri bir aşamaya getirerek 15 yasayı tamamlarken 87 taslağı da son aşamasına getirdi. 
     Antlaşmalar Komitesi ile Ekonomik ve Finansal Komitelerinin çalışmalarını sonuçlandırdıklarını ve bu çalışmaların da İsviçre'de taraflara sunulacağı belirtildi. 
     
</TEXT>
</DOC>
