<DOC>
<DOCNO> 220950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun34.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Michelangelo'nun "Davut"unun bilekleri kırılganlaştı... 
</HEADLINE>
<TEXT>

     Ünlü İtalyan Rönesans heykeltraşı Michelangelo'nun, Floransa Akademi Galerisi'nde saklanan ve onarımı süren ''Davut'' adlı heykelinin bileklerinin ''kırılganlaştığı'' ve ''kapsamlı bir röntgen filminin'' çekileceği bildirildi. 
     Onarım sorumlusu Cinzia Parnigoni, 8 Eylül'de 500. yaşgünü kutlanacak heykelin ayak bileklerinin, 5,17 metre yüksekliğindeki 5572 kilogram ağırlığı taşıyamayacak ölçüde zayıf kaldığını belirtti. 
     Parnigoni, Bologna Üniversitesi'nde çalışan uzmanların, ''Davut'un sağlık durumunu'' kontrol etmek için tomografisini çekeceklerini kaydederken, müze yöneticisi Franca Falletti, ''Heykelin sol ayak bileğindeki ve sağ bacağa destek veren kaidedeki çatlaklardan dolayı endişeliyiz'' dedi. 
     Heykelin bileklerindeki hassasiyet 19. yüzyıldan bu yana biliniyordu. ''Davut'', yetkililer tarafından, yapıldığı 1504'ten beri sergilendiği Piazza della Signoria'dan 1873'te alınmış ve korunaklı bir yere götürülürken, bileklerindeki zaafiyet de ortaya çıkmıştı. 
     Heykelde meydana gelen bir başka deformasyon ise saçlarındaki 2-3 milimetrelik pas olarak açıklandı. 
     Bu arada, Mayıs ayında açılacak ''Davut''un, saf suyla ''temiz bir banyo'' yaptığı kaydedildi. 
     Dünya Kadınlar Günü dolayısıyla dün, Davut'un başına, onarımında çalışan 10 kadına jest olarak, mimozalardan oluşan bir taç takıldı. 
     
</TEXT>
</DOC>
