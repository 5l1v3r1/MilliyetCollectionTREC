<DOC>
<DOCNO> 244912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/yasam/axyas01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye hoş geldiniz Biraz çile çekeceksiniz 
</HEADLINE>
<TEXT>


İstanbul Atatürk Havalimanı'na gelen turistler, personel yetersizliği nedeniyle uzayan kuyruklara girip, 'yürümeyen' yürüyen merdivenlerden inip uzun bir yürüyüşten sonra otobüslere ulaşıyor... 

Sinan Toros 

Turizm sezonu açıldı ama İstanbul Atatürk Havalimanı'ndaki 'pasaport işkencesi', turistleri Türkiye'ye geldiklerine pişman ediyor. Çeşitli ülkelerden İstanbul'a gelen turistler, uçaktan iner inmez karşılarında metrelerce uzayan pasaport kontrol kuyruklarını görünce neye uğradığını şaşırıyor. Polis sayısının yetersizliği nedeniyle saatlerce kuyrukta bekleyen turistler için bir çile de, bagajlarını aldıktan sonra başlıyor. 

Merdivenler de 'yürümüyor' 
Gümrük kontrolünden sonra terminal dışına çıkıp otobüse bineceklerini düşünen turistler, yeni uygulama nedeniyle zorlu bir yolculuğa başlıyor. 
Terminal önüne gelmelerine izin verilmeyen ve yeni yapılan park alanında bekletilen otobüslere binebilmek için asansör ve adı yürüyen merdiven olan fakat aslında yürümeyen merdivenden metro katına iniliyor. 20 - 30 metre yükseklikteki merdivenlerden ellerinde bavullarla inmek zorunda kalan turistler, düşme tehlikesi de yaşıyor. Ancak maratonu andıran yolculuk burada da bitmiyor. Metro katına inen turistler, ancak 200 - 300 metre yürüdükten sonra otobüslerine ulaşabiliyor. 

Turistlerden imzalı protesto 
Yolcuların, daha önceden Dış Hatlar Terminali'nden çıkıp otobüslere bindiğini belirten turizmciler ile tur şirketi sahipleri, uygulamanın zaten düşük olan turist sayısını daha da azaltacağını öne sürüyor. Turistler de durumu ilgili makamlara ulaştırılmak üzere imza kampanyası yapıyor. Yetkililer ise, otobüslerin terminal önünde yolcu beklemesine, güvenlik nedeniyle izin verilmediğini söylüyor. 


</TEXT>
</DOC>
