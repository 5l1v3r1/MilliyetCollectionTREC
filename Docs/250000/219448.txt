<DOC>
<DOCNO> 219448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun15.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole'un modası geçti, şimdi gözde Charlize... 
</HEADLINE>
<TEXT>

     Ünlü aktris Charlize Theron, Oscar ödülünü kazandıktan sonra film yapımcılarını peşinden koşturmaya başladı. 
     Ücretini 10 milyon dolara yükselterek bir bilim-kurgu filmi için anlaşma imzalayan yıldız yeni gözde olurken, adeta ''modası geçen'' geçen yılın Oscarlı güzeli Nicole Kidman, ''yaşlı bulunduğu'' için ''Constant Gardener'' adlı filmin kadrosundan çıkarıldı. 
     Internetteki ''eonline'' ve ''imdb'' sitelerinin haberlerine göre, şimdi moda Güney Afrikalı güzel Charlize Theron. Oscar gecesinde göz kamaştıran 28 yaşındaki Theron, ''Cani-Monster'' filmindeki rolüyle ''En İyi Kadın Oyuncu'' dalında ödülünü kucakladıktan sonra iyice popülaritesini artırdı. 
     Film başına 10 milyon dolar alarak Hollywood'un en çok kazanan yıldızları arasına giren Theron, ''Aeon Flux'' adlı bilim-kurgu filminde tıpkı ''Lara Croft'' gibi dövüşecek, uzakdoğu dövüş sanatının numaralarıyla rakiplerini altedecek. 
     MTV'de yayınlanan çizgi diziden beyazperdeye uyarlanacak yapım, bugünden 400 yıl ileriye gidecek ve Theron, insan soyunu tehdit eden bir virüsle kıyasıya mücadele edecek. 
     Peter Chung tarafından yazılan seriden beyazperdeye aktarılan yapımın yönetmeni Karyn Kusama. Senaryosunu Phil Hay ve Matt Manfredi'nin kaleme aldığı filmin çekimlerine Temmuz ayında Berlin'de başlanacak. 
     
     DÜĞÜN YOK 

     Bu arada, Oscar kazandıktan sonra haberleriyle basını süsleyen Charlize Theron, ''National Enquirer'' adlı magazin gazetesinin evleneceğine ilişkin haberini yalanladı. 
     Aktör Stuart Townsend ile Malibu'da bu yıl köpeklerinin nedime, aktör Keanu Reeves'in grubu ''Dogstar''ın da orkestra olarak yer alacağı bir plaj düğünüyle evlenecekleri yönündeki habere çok güldüğünü belirten Theron, ''Kulağa çok hoş geliyor. Ama ne yazık ki biz orada olmayacağız'' dedi. 
     
     KIDMAN'A ŞOK HABER 

     Geçen yılın gözde Oscarlı yıldızı Nicole Kidman ise giderek gözden düşüyor. 
     Ödül aldıktan sonra yapımcıların gözdesi olan Kidman, John Le Carre'ın eserinden beyazperdeye uyarlanacak ''The Constant Gardener'' filminin kadrosundan ''yaşlı olduğu'' gerekçesiyle çıkarıldı. 
     Yönetmen Fernando Meirelles, 36 yaşındaki güzelin, ''Tessa Quayle'' rolü için yaşlı olduğuna karar verdi ve onun yerine Kidman'ın yakın arkadaşı Naomi Watts'ı seçti. 
     
</TEXT>
</DOC>
