<DOC>
<DOCNO> 201753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy02.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, yeni genel başkanını bugün seçiyor 
</HEADLINE>
<TEXT>

   Nesrin Nas'ın en kuvvetli aday olduğu ANAP kongresinde asıl yarış MKYK üyeliği için yaşanacak 
      HAKAN ŞANLITÜRK Ankara 

   
   ANAP'ın 8. Olağan Büyük Kongresi bugün toplanacak. Parlamento dışında kalmasından sonraki bir yıllık süreçte ikinci büyük kongresini yapacak olan partide genel başkanlık için en kuvvetli aday olan Nesrin Nas, "Yeni bir ufuk, net bir duruş ve kafası karışık olmayan bir parti" sloganıyla delegelere seslenecek. 
   Kongrelerini tamamlayamayan 15 il nedeniyle 1051 delegenin oy kullanacağı ANAP Büyük Kongresi ilk kez bir otel salonunda yapılacak. Esenboğa yolundaki Büyük Anadolu Oteli'nin salon kapasitesi kongre nedeniyle 1000 kişiden 3500'e çıkarılırken, ilk gün Genel Başkan seçimi yapılacak. Asıl yarış 50 kişilik Merkez Karar ve Yönetim Kurulu'nun MKYK belirleneceği yarın yaşanacak. ANAP'ın eski Genel Başkanı Mesut Yılmaz, geçen kongrede olduğu gibi bu kongreye de katılmayacak. 
   
   Özdemir veda edecek 
   11 Ocak kongresine katılan kardeşi Turgut Yılmaz da kongreye gelmeyecek. Genel Başkan Ali Talip Özdemir de yapacağı veda konuşmasının ardından salondan ayrılacak. 11 Ocak'taki kongrede genel başkan seçilen Özdemir'in aday olmayacağını açıklaması üzerine yarışta yalnız kalan Nas'a karşı tek aday olan Nevşehir İl Başkanı Halil Uluer'in şansının zayıf olduğu kaydedildi. 
   
   
   
</TEXT>
</DOC>
