<DOC>
<DOCNO> 235475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/yasam/ayas.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem müzesinin duvarları çatladı 
</HEADLINE>
<TEXT>


12 Kasım depremi sonrası yapılan Bolu Deprem Müzesi dökülüyor, yetkililer ise birbirini suçluyor 


Bolu'da 12 Kasım 1999'da meydana gelen depremde yaşamını yitiren 48 kişinin anısına, Bolu Valiliği ve Belediyesi tarafından yaptırılan ve uzun süre kapalı kalan deprem müzesinin duvarları çatladı, sıvaları da dökülmeye başladı. 
Valilik yetkilileri, müzenin bakım ve sorumluluğunun belediyeye devredildiğini belirtirken, Bolu Belediye Başkanı Alaaddin Yılmaz, onarım için üzerlerine düşeni yapmaya hazır olduklarını söylese de, bir çekincesini ekledi. 

Su geliyor ama nereden 
Müze ve anıtın 2001'de Valilik Kriz Merkezi'nce 133 milyar lira harcanarak yaptırıldığını hatırlatan Bolu Belediye Başkanı Yılmaz, "Valilikle yapılan protokole göre belediye sadece çevre düzenlemesinden sorumlu. Ayrıca deprem müzesi inşaatının 3 yıldır geçici kabulü yapılmamış. Müzenin bu haliyle ziyarete açılması yanlış" dedi. 
Müzenin şantiye şefi İnşaat Mühendisi Haluk İnceler ise tavandan sızan suyun geldiği yeri bulamadıklarını, bu amaçla asma tavanları kaldırdıklarını söyledi. Müzeyi, kullanıma açıldıktan hemen sonra su basmış, olay tartışma çıkarmıştı. 


</TEXT>
</DOC>
