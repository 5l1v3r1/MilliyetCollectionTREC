<DOC>
<DOCNO> 204780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun19.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi'ye bombalı paket 
</HEADLINE>
<TEXT>

     AB Komisyonu Başkanı Romano Prodi'nin Bologna'da Gerusalemme Caddesi'ndeki evine gönderilen bombanın, hediye süsü verilmiş bir paket olduğu bildirildi. 
     Bombanın, İtalyan yazar Gabriele d'Annunzio'nun ''Il Piacere'' Zevk adlı romanının içine yerleştirilmiş olduğu öğrenildi. 
     Haberi ilk veren ANSA Ajansı, Prodi'ye bombalı ''mektup'' gönderildiğini bildirmişti. Resmi açıklamalarda, gönderinin bir ''paket'' olduğu anlaşıldı. 
     Siyasilerden Romano Prodi'ye dayanışma mesajı yağarken, İtalya Meclis Başkanı Pierferdinando Casini, olay sonrasında ziyaret ettiği Prodi'nin evinden çıkmasının ardından yaptığı kısa açıklamada, ''Bu, hiç şakaya alınmaması gereken, son derece vahim bir olay. Ancak Prodi'nin iyi olduğunu söylemeliyim'' diye konuştu. 
     Evin çevresinde geniş güvenlik önlemleri alınmasının ardından, Prodi'nin Bologna'daki ikametgahına, üst düzey siyasiler dışında hiç kimsenin yaklaşmasına izin verilmediği bildirildi. 
     
</TEXT>
</DOC>
