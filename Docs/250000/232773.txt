<DOC>
<DOCNO> 232773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun62.html </URL>
<DATE> 2004/04/19/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
ABD, Hamas'ın "İşlemez duruma getirilmesini" istedi 
</HEADLINE>
<TEXT>

     Amerikan yönetimi, terörist bir örgüt olarak nitelediği Hamas'ın ''işlemez duruma getirilmesini'' istedi. 
     ABD Dışişleri Bakanlığı Sözcüsü Richard Boucher, Hamas lideri Abdülaziz Rantisi'nin öldürülmesi ile ilgili olarak yaptığı açıklamada, Hamas'ın terörist bir örgüt olduğunu, İsrail tarafından öldürülen Abdülaziz Rantisi'nin de bu örgütün bir lideri olduğunu hatırlattı. 
     Filistin hükümetinin Hamas'ı zaman içinde kapatması, örgütün Filistinlilere sağladığı sosyal hizmetleriyse hükümetin sağlaması gerektiğini kaydeden Richard Boucher, ''Hamas'ı işlemez duruma getirecek kişiler aradıklarını'' söyledi. 
     Boucher, ''Amerikan yönetiminin hedeflenmiş suikastlere karşı olup olmadığını''na ilişkin bir soru üzerine, Amerikan politikasının değişmediğini kaydetti. 
     Filistinli liderler, geçen hafta, ABD Başkanı George Bush'u, Yahudilere Batı Şeria'da kalmaları konusunda destek vermek, Filistinli sürgünlerin İsrail'e yeniden yerleşmelerine karşı çıkmakla suçlamıştı. 
     Öte yandan, Ürdün Kralı Abdullah'ın çarşamba günü Beyaz Saray'da Bush ile biraraya geleceği belirtildi. 
     
</TEXT>
</DOC>
