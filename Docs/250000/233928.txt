<DOC>
<DOCNO> 233928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur12.html </URL>
<DATE> 2004/04/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk şirketi Gümrük Birliği'nden şikayetçi oldu, AB savunma verdi .. 
</HEADLINE>
<TEXT>

     Avrupa Birliği AB , bir Türk şirketinin Gümrük Birliği nedeniyle uğradığı zararın tazmini istemiyle yaptığı başvuruda, Avrupa Adalet Divanı'na savunmasını verdi. Savunmada, başvurunun zamanaşımından reddedilmesi istendi. 
     Şirketin avukatı, Selim Sarıibrahimoğlu, Gümrük Birliği yürürlükte bulunduğu ve zarar devam ettiği sürece zamanaşımının söz konusu olamayacağını bildirdi. 
     Alınan bilgiye göre, otomotiv yan sanayi ürünü rulman üreten Yedaş A.Ş'nin avukatı Selim Sarıibrahimoğlu, firmanın, Gümrük Birliği prosedürleri nedeniyle zarara uğradığını ileri sürerek, bu zararın tazmini istemiyle Avrupa Adalet Divanı'na başvurdu. 
     Bu başvuru kapsamında AB, Avrupa Adalet Divanı'na savunmasını iletti. 
     Savunmada, Gümrük Birliği'ni oluşturan 1 95 sayılı kararın, Avrupa Topluluğu'na ait olmadığı, bu kararın, Avrupa Konseyi ve Avrupa Komisyonu tarafından kabul edilmediği kaydedildi. Savunmada, 1 95 sayılı kararın 22 Aralık 1995'te kabul edildiği, başvurunun ise mahkemeye 2 Aralık 2003'te kaydedildiği belirtilerek, Avrupa Divanı Kanunu'nun, topluluk aleyhine sözleşme dışı sorumluluktan doğan iddiaların, iddia konusu olayın gerçekleşmesinden itibaren beş yıl sonra zamanaşımına uğrayacağını öngördüğü belirtildi. Bu nedenle, tazminat iddiasında bulunmak için öngörülen sürenin zamanaşımına uğradığı ifade edilen savunmada, başvurunun zamanında yapılmadığı için reddedilmesi istendi. 
     Ortada mevcut bir zararın varlığını gösteren hiç bir kanıt bulunmadığı iddia edilen savunmada, ''Başvuru ve eklerine göre davacı tarafından iddia edilen 1.200.000 Euro tutarında zararı doğrulayacak kanıta rastlanamamıştır'' denildi. 
     
     ŞİRKET SAVUNMASINI 18 MAYIS'TA VERECEK 
     YEDAŞ'ın avukatı Sarıibrahimoğlu, yaptığı açıklamada, savunma için mahkemece kendilerine 18 Mayıs'a kadar süre verildiğini hatırlattı. 
     ''Dava açarak Avrupa ailesinin hak arama kültürüne ortak olmaktayız'' diyen Sarıibrahimoğlu, Türk-AB Ortaklık Konseyi'nin AB'den ayrı bir tüzel kişiliği olmadığını ifade etti. Sarıibrahimoğlu, şunları kaydetti 
     ''Zamanaşımı iddiası sanırım bir yanlış anlamadan kaynaklanıyor. Biz 1 95 sayılı AB-Türk Ortaklık Konseyi'nin Gümrük Birliği'ni oluşturan kararının iptalini değil, bunun uygulamasından doğan bir zararı dava etmekteyiz. 
     Dolayısıyla zarar devam ettiği ve Gümrük Birliği yürürlükte bulunduğu sürece bu tür davaların açılması için zamanaşımı söz konusu olamaz. Zararlar 6 yıl sonrada oluşabilir.'' Sarıibrahimoğlu, Gümrük Birliği sonrası ve öncesi İspanya'ya toplam 190 milyar dolar, Yunanistan'a 88.8 milyar dolar, Portekiz'e 82.3 milyar dolar yardım yapıldığını, Türkiye'ye ise Gümrük Birliği öncesi 1.005 milyon Euro, sonrası 557 milyon Euro yardım yapıldığını hatırlattı. 
     Türkiye'nin Gümrük Birliği anlaşmasıyla her yıl topladığı yaklaşık 3 milyar dolar fondan da vazgeçtiğini kaydeden Sarıibrahimoğlu, ''Gümrük Birliği ile gümrüklerimizi sıfırlamamız sonucu Türk sanayiinin zarara uğramaması, rekabet gücünü yitirmemesi için AB'ın yardım yapması gerektiğini ve AB'ın bu sözünü tutmadığını söylüyoruz. AB de verdiği cevapta, 'Zamanında verseydin, beş yılı niye geçirdin Aklın neredeydi ' diyor kısaca'' dedi. 
     
     ''VİZESİZ AVRUPA ÜLKELERİNE GİRİŞ MÜMKÜN'' 
     ''Umarım bu dava, bir uyanışı ve dönüşümü sağlar'' diyen Sarıibrahimoğlu, Abdülnasır Savaş'ın Avrupa Adalet Divanı'nda kazandığı bir davaya değindi. Sarıibrahimoğlu, şöyle devam etti 
     ''İngiltere'ye turist olarak vize zorunluluğu bulunmayan dönemde yasal olarak giren Savaş ailesi, daha sonra işyeri açtıklarında AB ülkelerinin sonradan koydukları vize kararı ile karşı karşıya kaldılar ve sorunu Avrupa Adalet Divanı'na götürdüler. 
     Adalet Divanı Abdülnasır Savaş'a ilişkin vizeyi kaldırdı ve kararını, Türkiye'nin edinilmiş mevcut haklarının AB'yi kuran anlaşmalarla kötüleştirilemeyeceğine dayandırdı. 
     Bu kararla birlikte, Türkiye'den bir AB ülkesine hizmet sunmak üzere gidecek kişilere vizenin kaldırılması zorunluluğu vardır. Bu karar uyarınca artık Anadolu işverenleri bundan böyle vizesiz Avrupa ülkelerine girme hareketini başlatmalıdırlar. Konuya ilişkin açılacak davaların yaratacağı baskı, Türkiye'nin kazanılmış hakkı olan vizesiz Avrupa'ya bizi kavuşturur.'' 
     
     ''2005'E DİKKAT...'' 
     AB ile ilişkilerde ortak gümrük tarifesi uygulaması nedeniyle gerçek tehlikenin 2005 yılında gerçekleşeceğini anlatan Sarıibrahimoğlu, açıklamasında şu görüşlere yer verdi 
     ''2005 yılında Gümrük Birliği nedeniyle Türkiye'nin de taraf olduğu Uluslararası Tekstil Sözleşmesi gereği kotalar kalkacak. AB'ın üçüncü ülkelerle olan ilişkileri çerçevesinde, tam üyeliğe dönük ortak üye sayılmamız nedeniyle zengin ülke sınıfından sayılarak üçüncü ülkelere dönük hem miktar hem de düşük gümrük duvarı uygulamak durumunda kalacağız. 
     Bu durumun, Asya tekstili karşısında Türk tekstilini nasıl etkileyeceğini düşünmek bile istemiyorum.'' 
     
</TEXT>
</DOC>
