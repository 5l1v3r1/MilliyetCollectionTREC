<DOC>
<DOCNO> 227062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy12.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Halef ile selefin stat tartışması 
</HEADLINE>
<TEXT>

      BURCUM DEVREZ İstanbul 

   
   Sarıyer Belediye Başkanlığı seçimini kazanan AKP'li Yusuf Tülün, görev teslimi sırasında eski Belediye Başkanı Sedat Özsoy ile önce yanak yanağa poz verdi. Tülün ve Özsoy, daha sonra Sedat Özsoy Stadı'nın ismi yüzünden tartıştı. Mazbatasını alan Tülün, görevi Özsoy'dan devraldı. Özsoy, Tülün'den, Sarıyer'e kendi adını verdiği bir stat yaptırdığını belirterek, stadın adının değiştirilmemesi ricasında bulundu. Tülün'ün stada Sarıyerli ünlü futbolcu "Baba Kenan"ın adını koymak istediklerini belirtmesi üzerine Özsoy, "Buna şahsen ben müsaade etmem. Çünkü stadı topladığım paralarla yaptırdım. Zekeriyaköy'de başladığımız bir tesis var. Oraya 'Baba Kenan' adı konulsun" dedi. Tülün de bu adın Zekeriyaköy'deki tesise konulabileceğini belirtti. 
   
   
   
   
</TEXT>
</DOC>
