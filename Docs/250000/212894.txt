<DOC>
<DOCNO> 212894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko01.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çiftçiler emeğinin karşılığını alamıyor... AB'de durum ne 
</HEADLINE>
<TEXT>

     Atatürk Üniversitesi A.Ü Ziraat Fakültesi Tarım Politikası Anabilim Dalı Başkanı Prof. Dr. Tayyar Ayyıldız, ''Türkiye'nin AB üyeliği konusunda bekletilmesinin nedeni, tarım ve hayvancılık sektöründeki olumsuzluklardır'' dedi. 
     Ayyıldız, AA muhabirine yaptığı açıklamada, Türkiye'nin Avrupa Birliği'ne AB giriş sürecinde tam üyelik görüşmeleri başladığında, Türkiye'nin önüne konulacak 24 dosyada uyulması istenilen şartların yer alacağını, bu dosyaların en önemlilerini ise tarım ve istihdam alanlarındaki sorunlar olacağını söyledi. 
     Tarım ve işsizlik sorununun çözüldükten sonra AB'ye tam üyeliğin kabul edilebileceğini kaydeden Ayyıldız, AB ülkelerindeki mevcut tarım sisteminin zaman kaybetmeden ülkemizde de uygulanması gerektiini belirtti. 
     
     CÜCE İŞLETMELER... 
     Sermaye, işgücü ve toprakla ilgili maliyetler, yem ve cari giderlerin her işletmede olduğunu belirten Ayyıldız, Türkiye tarım ve hayvancılık sektöründeki işletmelerin ''cüce işletmeler'' olarak da bilinen aile işletmesi şeklinde küçük kapasiteli olduğunu söyledi. 
     Avrupa ülkelerinde bitkisel üretim yapan işletmelerin en az 180 dönüm arazisi olduğunu, Türkiye'deki işletmelerin ortalama 50 dönüm araziye sahip olduğunu belirten Ayyıldız, ülkemizde hayvan üretimi yapan bir aile işletmesinde 7 kişi tarafından yıllık ortalama 2.4 ton süt üretilirken, Avrupa'daki 3 çiftçi tarafından yılda ortalama 100 ton süt üretildiğini kaydetti. 
     
     ÇİFTÇİ, CEPTEN YİYİYOR... 
     Avrupa ülkeleri ile Türkiye'deki bitkisel ve hayvansal üretim yapan tarım işletmelerinin rekabet etme şansı bulunmadığına değinen Ayyıldız, şöyle devam etti 
     ''Ülkemizdeki tarım işletmelerinin küçük oluşu, üretim girdi maliyetlerinin de yükselmesine neden olmaktadır. Ülkemizde üretilen 1 litre sütün maliyetinin yüzde 60'ı geri dönüyor. Üretici ürettiği her litre sütün yüzde 40'ını cebinden karşılıyor. Avrupa ülkelerinde yüzde 120 karla üretilen süt ile ülkemizde zararına üretilen sütün aynı ortamda rekabet edebilmesi mümkün değil. Çiftçimiz, yaptığı üretim karşılığında, emeğinin karşılığını alamazken, girdi maliyetlerini bile geri alamıyor.'' 
     
     ''AVRUPA'DAN DAHA UCUZA ÜRETEBİLİRİZ'' 
     ''Türkiye'nin AB üyeliği konusunda bekletilmesinin nedeni, tarım ve hayvancılık sektöründeki olumsuzluklardır'' diyen Ayyıldız, bu olumsuzlukların zaman kaybetmeden giderilmesi gerektiğini kaydetti. 
     Tarım ve hayvancılığın kalkındırılması konusunda çiftçilere sürekli gelir desteği verilmesinin mümkün olmayacağını belirten Ayyıldız, şöyle dedi 
     ''İşletmelerin dayanıklılık ve sürekliliği için rekabet edebilecek güce sahip olunmalıdır. Standart hayvan sayısı, ihtisaslaşma ve işletmelerin arazi bütünlüğü gibi konularda gelişme sağlanmalıdır. Ülkemizde, işgücü maliyeti düşük olduğu için Avrupalılardan daha da ucuza tarım ve hayvansal ürünleri üretebiliriz. Avrupa ülkelerine pazar olmaktan kurtulmak için gerekli düzenlemeler yapılmalıdır.'' 
     
</TEXT>
</DOC>
