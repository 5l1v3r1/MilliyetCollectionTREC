<DOC>
<DOCNO> 212541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sondun08.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden Genel Müdür "Başbakanlık BBC'ye yoğun baskı yaptı" 
</HEADLINE>
<TEXT>

     BBC'nin istifa eden Genel Müdürü Greg Dyke, Irak savaşı boyunca Başbakanlığın BBC'ye yoğun baskı yaptığını söyledi. 
     The Sunday Times gazetesi, savaş sırasında Dyke'ın Başbakan Tony Blair'e gönderdiği bir mektubu yayımladı. 
     Dyke mektubunda Blair'e yönelik şu ifadelere yer veriyor ''BBC'nin radyo, televizyon ve internet yayınlarını sürekli sorgulayıp eleştiriyorsunuz. Bunda sizin yararınıza olmayan ve görüşlerinizi yansıtmayan bazı haberlerin etkili olması bizce adil değil.'' Blair'in Irak savaşı dönemindeki Basın Danışmanı Alastair Campbell'i ''kavgayı büyütmekle'' suçlayan Dyke, gazeteye yaptığı açıklamada, savaş boyunca BBC'nin Başbakanlığın yoğun baskısı altında olduğunu göstermek için mektubu açıkladığını söyledi. 
     Dyke, intihar ettiği belirtilen Savunma Bakanlığı bilim adamlarından Dr. David Kelly ile ilgili soruşturmayı yürüten Yüksek Mahkeme Yargıcı Lord Hutton'ın raporunun bu baskıyı yansıtmadığını ifade etti. 
     Bu arada, Başbakanlık sözcüsü, Dyke'ın Blair'e gönderdiği mektup hakkında, ''özel bir yazışma'' olduğu gerekçesiyle yorum yapmayacağını söyledi. 
     Sözcü, Blair'in, BBC'nin özür dilemesinden sonra bu konuyu kapatmak istediğini kaydetti. 
     Öte yandan, hükümetin, Irak'ın devrik Devlet Başkanı Saddam Hüseyin'in sakladığı düşünülen kitle imha silahlarının yarattığı riski abarttığı yolunda haber yapan ve istifa eden BBC muhabiri Andrew Gilligan, BBC yönetim kurulunu suçladı. 
     Gilligan, The Times'da yayınlanan makalesinde, yönetim kurulunun Dyke'ın istifasını reddetmesi gerektiğini savundu. 
     Yönetimin kendisine sahip çıkmadığını ifade eden muhabir, BBC'nin Blair'den özür dilemesini eleştirdi. 
     David Kelly, Gilligan'ın tartışma yaratan haberinin kaynağı olarak gösterilmişti. 
     
</TEXT>
</DOC>
