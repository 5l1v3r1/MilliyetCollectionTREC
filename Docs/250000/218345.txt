<DOC>
<DOCNO> 218345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo38.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Masöre hem PFDK'dan hem de doktordan ceza... 
</HEADLINE>
<TEXT>

     İkinci Futbol Ligi A Kategorisi takımlarından Sivasspor'un masörü İsmail Öztürk, Kocaelispor maçında hakeme itiraz ettiği için Profesyonel Futbol Disiplin Kurulu'nun PFDK verdiği 20 günlük hak mahrumiyetine üzülürken, 20 günlük bir hak mahrumiyeti de ayağının kırılması nedeniyle doktorundan geldi. 
     PFDK, 19 Şubat'taki toplantısında, Kocaelispor karşılaşmasında takımın oyuncularından Muhammed Ali'ye kırmızı kart gösteren maçın hakemi Cem Deda'ya itiraz ettiği gerekçesiyle 20 günlük hak mahrumiyetiyle cezalandırdığı Sivasspor'un masörü İsmail Öztürk, bu maçın ertesi günü ayağını kırdı. 
     İzin gününde kentte gezerken buzlu yolda ayağının kayması sonucu düşerek sol ayak kaval kemiği kırılan Öztürk'e, doktorundan 20 gün ayağının üzerine basmaması ve dinlenmesi tavsiye edildi. 
     Böylece hem PFDK'dan hem de doktorundan 20 gün hak mahrumiyeti alan kulübün 6 yıllık masörü Öztürk, şunları söyledi 
     ''Kocaelispor karşılaşmasında Muhammed Ali'nin gördüğü kırmızı kartın haksız olduğunu hakeme söyledim. Ben normalde hakeme çok itiraz eden bir kişi değilim. Maçtan bir gün sonra kentte gezerken ayağım kayarak düştüm. Yerler buzluydu. Hemen hastaneye kaldırdılar. Sol ayak kaval kemiğim kırılmış. Görülmemiş bir talihsizlik, iki mahrumiyeti birarada yaşıyorum. Çabucak iyileşerek tekrar takıma destek vermek istiyorum.'' Matematiksel olarak Birinci Süper Lig'e çıkma iddialarının sürdüğünü belirten Öztürk, Sivasspor'da çalışmaktan gurur duyduğunu dile getirerek, sözlerini şöyle tamamladı 
     ''Sivasspor'u ve Sivas'ı çok seviyorum. Cezalı ve ayağımın kırık olmasına rağmen antrenmanlara ve maçlara gitmeye çalışıyorum. Takımımız futbol ve oyuncu kalitesi olarak çok yüksek düzeyde. Kadromuzda skoru değiştirecek birçok kaliteli oyuncu var. Gol atamadığımız zaman strese giriyoruz. O handikapı üzerimizden atar, 2-3 maçlık bir galibiyet serisi yakalarsak üst sıralarda yerimizi alırız.'' 
     
</TEXT>
</DOC>
