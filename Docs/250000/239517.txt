<DOC>
<DOCNO> 239517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas02.html </URL>
<DATE> 2004/05/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Asi rock şarkıcısı Marilyn Manson, İsa Peygamber'i canlandıracak 
</HEADLINE>
<TEXT>

     Bülent Keneş 
Asi rock şarkıcısı Marilyn Manson'ın, bir filmde İsa Peygamber'i canlandıracağı belirtildi. 
     NBC televizyonunun internet sitesindeki habere göre, tartışmalı şarkı sözleri ve davranışlarıyla Hıristiyan gruplarının tepkisini çeken Manson, gelecek yıl gösterime girmesi planlanan ''Diamond Dead'' isimli filmde İsa Peygamber'i canlandıracak. 
     Haberde, filmin kara mizah tarzında olacağı kaydedildi. 
     David Bowie, Ozzy Osbourne ve Gwen Stefani gibi rockçıların rol alacağı beklenen filmin konusunun, ''bu şarkıcılardan oluşan bir rock grubunun şeytanla yaptığı anlaşma'' olacağı ifade edildi. Filmde, İsa Peygamber'i canlandıran Manson'ın bir sahnede marihuana içeceği belirtildi. 
     Filmin yönetmeni, ''Night of the Living Dead-Yaşayan Ölülerin Gecesi'' filmiyle tanınan George Romero olacak. 
     ''Diamond Dead'' filmi için hazırlanan internet sitesinde, Marilyn Manson'ın İsa Peygamber'i oynama fikrinin her türlü tepkiyi çektiği belirtiliyor. Sitede, ''Bazı kişiler, siteye gönderdikleri e-postalarda bunun dehşet verici ve Hıristiyan karşıtı bir fikir olduğunu savunuyor, ama yine de bizim için dua ediyor'' ifadesi yer alıyor. 
     
</TEXT>
</DOC>
