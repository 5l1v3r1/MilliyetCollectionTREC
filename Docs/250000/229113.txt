<DOC>
<DOCNO> 229113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko03.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil ısrarı bitti 
</HEADLINE>
<TEXT>

   Nitelikli sanayi bölgesi projesi için tekstil şartından vazgeçen Türkiye, ABD'ye sektör ayrımı olmaksızın yüksek teknoloji ürünleri önerisi götürdü 
      Yasemin Çongar 
   
   Türkiye, ABD piyasasına gümrüksüz mal satma ve Amerikan şirketlerinin Türkiye'de bu amaçla yatırım ve ortak üretim yapmasını teşvik amacı taşıyan Nitelikli Sanayi Bölgesi NSB projesinin önünü açacak bir tavır değişikliğine gitti. 
   NSB kurma önerisini, ilk olarak 2000'de, Ecevit'in başbakanlığı döneminde Washington'a ileten, ancak tekstil ürünlerinin de bu bölgeye dahil edilmesi talebi, ABD Kongresi'nde benimsenmeyen Ankara, "tekstil ısrarından" vazgeçti. 
   Devlet Bakanı Kürşad Tüzmen, "sektörel tanım getirilmeksizin, sadece yüksek teknolojili ürünlerle sınırlı bir NSB kurma önerisini" ABD yönetimine iletti. Washington'daki bir yetkili, öneriyi "Türkiye nihayet gerçekçi bir çizgiye geldi. Artık NSB konusunu yeniden ve hızla Kongre onayına sunarak olumlu karar çıkartmamız mümkün olabilir" sözleriyle karşıladı. 
   Hükümetin bazı tekstil üreticilerinin tepkisine yol açması beklenen kararı, Tüzmen tarafından önceki gün ABD Ticaret Temsilcisi Bob Zoellick'e iletildi. Tüzmen daha sonra basına bilgi verirken, Türkiye'nin bu kararla "tekstilden vazgeçmediğini", ancak sektör ayrımına gitmeden yüksek teknolojili ürünlerle sınırlı bir bölge önerdiğini vurguladı. Tüzmen, bu kapsamda "yüksek teknolojili tekstilin de" bölgeye dahil edilebileceğine dikkat çekti, ancak bir soru üzerine, Türkiye'nin üretiminde yüksek teknolojili tekstilin payının çok küçük olduğunu da belirtti. 
   Tüzmen, yıllardır tekstilin NSB'ye dahil edilmesi için lobi yapan ihracatçıların olası tepkisinin sorulması üzerine, "Görüyorsunuz bu ısrardan sonuç alamadık. Şimdi, iki ülkenin de bu olanağı kullanabileceği şekilde bir düzenlemeye gitmeyi tercih ettik" diyerek kararlarının "gerçekçi ve sonuç alıcı" olacağını vurguladı. 
   Tekstil ürünlerine uygulanan kotaların 2005'ten itibaren kalkacak olması da, Türkiye'nin NSB konusundaki tavır değişikliğini kolaylaştırdı. 
   
   
</TEXT>
</DOC>
