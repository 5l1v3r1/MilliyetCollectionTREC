<DOC>
<DOCNO> 238706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/spo01.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UMURUNDA MI DÜNYA 0-2 
</HEADLINE>
<TEXT>


Akçaabat Sebat karşısında kendini yormayan ve iki farkla yenilen Siyah - Beyazlı ekip, üst üste 5. maçını da kazanamadı. Konuk takım ise kümede kalmak için büyük yol aldı 


Eski Kartallar vurdu 
KARTAL, Akçaabat Sebat'a kendi sahasında boyun eğdi, 5 maçtır galibiyet alamadığı ligi şimdiden bitirdiğini gösterdi. Karadeniz ekibi, 17. dakikada Emre'nin Oktay'ı düşürmesiyle penaltı kazandı. Atışı kullanan Orhan Kaynak takımını 1-0 öne geçirdi. İlk yarının son dakikasında yine bir kontratak gerçekleştiren Sebat, 45'te Oktay'ın ayağından kazandığı golle devreyi 2-0 önde kapadı. 

Okan çabuk çıktı 
İKİNCİ yarıya Beşiktaş biraz daha atak, Akçaabat Sebat ise skoru koruma gayretiyle başladı. 48'de Sergen'e yapılan hareketi, hakem İsmet Arzuman penaltı olarak değerlendirdi. Atışı kullanan İlie topu direğe nişanladı. 52. dakikada Okan Koç, yardımcı hakemle girdiği diyalog sonrasında kırmızı kart gördü ve takımını 10 kişi bıraktı. Sebat, amaçladığı üç puanla evine döndü. 

'Kasıtlı mı yapıyorsunuz ' 

AKÇAABAT Sebat maçının devre arasında futbolcularını azarlayan ve toparlanmalarını isteyen Beşiktaş Teknik Direktörü Lucescu, "Kasıtlı mı yapıyorsunuz. Nedir bu haliniz " diye çıkıştı. Sesi koridorları inleten Rumen teknik adam, 70. dakikadan sonra işi bıraktı, kulübeden bile dışarı çıkmadı. Öte yandan sarı kart cezalısı olan Adrian İlie de dün sezonu kapadı. 

'Aşkımız renklere sizlere değil' 

BEŞİKTAŞ'IN dünkü yenilgisi, Beşiktaş taraftarını çıldırttı. Tribünlere gelen az sayıdaki taraftar, Sebat'ın ilk golünden sonra, "Bursa kümeye" diye tezahürat yaparken, ikinci golden sonra takımlarını protesto etti. Lucescu'yu istifaya davet eden Siyah - Beyazlılar, "Aşkımız renklere, sizlere değil" diyerek stadı terk etti. 

Sergen'in elinde kırık şüphesi 

SERGEN Yalçın'ın sağ elinin parmaklarında kırık olabileceği açıklandı. Eli moraran ve ağrı içinde oyundan çıkan futbolcunun üç parmağında kırık şüphesi bulunduğunu vurgulayan sağlık heyeti, Sergen'in bugün röntgenini çekecek. 


</TEXT>
</DOC>
