<DOC>
<DOCNO> 232619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas04.html </URL>
<DATE> 2004/04/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
New York nüfusunun yüzde 36'sı yabancı 
</HEADLINE>
<TEXT>

     Tarihi boyunca bir göçmen şehri olarak bilinen ve halen nüfusunun yüzde 36'sı 2,9 milyon kişi başka ülkelerde doğan kişilerden oluşan New York, ilk kez ''Göçmen Tarihi Haftası'' kutluyor. 
     Avrupa'dan gelen 12 milyon göçmenin, Amerika'da ilk olarak, halen Özgürlük Anıtı'nın üzerinde bulunduğu Ellis Adası'na ayak bastığı ve bunların, hem New York'u, hem de tüm Amerika'yı kuran insanlar olduğu kabul ediliyor. Bir zamanlar gemilerle gelen Alman, İtalyan, İrlandalı, Rus ya da Polonyalıların yerini bugün uçaklarla Çin, Hindistan, Pakistan, El Salvador, Meksika, Batı Afrika, Dominik Cumhuriyeti ya da diğer ülkelerden gelenler aldı. 
     ''Ellis Adası'ndan JFK'ye havaalanı New York'un İki Büyük Göç Dalgası'' isimli kitabın yazarı Nancy Fones, yeni göç dalgasının devam ettiğine, bu kadar insanı bir şehrin kucaklamasının aslında son derece güç olduğuna dikkati çekiyor. Fones, ''Bu süreç neticesinde metrosundan mahallesine, parklarından taksisi ve sokaklarına kadar New York'un her yeri her gün değişiyor. Bir şeylerin çok köklü olduğunun işaretlerini görmekle birlikte, bu şehirde yeni bir dünyanın başlamakta olduğu henüz farkediliyor'' dedi. 
     ''Göçmen Tarihi Haftası'' olarak dünden başlayan haftanın kutlanma gerekçesinin, 17 Nisan 1907 günü, Ellis Adası'nın tarihinde bir günde kaydettiği en fazla göçmenin geldiği gün olmasından kaynaklandığı ifade ediliyor. ABD göçmen yıllıklarına göre bu tarihte Ellis Adası'na bir günde tam 11 bin 747 göçmen ayak bastı. Avrupa'dan ve dünyanın diğer bölgelerinden gelen ve ilk olarak buraya ayak basan göçmenlere hizmet vermek için inşa edilen, 1892'de faaliyete giren ve 1954 yılına kadar hizmetini sürdüren tesisler, 1990'da bir müze olarak yeniden açıldı. 
     Federal yönetimin göçmen yasalarını gevşettiği 1965 yılından bu yana ikinci göç dalgasına muhatap olan New York'a sadece 1990 yılından bu yana yaklaşık bir milyon göçmenin yerleştiği kaydediliyor. Bugün şehir nüfusunun yüzde 36'sı 2,9 milyon kişi yabancı bir ülkede doğmuş insanlardan oluşuyor ve bu oran nüfus istatistiklerine göre 1910'lardaki yüzde 41'lik göçmen oranıyla adeta rekabet eder duruma gelmiş bulunuyor. 
     Bir zamanlar şartları hızla kötüleşen bir semt durumundaki Queens'in bugün yeni gelen göçmenler sayesinde yeniden hayat bulduğu ifade edilirken, bu semtin Amerika'nın etnik bakımdan en renkli semti olduğu belirtiliyor. Queens'in Elmhurst mahallesinde yaşayanların yüzde 70'ten fazlasının yabancı bir ülkede doğduğu kaydediliyor. 
     New York'a gelenlerin önemli bölümünü yasal göçmenler oluştururken, 500 bin kadarının kaçak olarak bu şehre geldiği ifade ediliyor. Yoğun göçmen akışına rağmen şehrin bir 'göçmen cenneti' olmadığının altını çizen Fones, ''Bu şehirdeki herkes göçmenleri hoş karşılamıyor. Yeni gelenler ayrımcılığın değişik şekilleriyle karşılaşıyor. Ama buna rağmen buradalar ve önemli değişimlere sebep oluyorlar'' dedi. 
     
</TEXT>
</DOC>
