<DOC>
<DOCNO> 216764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo05.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da golcüler golü özledi... 
</HEADLINE>
<TEXT>

     Birinci Süper Futbol Ligi'nde inişli-çıkışlı bir grafik çizen Trabzonspor'da, golcü oyuncular Fatih, Mehmet Yılmaz ve Augustine, Hüseyin Avni Aker Stadı'nda golü özledi. 
     İç sahada en son ligin 6. haftasında Samsunspor'a 2 gol atan takım kaptanı Fatih Tekke, o günden bu yana ligde tam 15 haftadır golle tanışamadı. Bordo-mavili takımın Hüseyin Avni Aker Stadı'nda yaptığı 8 maçın 7'sinde forma giyen Fatih, bu karşılaşmalarda gol atma başarısı gösteremedi. 
     Karadeniz ekibinin bir diğer forveti Mehmet Yılmaz ise 6 haftadır topu filelerle buluşturamadı. En son iç sahadaki golünü ligin 15. haftasında 3-0'lık Gaziantepspor maçında kaydeden Mehmet Yılmaz, Trabzon'da 6 hafta suskun kaldı. İçerde yapılan 3 maçın 2'sinde sonradan oyuna dahil olan Mehmet Yılmaz, rakip fileleri havalandıramadı. 
     
     AUGUSTİNE'NİN SİFTAHI YOK 
     Trabzonspor'un Ganalı oyuncusu Ahinful Augustine ise Hüseyin Avni Aker Stadı'nın yanı sıra deplasmanlarda da golle tanışamadı. 
     Augustine, oynadığı 21 lig maçının hiçbirinde gol sevinci yaşayamadı. 
     
     MUHTEMEL 11 
     Öte yandan Trabzonspor, bugün basına kapalı yapacağı antrenmanla Çaykur Rizespor maçının hazırlıklarını tamamlayacak. 
     Bordo-mavili takımın yarınki Çaykur Rizespor maçına Petkoviç, D'Haene, Tolga, Erdinç, Somers, İbrahim Ege, Hüseyin, Volkan, Gökdeniz, Fatih ve Mehmet Yılmaz ilk onbiri ile çıkması bekleniyor. 
     Karadeniz ekibinde sakatlığı bulunan Tayfun ile ülkesinin milli takımında bulunan Romaschenko, maç kadrosunda yer almadı. 
     
</TEXT>
</DOC>
