<DOC>
<DOCNO> 200261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko02.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken, sporcu, yönetici iş için üstüne para verecek 
</HEADLINE>
<TEXT>

   Çalışma Bakanlığı'nın hazırladığı taslağa göre, özel istihdam büroları işe soktukları kişiler için işverenden ücret alacak. Ancak, geliri genelde yüksek olan meslek grupları için istisna getirildi 
      Seçkin Ürey ANKARA 
   
   Türkiye İş Kurumu'na paralel olarak faaliyet göstermesi öngörülen özel istihdam büroları işe soktukları kişilerden ücret talep edemeyecek ancak iş arayan profesyonel sporcu, manken veya üst düzey yöneticiyse işe giriş karşılığında para ödemek zorunda olacak. 
   Devlet İstatistik Enstitüsü verilerine göre yüzde 12 olan işsizliğe çare olması için düşünülen seçeneklerden biride Türkiye İş Kurumu'na İş - Kur paralel olarak faaliyet gösterecek özel istihdam bürolarının kurulması oldu. Bu sayede işgücü yaratma sürecinin hızlandırılması amaçlandı. Büroların kurulması için de geri sayım başladı. Çalışma ve Sosyal Güvenlik Bakanlığı, Özel İstihdam Büroları Yönetmeliği taslağını hazırlayarak sosyal tarafların görüşüne sundu. 
   Taslağa göre özel istihdam büroları her ne ad altında olursa olsun iş arayanlardan menfaat temin edemeyecek ve ücret alamayacak. İşe yerleştirme karşılığında ücret sadece işverenden alınacak. 
   Ancak, taslakta geliri genelde yüksek olan meslek grupları için istisna getirildi. İş arayan profesyonel sporcu, teknik direktör, antrenör, manken, fotomodel, sanatçı, genel müdür, genel müdür yardımcısı, yönetim kurulu üyesi, koordinatör veya daha üst düzeyde bir pozisyondaysa durum değişecek. Bu iş tanımlarında iş bulanlar özel istihdam bürolarına ücret ödemek zorunda olacak. 
   
   Sigortasız iş yasak    Özel istihdam bürolarına bulacakları işlerin koşullarına dair getirilen şartlar da kayıtlı ve örgütlü işgücü piyasası yaratmayı amaçlıyor. Bir özel istihdam bürosu iş bulacağı kişiye sigortasız iş olanağı sağlayamayacak. Ayrıca işe sokma karşılığında sendikaya üye olmaması koşulunu öne süremeyecek. İş arayanlara maaş olarak asgari ücretin altında rakam teklif edilemeyecek. Büronun bu şartlara uymadığı anlaşılırsa İş-Kur tarafından verilecek izin belgesi iptal edilecek. İzin belgesi iptal edilen büro sahipleri üç yıl boyunca bu alanda faaliyet gösteremeyecek. 
   
   18 ayda iş bulmak zorundalar    Bir özel istihdam bürosu faaliyet izni aldıktan sonra ilk 18 ay içinde başvuran işçileri işe yerleştirmek zorunda olacak. Aksi takdirde izni iptal edilecek. Büro açmak için aynı zamanda İş-Kur'a 10 milyar lira teminat yatırılacak. Öte yandan taslak, iş bulma faaliyeti gösteren internet siteleri içinde İş-Kur'dan izin alma şartı da getirdi. 
   
   
</TEXT>
</DOC>
