<DOC>
<DOCNO> 240093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur14.html </URL>
<DATE> 2004/05/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Viyolonsel sanatçısı Tekebaş vefat etti 
</HEADLINE>
<TEXT>

     İzmir Devlet Opera ve Balesi eski müdürlerinden viyolonsel sanatçısı Nejat Tekebaş 79 vefat etti. 
     Tedavi gördüğü Dokuz Eylül Üniversitesi Hastanesi'nde ölen Nejat Tekebaş için yarın İzmir Devlet Opera ve Balesi'nde tören düzenlenecek. Tekebaş'ın cenazesi Balçova Uğur Camii'nde ikindi namazını takiben, Balçova Mezarlığı'nda toprağa verilecek. 
     İstanbul'da 1925'te doğan Nejat Tekebaş, 1940 yılında Ankara Devlet Konservatuvarı Viyolonsel Bölümü'ne girdi ve David Zirkin'in öğrencisi oldu. 1949 yılında Ankara Devlet Konservatuvarı'nı pekiyi derece ile bitirdi. Aynı yıl kurulan Konservatuvar Orkestrası'nda başçellist olarak iki yıl çalıştıktan sonra, 1951 yılında Cumhurbaşkanlığı Senfoni Orkestrası'na atandı. 
     Daha sonra Ankara Devlet Opera ve Balesi Orkestrası, İstanbul Devlet Opera ve Balesi Orkestrası'nda solo çellist olarak çalışan sanatçı, 1985 yılında İzmir Devlet Opera ve Balesi Müdürlüğü'ne atandı. 1990 yılında yaş haddinden emekliye ayrılan Nejat Tekebaş, evli ve bir çocuk babasıydı. 
     
</TEXT>
</DOC>
