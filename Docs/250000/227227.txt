<DOC>
<DOCNO> 227227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko38.html </URL>
<DATE> 2004/03/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Imanagement Serv. Tatneft'in gücünün nasıl yettiğini anlayamıyoruz 
</HEADLINE>
<TEXT>

     Tüpraş ihalesini kazanan konsorsiyumdaki Tatneft'in hissedarı olan ABD'li yatırım firması Imanagement Services Yatırımcı İlişkilerinden Sorumlu Direktörü Stephen Lock, ''Tatneft'in böyle bir operasyona nasıl gücünün yettiğini anlayamıyoruz'' dedi. 
     Geçtiğimiz günlerde bir gazetede verdikleri tam sayfa ilanla dikkatleri çeken Imanagement'in Direktörü Lock, düzenlediği basın toplantısında, Imanagement Services'in 250 milyon dolarlık portföyü kontrol eden ABD'li yatırım firması olduğunu belirtti. 
     Tatneft ile 2000 yılından beri çalıştıklarını ve onların New York Borsası'ndaki hisselerini aldıklarını belirten Lock, ''Biz Tatneft'in hissedarı olarak Tüpraş ihalesinin gidişatıyla yakından ilgiliyiz'' dedi. 
     Bu ihaleyle ilgili endişelerini dile getiren Lock, şunları söyledi 
     ''Imanegament'in bir gölge firma olduğundan bahsedildi. Biz gölge firma değiliz. Buradayız. Tatneft'in böyle büyük bir operasyona nasıl gücünün yettiğini anlayamıyoruz. Biz Tüpraş'taki ihalenin nasıl yapıldığını anlayamadık. Ve Yüzde 65'ini alan konsorsiyumun nasıl yapılandığını anlayamıyoruz. Bizim ispiyon gibi bir niyetimiz yok. Tatneft'in şirket yapısında değişik şirketler var. Tatneft'in bu yatırımından hiçbir haberimiz yok. Şeffaflık ve açıklık bizim için herşeyden önemli. Tüpraş satışı Türkiye için de hayati ve stratejik bir satış. Bizi üzen konu, bu işlerin açık ve şeffaf bir şekilde yapılmaması. Bu Türkiye pazarı için pozitif, olumlu bir adım değil.'' 
     
     ''TÜPRAŞ NASIL BU KİŞİLERE EMANET EDİLİYOR'' 
     Tatneft'in diğer ortaklarını ve Efremov Kautschuk adlı ''orta sınıf'' bir şirketin neden bu konsorsiyumda olduğunu anlayamadıklarını belirten Lock, ''Uluslararası kredi araştırmalarına göre bu şirketin çok kötü kredi programı var. Türkiye'nin en büyük petrol rafinerisinin yüzde 65'i nasıl bu kişilere emanet ediliyor, anlayamıyoruz'' dedi. 
     Stephen Lock, Tatneft'in bu ihaleyle ilgili ödemeyi nasıl yapacağını merak ettiklerini, Maliye Bakanlığı'ndan bu konuda cevap beklediklerini belirtti. 
     Lock, ''Şirketin ortakları kimler, neden bazı Ruslara geniş vekaletler verilmiş Bu kişiler Tüpraş'ın kontrolünü eline geçirmiş oluyor. Tüpraş neden orta büyüklükte bir şirketle bu işe girdi. Türk devleti için de fayda görmeyeceğini umuyoruz. Yatırım ve kar paylaşımının nasıl yapıldığı net değil'' dedi. 
     Stephen Lock, hissedar olarak kendilerine gelir getireceğini ummadıklarını, Amerika ve Rusya'da bu konuyla ilgili dava açtıklarını, Almanya'da da dava açacaklarını bildirdi. 
     
     SORULARI YANITLADI 
     Gazetecilerin sorularını da yanıtlayan Lock, Tatneft'de yaklaşık 10 milyon dolarlık hisseleri bulunduğunu belirterek, şunları kaydetti 
     ''Bizim amacımız, 'bu ihalede Tatneft'i durdurun' demek istemiyoruz. Eğer açık ve şefaf olacaksanız, bu kaynakları nasıl buldunuz, yapı nedir, konsorsiyum ortakları kimlerdir, para nereye gidecek, bu konuda açık ve şeffaf olabilirseniz uluslararası yatırımcıları tatmin edebilirsiniz. O zaman tüm Tatneft hissedarları bundan memnun olacaktır. Fakat şu an burada hissedarlar için büyük bir risk var. Buradaki yapı yasal değil.'' Lock, mahkemenin davayı kendi lehlerine sonuçlandırması durumunda öncelikle ihalenin iptal olacağını belirterek, ''Çünkü eğer konsorsiyum işlemi yasal değilse, bankalar teminatlarını geri çeker, Tatneft de bu satış için ödeme yapamaz'' dedi. 
     Stephen Lock, Tatneft yönetimi ve Tataristan hükümetini konuyu aydınlatmaya davet ettiklerini söyledi. 
     
     ''ZORLU GRUP İLE İLGİLİ ENDİŞEMİZ YOK'' 
     Bir başka soru üzerine de Lock, Zorlu Grubu ile hiçbir endişelerinin bulunmadığını, bu grubun halka açık bütün dokümanlarını incelediklerini belirterek şöyle dedi 
     ''Zorlu Grubu'na bizim mesajımız şu Konsorsiyum ortaklarından Efremov Kautschuk EK adlı Almanya merkezli bu şirketi kim kontrol ediyor İgor Golberg diye İngiltere'de yaşayan bir Rus vatandaşı var. Bu kişi EK'yi bir şekilde kontrol altında tutuyor. Kimsenin hakkında hiçbir fikri olmayan bir kişinin eline bu iş bırakılamaz. Golberg kimdir. Kimin adına çalışıyor. Tüpraş'ın yüzde 65'ini alan bir konsorsiyumun yüzde 50'si sizde nasıl oluyor. Efremov'un yüzde 51'i, Tatneft'in yüzde 49'u ise Renix adlı bir şirkete ait. Renix kim Hiçbir bilgimiz yok. Renix'de söz sahibi olan 20'li yaşlardaki Natalya Korulina kim Kimi temsil ediyor. Bize absürd gelen şey, Tüpraş'ın hakında daha önce hiçbir şey duymadığımız şahıslar tarafından kontrol ediliyor olması. '' Çeşitli iddialarla ilgili araştırmalarını sürdürdüklerini bildiren Lock, bu araştırmalar biter bitmez İstanbul'a tekrar dönerek ellerindeki tüm belgeleri savcılığa ileteceklerini kaydetti. 
     
</TEXT>
</DOC>
