<DOC>
<DOCNO> 222307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/ekonomi/eko05.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, kurullardaki maaşları inceliyor 
</HEADLINE>
<TEXT>

   Hükümet, bağımsız kurul üyelerinin maaşlarını Başbakanlık müsteşarının maaşına eşitleme kararı aldı 
   ÖNDER YILMAZ Ankara 
   
   Maaşıyla geçinememekten yakınan Başbakan Tayyip Erdoğan, üst kurul yöneticilerinin yüksek maaşlarını incelemeye aldı. Erdoğan, hazırlattığı Düzenleyici ve Denetleyici Kurullar Hakkındaki Kanun Tasarısı ile Bankacılık Düzenleme ve Denetleme Kurulu BDDK , Sermaye Piyasası Kurulu SPK gibi üst kurul yöneticilerinin maaşlarını Başbakanlık Müsteşarı'nın maaşına eşitledi. Erdoğan, gerek görürse Bakanlar Kurulu'na kurul yöneticilerinin maaşını iki katına çıkarma teklifinde bulunabilecek. 
   
   Yolsuzluğa zemin 
   Başbakanlık Müsteşarı Ömer Dinçer'in başındaki ekip tarafından hazırlanan "Düzenleyici ve Denetleyici Kurullar Hakkındaki Kanun Tasarısı" önümüzdeki Bakanlar Kurulu'nda ele alınacak. Üst Kurul yöneticileri, hükümetle yapılan son toplantıda, maaşlarının düşük tutulması halinde yolsuzluk ve rüşvete zemin hazırlanacağını öne sürdü. Geri adım atmayan hükümet, "Sizlerin maaşı bürokraside en yüksek maaş alan Başbakanlık Müsteşarı'nın maaşından kat kat fazla. Başbakandan bile fazla maaş alıyorsunuz. Dengeler alt üst oluyor" görüşünü savundu. 
   Tartışmaların ardından tasarıya son nokta konularak kurul üyelerinin maaşları Başbakanlık Müsteşarı'nın maaşıyla eşitlendi. Tasarıyla Bakanlar Kurulu'na, üyelerin maaşlarını Başbakanlık Müsteşarı'nın maaşının iki katına çıkarma yetkisi verildi. Düzenlemeye göre, müsteşar maaşı ile kurul üyelerinin maaşları arasındaki fark kapanıncaya kadar üst kurul yöneticilerinin maaşları dondurulacak. 
   
   Süresi biten tekrar atanmayacak 
   Geçici yapısı ile diğer üst kurullardan farklı olan Şeker Kurulu'nun kapsam dışı bırakıldığı tasarıdaki diğer düzenlemeler şöyle 
   Kurul başkan ve üyelerin görev süreleri 6 yıl olacak. Süresi bitenler yeniden atanamayacak. Yeni kanun yürürlüğe girdiğinde mevcut üyeler, daha önce belirlenen görev sürelerini sonuna kadar devam ettirecek. 7'den fazla kurul üyesi bulunan kurumlarda üye sayısı 7'ye düşünceye kadar yerlerine yeni atama yapılmayacak.Kurul üyelerinde 657 Sayılı Devlet Memurları Kanunu'ndaki şartlar, en az 4 yıllık yüksek öğrenim ve en az 10 yıllık tecrübe aranacak. Kurul kararlarının hukuki açıdan yerindeliğini denetlemek amacıyla 7 üyeden 1'i hukuk alanında ihtisaslaşmış isimler arasından seçilecek. 
   
</TEXT>
</DOC>
