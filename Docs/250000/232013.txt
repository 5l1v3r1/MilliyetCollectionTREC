<DOC>
<DOCNO> 232013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko25.html </URL>
<DATE> 2004/04/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Maliye Bakanı Hazine arazileri kat karşılığı satılacak 
</HEADLINE>
<TEXT>

     Maliye Bakanı Kemal Unakıtan, devlet arazilerinin, belli kat karşılığı veya ekonomiye değer kazandıracak binaların yapılması şeklinde değerlendirilmesi halinde, hem talebin çok fazla olacağını hem de Hazine'nin buradan daha fazla gelir elde edeceğini söyledi. 
     Unakıtan, İstanbul Yüksek Ticaret ve Marmara Üniversitesi İktisadi İdari Bilimler Fakültesi Mezunları Derneği'nce düzenlenen, kamu kesiminin mali disiplini ve Türk vergi sisteminin değerlendirilmesi konulu ''7. Türkiye Vergi Kongresi''nin açılışının ardından, gazetecilerin sorularını yanıtladı. 
     Kemal Unakıtan, devlet arazilerinin kat karşılığı satılmasına ilişkin bir soru üzerine, şunları söyledi 
     ''Devlet arazilerimizi en güzel şekilde değerlendirmek istiyoruz. Bugüne kadar bunları çeşitli şekillerde satışa sunduk, çeşitli formüller geliştirdik. Fakat bu ekonomik ortamda millete hadi ver bakalım bu arazinin parasını dediğimiz zaman çok az kimseden para çıkıyor. Halbuki biz bunları belli kat karşılığı veya herhangi bir şekilde ekonomiye değer kazandıracak binaların yapılması şeklinde değerlendirirsek, hem buna karşı talep çok fazla olacak hem de Hazine'nin buradan elde ettiği gelirleri daha fazla olacak. O bakımdan böyle bir çalışma başlattık.'' Gündemde hangi arazilerin olduğuna ilişkin soru üzerine Unakıtan, buna ilişkin çalışmaların her ilin defterdarı tarafından ayrı ayrı yürütüldüğünü, ayrıca bu bilgilerin Milli Emlak Müdürlüğü'nde de değerlendirildiğini belirtti. 
     ''2B'' kapsamına giren arazilerle ilgili soru üzerine ise Unakıtan, ''2B, Anayasa maddesinin değiştirilmesini de icap ettiriyor. Daha önce getirmiştik, sayın Cumhurbaşkanı tarafından onaylanmamıştı. Onunla ilgili artık hükümet bir karar verir. Şu anda birşey söylemem mümkün değil'' diye konuştu. 
     
     TELEKOM'UN ÖZELLEŞTİRİLMESİ 
     Kemal Unakıtan, ''Telekom'un özelleştirilmesiyle ilgili yüzde 25 özel iletişim vergisi alınması söz konusu mu '' sorusuna, ilave bir özel iletişim vergisi düşünülmediğini ifade ederek, ''Ama onlardan aldığımız yüzde 15 bir nispet var. Bir görüş bunu düşürelim diyor, bir görüş bunu aynen devam ettirelim diyor'' yanıtını verdi. 
     Bakan Unakıtan, konuya ilişkin kararın Telekom'un özelleştirilmesinin kolaylaştırılmasıyla ilgili çıkacak kanunda veya vergi kanunlarında yer alacağını bildirdi. Unakıtan, özelleştirmelerin ardından konuşma ücretlerinin zamlanıp zamlanmayacağı sorusu üzerine ise ''zam gelmeyecek'' dedi. 
     Tüpraş'ın özelleştirilmesinde ödemenin ertelenmesine dair soru üzerine de Unakıtan, ''teknik zorluklardan dolayı Özelleştirme İdaresi uzatılmasına karar verdiyse bundan normal birşey olmaz'' şeklinde konuştu. 
     
</TEXT>
</DOC>
