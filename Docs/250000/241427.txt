<DOC>
<DOCNO> 241427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy13.html </URL>
<DATE> 2004/05/20/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Teziç Belli bir liseyi tartışırsak ormana değil ağaca bakmış oluruz 
</HEADLINE>
<TEXT>

     YÖK Başkanı Erdoğan Teziç, ''Belli bir lise yapısını ortaya koyarak tartışma yaparsak, ormana değil bir ağaca bakmış gibi olacağız. O da bir çözüm getirmeyecek''dedi. 
     Erzurum'daki gezisini sürdüren Teziç, 9. Kolordu Komutanlığı'nı ziyaret ederek Kolordu Komutanı Korgeneral Şaban Recai Öztürk ile basına kapalı olarak bir süre görüştü. 
     Teziç daha sonra, Atatürk Üniversitesi Fen Edebiyat Fakültesi konferans salonunun açılışına katıldı. 
     Burada gazetecilerin sorularını yanıtlayan Teziç, YÖK Yasası konusunda bir tahmin yapmasının doğru olmayacağını yineleyerek, ''Sayın Cumhurbaşkanı, bunu ya imzalayacaktır ya da geri gönderecektir. Bunlardan hangisini, hangi gerekçeyle kullandığını biz de öğrenmiş olacağız ve değerlendirmemizi yapacağız'' dedi. 
     Bu konuda bir tahmin yürütmenin yönlendirme izlenimi doğurabileceğini kaydeden Teziç, karar aşamasındaki noktalarda değerlendirme yapmanın doğru olmayacağını vurguladı. 
     
     İMAM HATİP TARTIŞMASI 

     Teziç, imam hatip liseleriyle ilgili bir soruya da, kendilerinin bir tek nokta üzerinde bugüne kadar görüş açıklamadıklarını, bütün orta öğretim ve yüksek öğretim alanlarında, birbirine bağlı olan hususlarda nasıl yol izlenmesi gerektiğini söylediklerini belirtti. 
     Genel ve meslek liseleri ile ilgili konuya değinen Teziç, sözlerine şöyle devam etti 
     ''Eğer genel liselerin içinde bazı liselerin durumu farklılık gösteriyorsa, meslek liselerinin içinde yer alıp da genel lise gibi bir konuma getirilmek istenenler varsa, onları ne yapacağız bu tartışmaların açılması lazım. Türkiye'de bugüne kadar bilimsel verilere dayanarak siyasi endişe olmaksızın bir değerlendirme yapmanın, yeni bir aşamasına geldik. Ben bu aşamanın isabetli kullanılacağına inanmak istiyorum'' 
     
     ''ORTA ÖĞRETİM PROGRAMI ÜZERİNDE CİDDİYETLE DURULMALI'' 

     Sorunun, üniversitelerin sorunu olmaktan çok ortaöğretim sorunu olarak karşılarına çıktığını ifade eden Teziç, ''Eğer Milli Eğitim Bakanlığı bir düzenleme yapmak istiyorsa, yapma arzusunu devam ettirecek konumda ısrarlıysa, bu, kanımca Yüksek Öğretim Kanunu üzerinde değil, üzerinde çok ciddiyetle durulması gereken ortaöğretim programıdır'' dedi. 
     Belli bir lise yapısını ortaya koyarak tartışma yapmanın da sağlıklı olmayacağına işaret eden Teziç, şunları söyledi 
     ''Belli bir lise yapısını ortaya koyarak tartışma yaparsak, ormana değil bir ağaca bakmış gibi olacağız. O da bir çözüm getirmeyecek. Biz üniversiteler olarak çok daha geniş boyutta orta öğretimdeki oluşumu beklemek zorundayız. Bizim bir katkımız olacaksa ortaya koyacağız. Ama sınırımızı aşmak istemeyiz. Çünkü orta öğretim Milli Eğitimi Bakanlığı'nın düzenleme alanıdır. Burada ortaya çıkacak düzenleme varsa bununla ilgili görüşlerimizi ortaya koyarız'' Teziç, 1996 yılından 1999 yılına kadar, kendi bünyelerinde yapılan uzun çalışmalardan sonra bugünkü sınav sistemini oluşturduklarını belirterek, ''Bunu da kendi içimizde değerlendiriyoruz. Ama siyasi bakış açısıyla bir yön vermek istendiği zaman burada çok isabetsiz sonuçlar da ortaya çıkabilir. Bu endişelerimizi dile getiririz'' dedi. 
     Atatürk Üniversitesi Fen Edebiyat Fakültesi'nde 106 koltuktan oluşan ve en son teknoloji ile donatılan Orhan Yavuz Konferans Salonu'nun açılışını yapan Teziç, daha sonra aynı salonda Atatürk Üniversitesi Senato toplantısına başkanlık etti. 
     Senato toplantısına başkanlık eden Teziç, senato kararının YÖK'ün kontrolü altında alınamayacağını da anımsattı. 
     Atatürk Üniversitesi ve Erzurum hakkındaki görüşlerini de dile getiren Teziç, Milli Mücadele'nin Erzurum'da başlatılmasının da ayrıca kıvanç verici olduğunu kaydetti. 
     Basına kapalı olarak sürdürülen senato toplantısında, Atatürk Üniversitesi Akademik takviminin belirleneceği, yaz okulu takvimi ile ilgili karar alınacağı açıklandı. 
     
</TEXT>
</DOC>
