<DOC>
<DOCNO> 200688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur32.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'nun son talihlisi, 1 ay önce de ''altılı''dan kazanmış 
</HEADLINE>
<TEXT>

     Sayısal Loto'nun son çekilişinde 847 milyar lira isabet eden kuponun sahibinin Samsun'un Havza İlçesi'nde bir akaryakıt istasyonunda çalışan bir işçi olduğu anlaşılırken, talihlinin bir ay önce de at yarışlarından 6 milyar lira kazandığı öğrenildi. 
     Milli Piyango İdaresi tarafından yapılan bu haftaki Sayısal Loto çekilişinde 2, 9, 10, 20, 35 ve 38 rakamlar ile tek başına 6 bilerek 847 milyar 139 milyon 250 bin lira ikramiye kazanan talihlinin, Samsun'un Havza İlçesi'nde bir akaryakıt istasyonunda pompacı olarak çalışan Cevri Saat 42 olduğu anlaşıldı. 
     Parasını almak için çalıştığı akaryakıt istasyonunun sahibi ve bir bankanın şube müdürü ile Ankara'ya gittiği öğrenilen Saat'in eşi ve çocukları da ortadan kayboldu. Komşuları, Saat'in eşi Kezban'ın 2 çocuğuyla evinden ayrılarak yakınlarının yanına gittiğini söyledi. 
     Bu arada, Saat'in yaklaşık 1 ay önce de at yarışlarından 6 milyar lira kazandığı ve bu para ile kendisine 2. el bir otomobil aldığı öğrenildi. 
     Öte yandan, kuponun yatırıldığı İnönü Mahallesi'ndeki 11 nolu büfenin sahibi Emin Asan, ilk kez ilçelerine böylesi bir ikramiyenin isabet ettiğini belirterek, kendisi kazanmış gibi sevindiğini kaydetti. 
     Talihli Cevri Saat'in Ankara'ya hareketinden önce işyerine uğradığını ve kendisini tebrik ettiğini belirten Asan, ''Umarım beni unutmaz'' dedi. 
     Talihlinin yaklaşık 2 yıldır müşterisi olduğunu ve her hafta 7 kolonda aynı rakamları oynadığını kaydeden Asan, ikramiyenin de bu rakamlara çıktığını bildirdi. 

     
</TEXT>
</DOC>
