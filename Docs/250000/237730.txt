<DOC>
<DOCNO> 237730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun13.html </URL>
<DATE> 2004/05/06/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Talat'ın ABD ziyaretinin ardından gözler Annan raporunda 
</HEADLINE>
<TEXT>

     KKTC Başbakanı Mehmet Ali Talat'ın ABD temaslarının ardından, gözler BM Genel Sekreteri Kofi Annan'ın Kıbrıs raporuna çevrildi. 
     Genel Sekreter'in içeriği merak konusu olan Kıbrıs raporunu bu ayın 3. ya da 4. haftasında Güvenlik Konseyi'ne sunması bekleniyor. 
     Raporun sunulmasından bir süre sonra, Güvenlik Konseyi'nin de bir kararı kabul etmesi öngörülüyor. Konseyden çıkacak kararın Kıbrıs'ta yeni gerçekler doğrultusunda şekillenmesi bekleniyor. 
     BM diplomatik kaynakları, KKTC Başbakanı Talat'ın New York ve Washington'da Kıbrıslı Türklere yönelik tecridin kaldırılması için son derece başarılı temaslar yaptığına dikkati çekerek, Genel Sekreter'in raporu ve Güvenlik Konseyi kararının da bu yönde şekilenmesi beklentisinin hakim olduğunu söylediler. 
     ABD Dışişleri Bakanı Colin Powell'ın Talat ile görüşmesinde, Talat'a ''Sayın Başbakan'' şeklinde hitap ettiğini doğrulayan BM kaynakları, Kıbrıslı Türklerin durumunun iyileştirilmesine ve tecridin kaldırılmasına yönelik adımlar açısından Talat'ın ABD'ye davet edilmesi ve Powell ile görüşmenin önemine işaret ettiler. 
     
</TEXT>
</DOC>
