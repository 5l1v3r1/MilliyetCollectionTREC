<DOC>
<DOCNO> 246720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/axspo05.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den onay çıktı 
</HEADLINE>
<TEXT>


CEMAL ERSEN 


Yasa için imza 
CUMHURBAŞKANI Ahmet Necdet Sezer, yeni futbol yasasını dün imzaladı. 3813 sayılı Futbol yasasında önemli değişiklikler içeren ve 26 Mayıs tarihinde TBMM Genel Kurulu'nda kabul edilen 5175 sayılı yeni yasanın imzalanmasının ardından Futbol Federasyonu'nun genel kurul takvimi de belli oldu. 

25-26 Haziran'da 
YASANIN bugünkü resmi gazetede yayınlanmasından sonra federasyon iki ulusal gazeteye Genel Kurul ilanı verecek ve seçim bu doğrultuda 25 - 26 Haziran tarihleri arasında gerçekleştirilecek. Genel Kurul, Mehmet Ali Yılmaz ve Haluk Ulusoy'un aday olacağı seçime 215 delegelik yeni şekliyle gidecek. 

Yeni düzenleme 
FUTBOL Federasyonu yasaya paralel olarak ana statüde gerekli düzenlemeleri yapıp, üyelerin onayına sunacak. Ana statünün yanı sıra ilgili talimatlarda da uygunluk sağlanacak. Adaylardan herhangi biri vazgeçmediği takdirde tam 7 yıl sonra birden fazla aday seçime katılacak. 

Artış durduruldu 

FUTBOL Federasyonu, alt yapı fonu, yabancı kaleci fonu ve tescil harçlarında yüzde 20 artış sağlayan yeni düzenlemeyi kulüplerden gelen tepki üzerine durdurdu. Başkan Haluk Ulusoy, Kulüpler Birliği Başkanı Cemal Aydın'a gönderdiği yazıda artışlardan vazgeçildiğini bildirdi. Bu arada yeni sezonda yabancı kaleciler için alınan fon bedeli de 70 milyar liraya düşürüldü. 


</TEXT>
</DOC>
