<DOC>
<DOCNO> 248105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy22.html </URL>
<DATE> 2004/06/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Vali Göksu ''Piriştina devlet töreniyle uğurlanacaktır'' 
</HEADLINE>
<TEXT>

     İzmir Valisi Yusuf Ziya Göksu, vefat eden İzmir Büyükşehir Belediye Başkanı Ahmet Piriştina'nın cenazesinin, ''kendisine yakışır şekilde devlet töreniyle defnedileceğini'' bildirdi. 
     Vali Göksu, Piriştina'nın cenazesinin, ambulansla Karşıyaka'daki belediyeye ait lojmanlardan, Adli Tıp Kurumu Morgu'na kaldırılmasının ardından gazetecilerin sorularını yanıtladı. 
     Piriştina'nın ölüm şekli ve cenaze törenine ilişkin bilgiler veren Göksu, olayın, şehir dışında bulunan eşi Mine Piriştina'nın sabah saat 10.00'da ve sonrasında telefonla iki kez aramasına karşın cevap alamaması üzerine ortaya çıktığını söyledi. 
     Göksu, Mine Piriştina'nın telefonlara cevap alamaması üzerine, korumaları arayarak ''Bakın bakalım, bu saate kadar kalkması lazımdı'' dediğini anlatarak, ''Ondan sonra korumaları merak edip kapıyı çalıyor. Yanıt alamayınca da arka taraftan gelip pencere ve balkon kapısının hafif açıklığından istifade ederek içeriye bakıyorlar. Ayağını görüyorlar. Ayakta morluk olunca, Erdal İzgi'ye ve doktora haber veriyorlar'' dedi. 
     Ahmet Piriştina'nın kesin ölüm nedeninin bilinmemekle birlikte ''büyük ihtimalle kalp krizinden kaynaklandığını'' belirten Göksu, şunları kaydetti 
     ''Benim gördüğüm kadarıyla Savcı Bey, hala incelemelerine devam ediyor. Ama, kesin olmamakla beraber büyük bir olasılıkla kalp krizi. Gece olmuş ama saatini bilemeyiz.'' 
     
     ''DEVLET TÖRENİYLE DEFNEDİLECEK'' 

     Ahmet Piriştina için düzenlenecek cenaze törenine ilişkin olarak da açıklamalarda bulunan Göksu, ''Kendisine yakışır şekilde cenaze devlet töreniyle uğurlanacaktır'' dedi. 
     Cenazenin ne zaman defnedileceğine ailesinin karar vereceğini belirten Göksu, şöyle konuştu 
     ''Eşiyle, görüşeceğiz. Nerede, ne zaman kimler gelecek. Hangi tarihte cenazenin kalkacağına bizzat ailesi karar verecek. Şu anda da bunun kararını verecek aşamada değiller hepsi şoktalar. Cenaze tarihini ailesiyle oturup konuşacağız. Aradan biraz zaman geçsin. Sanıyorum son yolculuğuna da İzmirliler olarak en iyi şekilde uğurlamaya çalışacağız.'' 

     
</TEXT>
</DOC>
