<DOC>
<DOCNO> 221129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy06.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan 'İşbirliği Konseyi' teklifi 
</HEADLINE>
<TEXT>

   YORGO KIRBAKİ Atina 

   
   Yunanistan'ın yeni Başbakanı Kostas Karamanlis, Başbakan Recep Tayyip Erdoğan'a "Türk - Yunan İşbirliği Konseyi" kurulmasını önerecek. Karamanlis'e yakın çevrelere göre konseyle Türk ve Yunan başbakanları yılda en az bir defa bir araya gelecek, hem ikili hem de Türkiye - AB ilişkilerini değerlendirecek. 
   PASOK iktidarı döneminde Türk ve Yunan dışişleri bakanları 6 ayda bir Atina ve Ankara'yı ziyaret ediyordu. Dışişleri düzeyindeki Türk - Yunan zirvelerinin başbakanlar düzeyine çıkarılması, Karamanlis'in lideri olduğu Yeni Demokrasi Partisi'nin seçim öncesi programında yer alıyordu. 
   Karamanlis, Kıbrıs konusunda ilk iş olarak Rum lider Tasos Papadopulos'la görüşecek. Papadopulos, hafta sonu Atina'ya gelecek. Karamanlis, 22 - 29 Mart arasında yapılması öngörülen dörtlü toplantının bir hafta ertelenmesini isteyecek. 
   
   
   
</TEXT>
</DOC>
