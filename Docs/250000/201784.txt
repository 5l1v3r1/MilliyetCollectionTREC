<DOC>
<DOCNO> 201784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yasam/yas20.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sahte piyangocu yakayı ele verdi    Milli Piyango'nun Özel Yılbaşı çekilişinde vereceği 10 trilyon liralık büyük ikramiye, sahte biletçileri de harekete geçirdi. Küçükçekmece'de kahvehaneleri dolaşarak bilet satan Şakir Yalın, rutin uygulama yapan ekiplerin dikkatini çekti. Şüphe üzerine gözaltına alınarak karakola götürülen Yalın'ın sahte bilet sattığı, uzmanların incelemesi sonucu ortaya çıkarıldı. Üzerinde 14 milyon liradan satılan 98 tam, 8 milyon liralık 97 yarım ve 4 milyon liradan satılan 58 çeyrek bilet ele geçirilen Yalın, biletlerin sahte olduğunu bilmediğini öne sürdü. Merter'de Aziz Çalışkan'dan biletleri satın aldığını iddia eden Yalın, kendisinin kandırıldığını ve suçsuz olduğunu savundu. Vatandaşlara kaç bilet sattığını hatırlamadığını söyleyen Yalın'ın sorgusunun sürdüğü öğrenildi. Yalın'ın verdiği bilgilerle çalışmalarını sürdüren ekipler, biletleri dağıttığı öne sürülen Aziz Çalışkan'ı bulamadı. 
   
   Sahte bileti nasıl anlarsınız 
   SAHTE biletle orijinali arasındaki farklar 
   Orijinal bilet mor ışığa tutulduğunda sahte biletin aksine parlamıyor. 
   Bileti ışığa tuttuğunuzda fligramda, Milli Piyango amblemini görürsünüz. 
   Piyango biletinin sol alt köşesinde bulunan kabartmalı numaralar elle hissedilir. 
   Piyango biletleri, tahribata karşı duyarlı özel bir k ğıttan üretiliyor. 
   
   300 milyar çıktı 1.6 trilyon aldı 
   Milli Piyango'nun 9 Aralık çekilişinde, '369176' numaralı yarım biletine 300 milyar lira isabet eden Aydınlı talihli, aynı zamanda 1.3 trilyon liralık devirli ikramiyenin de sahibi oldu. Talihli adına dün Milli Piyango İdaresi'ne gelen Ziraat Bankası Aydın Şube Müdürlüğü yetkilisi, toplam 1.6 trilyon liralık ikramiye çekini Milli Piyango Genel Müdürlüğü Muhasebe ve Mali İşler Daire Başkanı Şener Varol'dan aldı. 1.6 trilyonun ortalama günlük getirisinin 1 milyar 150 milyon, aylık getirisinin de 35 milyar lira olduğu kaydedildi. n ANKARA Milliyet 
   
   Amerika gribe teslim 
   Tarihinin en büyük ve ciddi grip salgınlarından biriyle boğuşan Amerika Birleşik Devletleri'nde, durum gittikçe vahimleşiyor. Salgının etkisi altındaki eyaletlerin sayısı bir haftada iki kat artarak 24'e çıkarken, birçok bölgede aşı sıkıntısı çekildiği bildirildi. ABD yönetimi, aşı sıkıntısı çekilen bölgelere 100 bin doz aşı gönderirken, daha şimdiden grip yüzünden en az 23 çocuğun öldüğü açıklandı. Birçok kent ve kasabada okullar kapatılırken, acil servisler hasta çocuklarla doldu. Gribin her yıl 36 bin can aldığı ABD'de salgın yüzünden bu yıl bu rakamın üzerine çıkılacağı vurgulanıyor. 
   
   
   
   
   
</TEXT>
</DOC>
