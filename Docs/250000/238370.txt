<DOC>
<DOCNO> 238370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko15.html </URL>
<DATE> 2004/05/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 5.66 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 5.66 oranında değer yitirdi. 
     Hafta genelinde, ABD'nin faiz artırma ihtimali, cari açık ile ilgili gelişmeler, İngiltere Merkez Bankası'nın faiz artırımı ve alternatif piyasalarda yaşanan yükseliş hareketinden olumsuz etkilenen borsa, YÖK yasa tasarısını, IMF ile Dünya Bankası tarafından yapılan açıklamaları ve Türkiye'nin AB'ye üyeliğine ilişkin gelişmeleri izledi. 
     Uzmanlar, geçen hafta en düşük 16,899, en yüksek 18,373 puanı gören borsanın, önümüzdeki hafta, ABD Merkez Bankası'nın faiz artırımına gitme olasılığına ilişkin gelişmeleri izlemeye devam etmesinin beklendiğini ifade ederek, alternatif piyasalardaki hareketin de takip edileceğini, YÖK yasa tasarısı ve IMF ile ilişkiler konularında yaşanacak gelişmelerden de etkilenmesinin beklendiğini savunuyor. 
     
     ÖZETLE PİYASALAR 
     Borsadaki düşüş eğiliminin yanında İMKB Tahvil ve Bono Piyasası ortalamalarında vadelerine göre 1.5 puana yaklaşan artışlar oldu. Altın ve dövizde de yükseliş sürdü. Mevduat faizlerinin ortalamalarında ise önemli bir değişim yaşanmadı. 
     Hisse senetleri haftalık bazda ortalama yüzde 5.66 oranında değer yitirdi. 24 ayar külçe altının gram satış fiyatı yüzde 2.79, Cumhuriyet altınının satış fiyatı da yüzde 2.47 arttı. Türk Lirası karşısında dolar yüzde 5.26, Euro da yüzde 5.22 değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.07 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.36, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 1.91'lik düşüşle başladı. Salı günü ortalama 3.20, Çarşamba günü de ortalama yüzde 0.15'lik artış gösteren endeks, kalan iki gün ise keskin düşüşler yaşadı. Endeks Perşembe gününü ortalama yüzde 3.55, Cuma gününü de ortalama yüzde 3.'lük düşüşlerle kapattı. 
     Endeks, hafta boyunca 1,020.72 puanlık düşüşle 18,022.69 puandan 17,001.97 puana geriledi. Hisse senetlerindeki haftalık ortalama kayıp yüzde 5.66 oldu. 
     İMKB Ulusal-Mali Endeksi 1,122.39 puan düşüşle 24,276.83 puandan 23,154.44 puana, İMKB Ulusal-Sanayi Endeksi 1,217.23 puan düşüşle 16,651.83 puandan 15,434.60 puana ve İMKB Ulusal-Hizmetler Endeksi de 439.37 puan düşüşle 9,723.92 puandan 9,284.55 puana geriledi. 
     Böylece, mali grup hisseleri ortalama yüzde 4.62 oranında, sanayi grubu hisseleri ortalama yüzde 7.31 oranında ve hizmetler grubu hisseleri ortalama yüzde 4.52 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 315 hisse senedinden 34'ü değer kazanırken, 276 hisse senedi değer yitirdi, 5 hisse senedinin değeri değişmedi. 
     Geçen hafta en yüksek oranlı artış yüzde 144.13 ile Anadolu Cam YENİ hisselerinde gerçekleşti. Yüzde 46.67'lik artışla ÇBS Printaş hisseleri ikinci ve yüzde 39.89'luk artışla da Nurol Gayrimenkul Yatırım Ortaklığı hisseleri üçüncü oldu. 
     En yüksek oranlı düşüş ise yüzde 62.50 ile Ünal Tarım YENİ hisselerinde oldu. Yüzde 24.19'luk düşüşle Altınyunus Çeşme hisseleri ikinci ve yüzde 23.04'lük düşüşle de Derimod hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 421 milyar 552.7 milyon adet hisse senedi işlem gördü ve karşılığında 4 katrilyon 182 trilyon 97.2 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 5.26 oranında, euro da yüzde 5.22 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 75 bin lira artarak 1 milyon 500 bin liraya, Euronun satış fiyatı da 89 bin lira artarak 1 milyon 795 bin liraya çıktı. 
     Perşembe günkü kapanış itibariyle, öteki döviz türlerinden İngiliz Sterlini'nin satış fiyatı yüzde 5. oranında artarak 2 milyon 670 bin liraya ve İsviçre Frangı'nın satış fiyatı da yüzde 3.45 oranında artarak 1 milyon 169 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 506 bin liradan, Euro 1 milyon 792 bin liradan, İngiliz Sterlini 2 milyon 700 bin liradan ve İsviçre Frangı da 1 milyon 160 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 2.79 oranında, Cumhuriyet altınının satış fiyatı da yüzde 2.47 oranında arttı. 
     Külçe altının gram satış fiyatı 18 milyon 400 bin liraya, Cumhuriyet altınının satış fiyatı da 124 milyon 500 bin liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 1.93 oranında artarak 18 milyon 194 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.07 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 3 puan düşerek 485,868 puandan 485,515 puana geriledi. 
     Geçen haftanın en çok değer kazanan katılma belgeleri, yüzde 6.52'lik artışla Dış Yatırım B Tipi Tahvil Bono Fon, yüzde 2.01'lik artışla Akbank A Tipi Mali Kuruluşlar Sektör Fon ve yüzde 1.96'lık artışla da YKB B Tipi Yabancı Menkul Kıymetler Fon olarak sıralandılar. 
     Haftanın tek değer yitiren katılma belgeleri ise yüzde 4.23'lük düşüşle İş A Tipi Metal Eşya Endeks Fon, yüzde 3.96'lık düşüşle İş A Tipi Teknoloji Endeks Fon ve yüzde 3.29'luk düşüşle de Garanti A Tipi Sanayi Endeks Fon oldu. 
     
     HAZİNE İHALELERİ 
     Hazine, geçen hafta 2 ihale düzenledi. Hazine'nin Salı günü düzenlediği 203 gün vadeli Türk Lirası cinsinden Hazine Bonosu ihalesine nominal 935.2 trilyon liralık teklif gelirken, ihalede nominal 768.9 trilyon liralık kağıt satıldı. Net satışın 674.6 trilyon lira olarak belirlendiği ihalede, bileşik faiz yüzde 26.45, basit faiz yüzde 25.08 oldu. İhalede ihraç tarihi 5 Mayıs Çarşamba olarak belirlenirken, geri ödeme tarihi 24 Kasım 2004 olarak öngörüldü. 
     Hazine'nin yine Salı günü düzenlediği 3 ayda bir değişken faiz ödemeli Türk Lirası cinsinden Devlet Tahvili ihalesine 838.8 trilyon liralık nominal teklif gelirken nominal satış 495.8 trilyon lira, net satış da 509.3 trilyon lira oldu. İhalede satılan kağıtların dönemsel faizi yüzde 7.2 olarak belirlenirken, ihale öncesinde kamuya ve piyasa yapıcılarına nominal toplam 31.2 trilyon lira satış yapıldı. Satılan kağıtların ilk kupon ödemesi 16 Haziran 2004'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.48 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.36 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.4 dolayında olan haftalık reponun net getirisi de yüzde 0.33 olarak gerçekleşti. 
     
</TEXT>
</DOC>
