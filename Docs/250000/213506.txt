<DOC>
<DOCNO> 213506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun29.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan parlamentosu "Başbakanlık Sistemi"ne "evet" dedi... 
</HEADLINE>
<TEXT>

     Gürcistan parlamentosu, anayasada köklü değişiklikler öngören değişim paketi içinde yer alan ''başbakanlık sisteminin getirilmesi'' maddesini ilk oylamada kabul etti. 
     Parlamentonun dün yapılan ve geç saatlere kadar süren olağanüstü toplantısında, oylamaya sunulan, ''başbakanlık sisteminin getirilmesi'' ve ''cumhurbaşkanının parlamentoyu feshetme yetkisi'' maddeleri oy çokluğuyla kabul edildi. 
     Parlamentoda bugün yapılacak oturumda, anayasa değişikliği paketindeki diğer maddelerin görüşülmesine devam edilecek. 
     Gürcistan yasalarına göre, anayasa değişikliği öngören paketin parlamentonun onayından geçmesi için yapılacak üç ayrı oylama ile kabul edilmesi gerekiyor. 
     Bu arada, parlamentonun dün yapılan toplantısında söz alan bazı milletvekilleri, anayasa değişikliklerine tepki göstererek, özellikle cumhurbaşkanının yetkilerinin artırılması konusunda sert eleştirilerde bulundular. 
     Cumhurbaşkanına parlamentoyu gerektiğinde feshetme yetkisinin verilmesinin kabul edilemez olduğunu belirten milletvekilleri, bunun ülke demokrasisi açısından ciddi tehlikeler doğurduğunu savundular. 
     Anayasa değişikliğine karşı çıkan parlamento dışındaki siyasi parti temsilcileri, Cumhurbaşkanı Mihail Saakaşvili'nin parlamento üzerinde çok etkili bir güce sahip olmayı amaçladığını belirtti. 
     Eski Cumhurbaşkanı Eduard Şevardnadze'nin kendi döneminde parlamento üzerinde bu kadar geniş yetkiye sahip olmadığını ve bu nedenle sandalye çokluğu ile gücünü koruma gayretinde olduğunu kaydeden parti temsilcileri, Saakaşvili'nin ise öngörülen değişiklikler ile parlamentoyu feshetme yetkisine sahip olacağına dikkati çekiyor. 
     
</TEXT>
</DOC>
