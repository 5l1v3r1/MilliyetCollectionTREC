<DOC>
<DOCNO> 236660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko08.html </URL>
<DATE> 2004/05/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Elektrik'te rekor üretim bekleniyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, özellikle Fırat Havzası'na gelen su miktarının uzun yıllar ortalamasının yüzde 150 civarında, rezervuar seviyelerinin de öngörülenin çok üzerinde olması dolayısıyla 2004'te 44 milyar kilowat kWh hidrolik enerji üretiminin öngörüldüğünü bildirdi. 
     CHP İstanbul Milletvekili Ahmet Güryüz Ketenci'nin soru önergesini yanıtlayan Güler, Elektrik Üretim Anonim Şirketi EÜAŞ bünyesindeki kamuya ait termik santrallarda 9 bin 113.9 megawat MW , hidroelektrik santrallarda da 10 bin 980.2 MW olmak üzere toplam kurulu gücünün 20 bin 104.2 MW olduğunu bildirdi. 
     EÜAŞ'ın, Türkiye kurulu gücünün yüzde 55.3'ünü karşıladığını belirten Güler, 2003'ün son ayları ve bu yıl Frıat Havzası'na gelen su miktarının yüzde 150 arttığına ve rezervuar seviyelerinin de öngörülenin üzerinde olduğuna dikkati çekerek, bu nedenle hidroelektrik üretimin arttırıldığını, EÜAŞ santrallarındaki birçok termik ünitenin devredışı bırakıldığını, doğalgaz santrallarındaki üretimin ise düşürüldüğünü bildirdi. Güler, hidroelektrik santralların ise tam kapasite çalıştığını belirtti. 
     Bakan Güler, bağlı ortaklıklar dahil EÜAŞ'ın Türkiye Elektrik Ticaret ve Taahhüt Şirketi'ne TETAŞ elektrik enerjisi satış fiyatının Şubat 2004 itibariyle 3.98 cent kWh olduğunu bildirdi. 
     
     ''2007'DEN İTİBAREN YENİ TESİSLER...'' 
     Türkiye'de elektrik üretiminin değişik kaynak ve teknolojiler kullanarak kamu ve özel sektör tarafından yapıldığını belirten Güler, özel sektör tarafından kurulan santrallarda üretilen elektriğin belli oranlarda alım garantili olduğunu anımsattı. 
     Güler, 2001 yılında yaşanan ekonomik kriz nedeniyle talep artışının öngörülen düzeyde gerçekleşmediğini, bu nedenle elektrik üretiminde arz fazlası oluştuğunu belirtirken, krizin etkilerinin azalmasına paralel olarak talebin arttığını kaydetti. Güler, bu gelişmenin mevcut arz fazlasının uzun süre devam etmeyeceğini gösterdiğini, orta döneme ilişkin arz-talep dengesi çalışmalarının 2007 yılından itibaren yeni üretim tesislerinin devreye girmesi gerekliliğine işaret ettiğini anlattı. 
     
     ALIM GARANTİLİ SANTRALLAR 
     Güler, elektrik üretiminde ithalat bağımlılığının azaltılması ve maliyetlerin düşürülmesi hedefi doğrultusunda, kamunun elindeki hidrolik ve linyit santrallardan azami ölçüde faydalanılabilmesi için gerekli hassasiyetin gösterildiğini dile getirdi. Güler, 2004 yılı üretim programında yerli linyit kullanan santralların üretiminin 0.5 milyar kWh, hidrolik santralların üretiminin ise yaklaşık 4.5 milyar kWh arttırıldığını bildirdi. 
     Bu kapsamda, yap-işlet-devret YİD ve yap-işlet Yİ modeli ile yapılmış doğalgaz santrallarında gerektiğinde ve ekonomik olması halinde kapasite bedeli ödenerek üretimin durdurulduğunu, hidrolik ve yerli kaynaklardan üretim yapıldığını ifade eden Güler, bu yıl doğalğaz santrallarının tam kapasite ile çalıştırılmadığını, EÜAŞ'a ait doğalgaz santrallarının da kapasitelerinin çok altında çalıştığını belirtti. YİD modeli ile yapılan alım garantili santrallarda dahi üretimin azaltıldığını bildiren Güler, şunları kaydetti 
     ''Bunun yerine hidrolik santrallardan üretim arttırılmıştır. Su gelirlerinin yüksek oluşu ile de bağlantılı olarak 2004 yılında hidrolik üretimi 44 milyar kWh olması öngörülmektedir. Bu uzun yıllar rekorudur. 2001, 2002, 2003 yıllarında yağış az gerçekleştiği için hidrolik üretimi de az olmuştur. Hidrolik üretim 2001 yılında 24 milyar kWh, 2002'de 34 milyar kWh, 2003 yılında da 35 milyar kWh olarak gerçekleşmiştir.'' Güler, 1 Ocak-15 Mart 2004 arasında EÜAŞ tarafından üretilen elektrik enerjisinin 12 milyar 836.8 milyon kWh olduğunu bildirerek bunun yüzde 71'inin hidroelektrik, yüzde 16.4'ünün kömür, yüzde 10.5'nin de doğalgaz santrallarından elde edildiğini, yerli kaynaklara dayalı elektrik enerjisi üretiminin yüzde 87'ye ulaştığını anlattı. 
     
     FİYATLAR NİYE FARKLI 
     Özel sektörle aynı zamanda imzalanan doğalgaz santrallarından eşit fiyatla alım yapıldığını, farklı zamanlarda imzalanan sözleşmelerde ise kurulu güç ve yatırım maliyetindeki farklılıklardan dolayı değişik alım fiyatları oluştuğunu bildiren Bakan Güler, ''yap-işlet ve yap-işlet-devret kapsamındaki doğalgaz santrallarının enerji alış fiyatları farklı olup YİD kapsamındaki santralların enerji alış fiyatları daha yüksektir. Yİ ve YİD santrallarının enerji alış fiyatları sözleşmeleri gereği gizli tutuluyor'' dedi. 
     Güler, doğalgaz santrallarıyla ilgili sözleşmelerin alım garantili olduğunu ve bu sözleşmelerin geçmiş yıllarda yapıldığını belirterek ''Ülkemizde ekonomik kriz olmasaydı sözkonusu santralların toplam üretimdeki payı da düşük olacaktı. Ancak yine de doğalgazın elektrik üretiminde yüksek bir paya sahip olduğu bakanlığımca bilinmekte ve üretim planlama çalışmalarında bu husus göz önünde bulundurulmaktadır'' görüşüne yer verdi. 
     
</TEXT>
</DOC>
