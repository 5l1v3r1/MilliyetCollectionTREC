<DOC>
<DOCNO> 228310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonyas11.html </URL>
<DATE> 2004/04/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Ünlü yönetmen Ustinov toprağa verildi... 
</HEADLINE>
<TEXT>

     İsviçre'de 28 Mart gecesi kalp yetmezliğinden hayatını kaybeden Oscar ödüllü İngiliz oyuncu ve yönetmen Peter Ustinov 82 , yıllar önce yerleştiği Bursins'de toprağa verildi. 
     Ustinov'un toprağa verilmesinden önce Cenevre'deki Saint Pierre Katedrali'nde düzenlenen cenaze törenine yaklaşık 400 kişi katıldı. 
     Ustinov'un eşi, 4 çocuğu, İsviçre hükümeti ve BM yetkililerinin hazır bulunduğu törene, tiyatro ve sinema dünyasından hiçbir yıldız katılmadı. 
     Ünlü oyuncunun yakın arkadaşı İsrailli kemancı Ivry Gitlis, Ustinov anısına, ünlü oyuncunun beyaz ve sarı çiçeklerle kaplı tabutunun yanında bir parça çaldı. 
     BM Çocuklara Yardım Fonu UNICEF Genel Direktörü Carol Bellamy, törende, BM Genel Sekreteri Kofi Annan'ın Ustinov'a, insanlığın en kıymetli doğal varlığı olan çocuklar için harcadığı çabalar nedeniyle içten teşekkürlerini sunduğu mektubunu okudu. 
     Rus sanatçı anne ile gazeteci babanın çocuğu olarak 1921'de doğan Ustinov, 1975'te İngiliz Kraliyet nişanıyla ödüllendirilmişti. 1971 yılından beri UNICEF'in iyi niyet elçisi olarak çalışan Ustinov, Yaşar Kemal'in ''İnce Memed'' romanının 1983'te filme uyarlanmasında yönetmenliği ve Abdi Ağa rolünü üstlenmişti. 
     
</TEXT>
</DOC>
