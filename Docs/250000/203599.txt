<DOC>
<DOCNO> 203599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/magazin/mag02.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkül Asıl sömürü yapanlar kaldı... 
</HEADLINE>
<TEXT>

   Popstar'dan elenen Serkül Kan, 'konuşmadan' gitmedi özürlü oluşunu kullandığı suçlamalarına da yanıt verdi 
      Deniz Altuntaş 
   
   Türkiye Popstar yarışmasının 6'ncı hafta final gecesinde en az oyu alarak elenen Serkül Kan, isim vermeden şarkı sözlerini unutan Selçuk Yapar ve türküsünü şehit analarına armağan ettiğini söyleyen Eser Bayar'ı eleştirdi. Kan, "Şarkıyı unutanlar, farklı şekilde duygu sömürüsü yapanlar burada. Ama ben artık değilim. Bu şekilde elendiğim için üzüldüm. Kötü okudum 'Bas git' dediler" diye konuştu. 
   
   'Kapanıp ağlayacağım' 
   Engelli olduğu için duygu sömürüsü yaptığı şeklindeki yorumlara da karşı çıkan Kan, şunları söyledi "Sırf duygu sömürüsü sanılmasın diye duygularımı bastırıp ağlamıyorum. Duygu sömürüsüne bir tek engellilerin değil, herkesin ihtiyacı var. Gerçek karakterimi ortaya koydum. Buradan gidince bir yere kapanıp ağlayacağım. Zoruma gitti. Bundan sonra beyaz bayrağımı Firdevs Güneş'e verdim." 
   
   'Serkül acındırıyor' 
   Yarışmanın jüri üyesi Ahmet San ise şöyle konuştu "Serkül iyi yorumcu ama ben kendi normlarıma göre Bayhan ve Serkül'ü burada görmüyorum. Serkül sahnede acındırma hissi veriyor. Bir popstar eğlendirici ve sürükleyici olmalı. Oysa Serkül'ü görünce herkesin içi biraz burkuluyor. Halk onu aramıza 13. olarak kattı. 'Artık yeter, biraz dinlen' dedi. Bence Serkül oynadı". 
   
   Armağan yanıt verdi 
   Serkül Kan'ın elenince, "Amacına ulaştığın için sana teşekkür ederim" sözleriyle eleştirdiği Armağan Çağlayan ise şunları söyledi "Yarışmacıları jüri değil halk eliyor. Benim kimseyle problemim yok. Ben sadece gördüğümü söylüyorum. Bu yarışmadan çıkacak insanın iyi şarkılar söyleyen, kasetleri çok satan, insanların peşinden koştuğu bir popstar olmasını istiyorum. Ben baştan beri Serkül'ün popstar olamayacağını söyledim. Bunu, iki haftadır Bayhan için de söylüyorum." 
   
      97 kiloluk 'popstar' İngiltere'yi karıştırdı    NEVSAL ELEVLİ Londra 
   İngiltere'de aylardır süren Popstar yarışmasını, 12 finalist arasından 97 kiloluk İskoç Michelle McManus kazandı. Fiziği ile bulvar gazetelerinin ve jüri üyelerinin ağır eleştirilerine maruz kalan 23 yaşındaki McManus, 10 milyonun üzerinde oy toplayarak birinci seçildi. Kilolarına rağmen sesi 'muhteşem' olarak nitelenen McManus'un birinci seçilmesinin ardından, jüri üyesi Pete Waterman salonu terk etti. Kazandığı parayla pırlanta yüzükler alıp, evinin borcunu ödeyeceğini belirten McManus, yarışmada yer aldığı günden bu yana 'Popstar' taraftarlarını ikiye bölmüştü. Glasgow'da ailesiyle birlikte yaşayan ve garsonluk yapan Michelle McManus'un 'All This Time' adlı single'ı, 5 Ocak'ta piyasaya çıkacak. 
   
   
</TEXT>
</DOC>
