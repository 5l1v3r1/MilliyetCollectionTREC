<DOC>
<DOCNO> 224853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy17.html </URL>
<DATE> 2004/03/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sağlık Bakanı "Belediyeler arası ayrım yapmamız söz konusu değil" 
</HEADLINE>
<TEXT>

     Sağlık Bakanı Recep Akdağ, belediyeler arasında herhangi bir ayrım yapmalarının söz konusu olmadığını söyledi. 
     Erzurum'un Narman İlçesi'ndeki AK Parti İlçe Binası'ndan halka hitap eden Sağlık Bakanı Akdağ, vatandaşlardan AK Parti Narman Belediye Başkan Adayı Ufuk Dinler'i desteklemelerini istedi. 
     3 Kasım seçimlerinden sonra ilçeye birçok hizmet götürdüklerini anlatan Akdağ, Narman-Tortum yolunun 30 kilometrelik kısmının asfaltlandığını, 18 Mart İlköğretim Okulu'na ek bina yaptırıldığını belirtti. 
     Mahalli idareler seçimlerinden sonra ilçeye 112 acil servisi kuracaklarına da söyleyen Akdağ, sorunların çözümü için çalışmaların sürdürüldüğünü kaydetti. 
     28 Mart'ta diğer partilerden belediye başkanı seçilen yörelere hizmet götürülmeyeceği konusunda yanlış bir duyum olduğunu ifade eden Akdağ, şöyle devam etti 
     ''Seçimleri hangi partinin adayı kazanırsa kazansız, biz çalışmalarımızı sürdüreceğiz. Belediyeler arasında ayrım yapmamız söz konusu değil. Halk kimi istiyorsa o adaya belediye başkanlığı görevini verir. Halkın vereceği karara saygımız sonsuzdur. AK Parti'nin dışındaki adayın kazandığı hangi il, ilçe veya belde varsa hepsine eşit şekilde yatırım yapılacak.'' AK Parti Narman Belediye Başkan adayının birçok projesinin olduğunu anlatan Akdağ, kendi adaylarının seçimi kazanması halinde ilçeyi daha modern ve yaşanabilir bir ilçe haline getirebileceğini kaydetti. 
     Bakan Akdağ, daha sonra Narman Kaymakamı Muhterem İnce'yi makamında ziyaret ederek, ilçenin sorunları hakkında bilgi aldı. 
     
</TEXT>
</DOC>
