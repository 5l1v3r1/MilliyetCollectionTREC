<DOC>
<DOCNO> 203245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo08.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Beşiktaş maçına iddialı hazırlanıyor... 
</HEADLINE>
<TEXT>

     Çaykur Rizespor Teknik Direktörü Hikmet Karaman, yarınki Beşiktaş maçında, gelecekte ligdeki pozisyon itibariyle avantajlı durum yakalamak istediklerini söyledi. 
     Karaman, yarın deplasmanda Beşiktaş ile ilk devrenin son maçını yapacaklarını belirtti. 
     Beşiktaş'ın kadrosu ve aldığı sonuçların ortada olduğunu dile getiren Karaman, ''Biz ise son haftalarda istediğimiz puanları alamadık. En azından Türkiye Kupası'nda tur atladık. Elazığspor galibiyeti takım üzerinde moral etkisi yaptı'' dedi. 
     Karaman, yarınki maçın favori takımının Beşiktaş olduğunu ifade ederek, ''Bu maçta, gelecekte ligdeki pozisyon itibariyle avantajlı durum yakalamak istiyoruz. Futbolcularımız, büyük maçlara daha iyi motive oluyor'' diye konuştu. 
     Çaykur Rizespor'un çok şanssız bir dönem yaşadığını kaydeden Karaman, ''Kaybedilen 4 puan var. Onun dışında gerek hakem arkadaşlarımızın şanssız düdük çalışları, gerekse futbolcularımızın bireysel hatalarından gelen goller, son haftalarda sıralamadaki durumumuzu biraz kritikleştirdi. Onun için hem Beşiktaş maçı, hem ikinci yarıda yapacağımız maçlar, bizim için büyük öne taşıyor'' dedi. 
     Karaman, takımdaki eksiklere de değinerek, ''Bu arada, Serkan gibi çok önemli oyuncumuzun sakatlığı nedeniyle uzun süre aramızdan ayrı kalması, Ali Eren'in 5 hafta oynamaması, daha sonra da Kürşat'ın kırmızı kart cezası eklenince biraz bocaladık. İnşallah ikinci yarıda yapacağımız transferlerle ve bu arkadaşlarımızın takıma katılmasıyla daha istikrarlı bir tablo çizeceğiz'' diye konuştu. 
     
</TEXT>
</DOC>
