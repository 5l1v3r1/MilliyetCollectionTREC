<DOC>
<DOCNO> 246439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun10.html </URL>
<DATE> 2004/06/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Larson Bölge ülkeleri, Türkiye'nin deneyimlerinden yarar sağlayabilir 
</HEADLINE>
<TEXT>

     ABD'nin ekonomik işlerden sorumlu Dışişleri Bakan Yardımcısı Alan Larson, Türkiye'nin çeşitli alanlardaki deneyimleriyle, ''Geniş Ortadoğu ve Kuzey Afrika Girişimi'' çerçevesinde bölge ülkelerine önemli yararları olabileceğini söyledi. 
     Larson, G-8 zirvesinin yapıldığı ABD'nin Sea Island tatil beldesinde AA'ya telefonla yaptığı açıklamada, ''Türkiye'nin girişim çerçevesinde özel bir rolü var. Başbakan Recep Tayyip Erdoğan'ın bu zirveye katılmasından çok memnunuz'' dedi. 
     Türkiye'nin, Avrupa ile Ortadoğu arasında köprü niteliği taşıdığına işaret eden Larson, ''Türkiye AB'ye girmek istiyor. Zengin bir demokrasi geleneği var. Dini hoşgörüye saygı duyuyor ve ekonomik alanlarda yakın zamanda başarılı bir deneyime sahip. Bölge ülkeleri Türkiye'nin bu deneyimlerinden yararlanabilir'' diye konuştu. 
     Larson, Ürdün Dışişleri Bakanı Mervan Muaşer'in dile getirdiği ''Geniş Ortadoğu ve Kuzey Afrika Girişimi'nin Arap ülkeleriyle sınırlanması'' görüşüne katılmadığını belirterek, ''Böyle bir projenin sadece bir grupla sınırlandırılması yanlış olur. Bölge ülkelerinin karşılıklı etkileşimle birbirinden öğreneceği çok şey var'' ifadesini kullandı. 
     Geniş Ortadoğu ve Kuzey Afrika girişimine kuşkuyla bakan bazı gözlemcilerin, bu projenin, Başkan George Bush'un bu yılki başkanlık seçimini kaybetmesi durumunda kalıcı olmayacağını savunduklarının hatırlatılması üzerine Larson, bu girişime hem iktidardaki cumhuriyetçilerin, hem de muhalefetteki demokratların tam destek verdiğini söyledi. 
     ''Bu, cumhuriyetçilerin projesi değil. Her iki partiden de destek alıyor'' diyen Larson, 2 Kasım'daki başkanlık seçimlerinde demokratik aday John Kerry'nin kazanması halinde bile girişimin süreceğini ima etti. 

     
</TEXT>
</DOC>
