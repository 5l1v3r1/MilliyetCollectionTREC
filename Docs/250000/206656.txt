<DOC>
<DOCNO> 206656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/dunya/dun02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saakaşvili ezdi geçti 96.4 
</HEADLINE>
<TEXT>

   Gürcistan'ın yeni devlet başkanı seçilen Mihail Saakaşvili, zaferini eşi Sandra Rulovs ile kutladı. 
      DIŞ HABERLER SERVİSİ 

   
   Gürcistan'da eski Devlet Başkanı Eduard Şevardnadze'yi deviren Ulusal Birlik Hareketi lideri Mihail Saakaşvili, önceki gün düzenlenen devlet başkanlığı seçimlerinde, rakiplerine büyük fark attı. Resmi olmayan kısmi sonuçlara göre, seçimin favorisi olan 36 yaşındaki Saakaşvili, oyların yüzde 96.41'ini alırken, en yakın rakibinin oy oranı yüzde 1.93'te kaldı. 
   
   Adayların adı yok 
   Gürcistan Merkez Seçim Komisyonu'ndan dün yapılan açıklamaya göre, seçmenin "adlarını bile sayamadığı" diğer 5 adaydan en yüksek oyu alan Temuras Şaşiaşvili yüzde 1.93 oy oranında kaldı. Adaylardan Roin Liperteliani yüzde 0.24, Katlos Garibaşvili yüzde 0.16, Zurab Keleksaşvili yüzde 0.7, Zaza Siharulidze ise yüzde 0.22 oranlarında oy aldı. 
   Bu arada seçimlere katılım oranının yüzde 83 olduğu açıklandı. Oy sayım işlemininse dört gün içinde tamamlanacağı bildirildi. Seçimin geçerli sayılması için, 2.13 milyon kayıtlı seçmenin en az yüzde 50'sinin sandık başına gitmesi yeterliydi. 
   
   
   
</TEXT>
</DOC>
