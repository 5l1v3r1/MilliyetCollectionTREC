<DOC>
<DOCNO> 247065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun02.html </URL>
<DATE> 2004/06/11/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Reagan'ın cenaze töreni bugün yapılacak... 
</HEADLINE>
<TEXT>

     ABD'nin eski başkanlarından Ronald Reagan için bugün düzenlenecek ''devlet töreni''nin bir devlet geleneği haline geldiği ve Amerika'da uzun bir tarihsel geçmişe sahip olduğu bildirildi. 
     Bugünkü kadar gelişmiş ve yaygın bir medya ağı olmadığından, bu törenlerden hiçbiri dünya kamuoyunu Reagan için düzenlenecek tören kadar meşgul etmese de, ABD tarihinin devlet töreniyle kaldırılan cenazelerle dolu olduğu belirtildi. 
     ABD'de bu geleneğe başlangıç oluşturan ilk cenaze töreni, 1841 yılında, soğuk bir hava ve yoğun yağmur altında, 1812 savaşında kahramanlıklar gösteren Başkan William Henry Harrison için düzenlendi. 
     Bu ilk devlet töreninden sonra, ailelerinin istemesi durumunda, başkanlar ve eski başkanlar ile görev başındaki başkanın uygun gördüğü kişiler için emir vermesi durumunda, cenazeler devlet töreniyle kaldırılır oldu. 
     Amerikan İç Savaşı'nda öldürülen ilk birlik subayı olan Albay Robert Ellsworth için, Başkan Abraham Lincoln'un emriyle devlet töreni düzenlenmiş ve Ellsworth'un cenazesi Beyaz Saray'da katafalka konulmuştu. Uzun süre FBI Başkanlığı yapan J. Edgar Hoover'ın 1972'deki cenazesi için de devlet töreni yapılmıştı. 
     1923-1929 yılları arasında ABD'nin 30. başkanlığını yapan Calvin Coolidge kendisi için bir devlet töreni istemezken, Coolidge için cenaze töreni Massachusets'de bir kilisede yapılmış ve cenazesi sessiz-sedasız bir defin için bir arabayla Vermont'a götürülmüştü. ABD başkanlarından Andrew Jackson da öldüğünde Tennessee'deki çiftlik evinde mütevazı bir cenaze töreniyle uğurlanmıştı. 
     1973'te ölen Lyndon Johnson için düzenlenen devlet töreni, Reagan için düzenlenenden önceki son devlet töreni olma özelliği taşırken, 1994 yılında ölen Richard Nixon, ölmeden önce devlet töreniyle defnedilmeyi istemediğini söylemişti. 
     Adı karıştığı aşk skandallarıyla birlikte anılan ABD Başkanı Warren G. Harding de, şüpheli bir gıda zehirlenmesiyle öldüğü 1923 yılında, bir ulusal kahraman muamelesiyle, yani devlet töreniyle defnedilmişti. 
     1945'de ölen ABD Başkanı Franklin D. Roosevelt için de sadece 200 kişiyle sınırlı tutulan katılımcılar eşliğinde Beyaz Saray'da bir tören düzenlenmişti. Roosevelt'in halefi Harry Truman için de bir devlet töreni düzenlenmiş, ancak ailesinin talebi doğrultusunda bu törenin kapsamı dar tutulmuştu. 
     İki dönem başkanlık yapan ve İkinci Dünya Savaşı sırasında yürüttüğü Avrupa'daki Müttefik Güçler komutanlığıyla bir savaş kahramanı olan Dwight Eisenhower, 1969'daki ölümünden üç yıl önce cenazesinin devlet töreniyle kaldırılmasını bizzat kendisi onaylamıştı. 
     Arkasından çok yas tutulan ABD başkanlarından olan George Washington'ın cenazesi için de bir devlet töreni düzenlenmiş ve bu tören ölümünün 200. yıldönümünde, yani 1999 yılında yeniden canlandırılmıştı. 
     ABD'de devlet törenleri, belirli bir protokol ve şekle sahip olsa da cenaze töreni ailelerin isteği doğrultusunda değiştirilebiliyor. 
     
</TEXT>
</DOC>
