<DOC>
<DOCNO> 209699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo28.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci, maça ajan kulaklığı ile çıkınca... 
</HEADLINE>
<TEXT>

     Belçika Birinci Futbol Ligi takımlarından Racing Genk'in kalecisi Jan Moons, geçen hafta Club Brugge ile yapılan karşılaşmada ajanların kullandıkları minik kulak telsiziyle sahaya çıktı ve maç sırasında teknik direktöründen aldığı taktikleri defans oyuncularına aktardı. 
     Racing Genk Kulübü kaleci antrenörü Guy Martens, ne FIFA ne de UEFA kurallarına aykırı bir uygulama yapmadıklarını, bu uygulamayı ilk kez İspanya'da geçirdikleri kamp sırasında denediklerini söyledi. 
     Öte yandan, Belçika Futbol Federasyonu Genel Sekreteri Jean-Paul Houben, bu yeni uygulamanın herhangi bir sakıncasının olmadığını belirterek, ''FIFA ve UEFA'nın öngördüğü kurallarda, oyuncuların sakatlanmaya yol açmayacak maddeleri taşıyabileceği yer alıyor. Bu telsiz hem minik, hem de yapılan madde açısından herhangi bir sorun yaratmıyor'' dedi. 
     Belçika Milli Futbol Takımı Teknik Direktörü Aime Antheuenis de Racing Genk takımının uyguladığı bu taktiğin güzel bir yöntem olduğunu, Belçika Milli Takımı için de bu uygulamanın gerçekleşmesi için futbol federasyonuna başvurduğunu açıkladı. 
     Kulaklığı kullanan Racing Genk Takımı Kalecisi Jan Moons da maçta herhangi bir sorun yaşanmadığını, teknik direktörle bu yolla daha iyi ilişki kurabildiğini ve bu aletin yararlı olduğunu söyledi. 
     
</TEXT>
</DOC>
