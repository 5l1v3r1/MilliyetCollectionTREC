<DOC>
<DOCNO> 244540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur12.html </URL>
<DATE> 2004/06/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Teröristler, halkın yoğun olduğu yerlerde bombalı eylem yapacaktı 
</HEADLINE>
<TEXT>

     PKK KONTRA-GEL örgütünün, "1 Haziran'dan itibaren ateşkes kararımızı kaldırıyoruz" açıklamasının ardından Adana ve İstanbul'da ses getirecek eylemlere hazırlandığı ortaya çıktı. Polis her iki kentte de eylemcileri harekete geçmeden yakaladı. 
     Adana'da yakalanan terör örgütü üyesi 4 kişinin, halkın yoğun olarak bulunduğu yerlerde bombalı eylem yapma hazırlığında olduklarını itiraf ettikleri bildirildi. 
     Emniyet Müdürlüğü yetkililerinden alınan bilgiye göre, 28 Mayıs Cuma günü, Türkkuşu Kavşağı'ndaki çatışma sonucu ağır yaralanan ve ardından tedavi altına alındığı hastanede ölen ''Şiar'' kod adlı PKK KONGRA-GEL terör örgütü üyesiyle yakalanan ''Botan'' kod adlı Mehmet Gazi A. ile yardım ve yataklık ettikleri belirlenerek gözaltına alınan Mehmet Nurettin B, Mehmet K. ve Mehmet Veli K'nin sorguları tamamlandı. 
     Yetkililer, yakalanan kişilerin üzerlerinde ve evlerinde yapılan aramada, 1 adet tabanca, 6 el bombası, 1 kilogram TNT kalıbı, 450 gram C-4 tipi plastik patlayıcı, 3 elektrikli fünye ve bomba yapımının anlatıldığı örgütsel doküman ele geçirildiğini kaydettiler. 
     Yetkililer, Kuzey Irak'ta bulunan terör örgütünün üst düzey yöneticilerinden aldığı talimatlar doğrultusunda sözde Amanos sorumlusu ''Bedirhan'' kod adlı İbrahim Şengül'ün, Adana'da 1 Haziran'dan itibaren eylem yapma hazırlığında bulunduklarının, söz konusu kişileri de buna yönlendirdiklerinin tespit edildiğini belirttiler. 
     Yetkililer, bu doğrultuda Adana'ya gönderilen teröristlerin, sorgularında, halkın yoğun olarak bulunduğu yerlerde bombalı eylem yapma hazırlığında olduklarını itiraf ettiklerini bildirdiler. 
     Yakalanan 4 kişinin, DGM'ye sevk edildiği kaydedildi. 
     
</TEXT>
</DOC>
