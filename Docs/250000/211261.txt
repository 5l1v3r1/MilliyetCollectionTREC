<DOC>
<DOCNO> 211261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko32.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota'dan yeni model Corolla Verso 
</HEADLINE>
<TEXT>

     TOYOTA Otomotiv Sanayi Türkiye A.Ş'nin, yeni modeli Corolla Verso'yu şubat ayından itibaren üretmeye başlayacağı bildirildi. 
     TOYOTA Otomotiv Sanayi Türkiye A.Ş Genel Müdürü Koji Kobayashi, fabrikada düzenlediği basın toplantısında, 2003 yılını değerlendirdi ve bu yılın hedefleri ile yeni üretilecek Corolla Verso hakkında bilgi verdi. 
     Kobayashi, TOYOTA'nın bu yıl 7.1 milyon adetlik araç satışı hedeflediğini kaydetti. 
     TOYOTA'nın 2003 yılını büyümeyle kapattığını ve üretim kapasitesini de 100 bin adetten 150 bine yükselttiğini belirten Kobayashi, Corolla Verso'nun da yeni modeller arasına katıldığını söyledi. 
     Yüksek kalite ve kapasite artışının üçüncü modeli getirdiğini ifade eden Kobayashi, ''Bu model Türk otomotiv sektöründe dönüm noktası olacak. Verso 2004 üretim planımız 73 bin adettir'' dedi. 
     Kobayashi, şunları kaydetti 
     ''TOYOTA 88 milyar dolarlık değeriyle dünyanın en değerli otomotiv şirketidir. 2003 yılını başarıyla kapattık ve 2004 yılında 7.1 milyonluk araç satışı hedefliyoruz. 2002 yılı sonunda Toyota'nın dünya çapındaki pazar payı yüzde 10 oldu. 2010 yılında ulaşmak istediğimiz pazar payı hedefi ise yüzde 15. Avrupa'da 2003 yılı sonu itibariyle 830 bin araç sattık. Bu bizim rekorumuzdur ve 2010 yılında 1.2 milyon satış hedefliyoruz. TOYOTA Avrupa üretimini büyüterek pazarda dışarıdan değil, içeriden bir oyuncu olarak bulunmayı hedeflemektedir.'' Avrupa'da geçen yıl 465 bin araç üretildiğini ve bunun 70 bin adetinin TOYOTA Türkiye'de gerçekleştiğini ifade eden Kobayashi, geçmişte yaşanan deprem ve ekonomik krizlere rağmen yatırımlarını ve ileriye dönük planlarını durdurmadıklarını söyledi. 
     
     İHRACAT HEDEFLERİ 

     Sıkıntılara rağmen yatırımların artırıldığını dile getiren ve Türkiye'nin üretim üssü seçilmesi için üç temel sebebin bulunduğunu belirten Kobayashi, ''Yetenekli ve eğitimli insan gücü, Türkiye'nin stratejik konumu ile Türkiye'nin geleceğine ve potansiyeline olan güvenimiz etkili olmuştur. Türkiye birçok pazara yakın ve farklı kültürler arasında bir köprü oluşturmaktadır. Türkiye'nin büyük bir potansiyeli var ve bu Türkiye'yi çok parlak bir geleceğe götürecek'' dedi. 
     Zor günlerin geride kaldığını ve TOYOTA Türkiye'nin parlak bir geleceğe doğru yol aldığını ifade eden Kobayashi, 2004 yılında 120 bin adetlik ihracat hedeflediklerini kaydetti. Artışla birlikte ihracat gelirinin de yükseleceğini ifade eden Kobayashi, ''2004 yılında 1.5 milyar Euro'luk ihracat geliri hedefliyoruz. Geçen yılın en önemli başarısı ise artan üretime karşılık çift vardiyaya geçilmesidir. Hızlı büyümemizle birlikte çalışan sayımız 2003 yılı sonu itibariyle 2 bin 600 kişiye ulaşmıştır. Son üç yılda Corolla ve yeni modelimiz için 400 milyon Euro'luk yatırım yapıldı. Bu Türkiye'de en büyük yabancı yatırımlardan birisidir'' dedi. 
     
     YENİ MODEL COROLLA VERSO 

     Kobayashi, yeni Corolla Verso'nun dinamik tasarımıyla geniş bir müşteri kesimini etkileyeceğini söyledi. Verso'nun 7 kişiye kadar yolcu taşıma kapasitesine sahip olduğunu ve buna ek olarak içeriden koltuk çıkarmaksızın tamamen bir düz bagajın elde edileceğini belirten Kobayashi, ''Corolla Verso için Avrupa'da 62 bin adet satış hedefliyoruz'' dedi. Kobayashi, şunları kaydetti 
     ''Şubat ayının ortasında Verso'nun üretimine başlayacağız. Mart ayında ise Avrupa'ya ihraç edeceğiz. Bu özgün ürün için sadece Avrupa tek pazar değil, Güney Afrika'dan bile sipariş alıyoruz. Yeni Verso 30'dan fazla ülkeye ihraç edilecek'' dedi. Corolla Verso için 140 milyon Euro'luk yatırım yapıldığı bildirildi. Verso'da, 3 ayrı silindir hacmi ve 2 değişik motor seçeneği bulunuyor. Ayrıca, benzinli motorlar için 1.6 ve 1.8 litrelik silindir hacmi, dizel motorlar için 2 bin litrelik silindir hacmi, manuel ve 5 ileri Multi Mod vites seçenekleri yer alıyor. 
     
</TEXT>
</DOC>
