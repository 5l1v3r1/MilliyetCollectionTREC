<DOC>
<DOCNO> 214917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/yasam/yas06.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Birkaç 'ünlüye' isimlerini sorduk 
</HEADLINE>
<TEXT>

   Abdüllatif Şener, adını 'Latif' bildi. Adalet Ağaoğlu'nun adı da Fatma İnayet'ti. İşte birkaç ünlünün 'isim öyküsü'... 
      ÜMRAN AVCI 
   
   Devlet Bakanı Güldal Akşit'in adını bir aşk romanının kahramanından, Orhan Pamuk'un da Osmanlı padişahından aldığını biliyor muydunuz 
   Peki Adalet Ağaoğlu'nun ortaokula kadar gerçek adının ne olduğunu bilmediğini, yine Başbakan Yardımcısı Abdüllatif Şener'in öğretmeninin adını değiştirdiğini zannettiğini... İşte siyaset, edebiyat ve sanat dünyasının ünlülerinden bazılarının isim hik yeleri.. 
   
   Abdüllatif Şener Başbakan Yardımcısı 
   "İsmimi rahmetli babam koymuş. İlkokula gidene kadar adımı 'Latif' biliyordum. İlkokulda ilk gün öğretmenim adımın Abdüllatif olduğunu söyledi. Eve koştum, anneme 'Öğretmenim adımı değiştirdi' dedim. Annem ve kardeşlerim de çok şaşırdı, çünkü onlar da adımı Latif biliyorlardı. Babam eve geldiğinde annem, 'Öğretmen Latif'in adını değiştirmiş' dedi telaşla. Babam gülümseyerek, 'Onun adı zaten Abdüllatif'ti' diyerek bizi sakinleştirdi. Latif, Allah'ın 99 isminden birisidir." 
   
   Güldal Akşit Devlet Bakanı 
   "Babam ve anneannem karar vermişler. Her ikisi de Refik Halid Karay'ın 'İkibin Yılın Sevgilisi' romanını okumuşlar ve çok beğenmişler. O kitabın başkahramanının adını bana isim olarak vermişler. Anlamı gülün adı demek." 
   
   Ali Müfit Gürtuna İstanbul Büyükşehir Belediye Başkanı 
   "Her iki dedemin adı da Ali. Ayrıca 'Müfit' faydalı demek. Anlamı güzel olduğu için koymuşlar ama kim koydu bilmiyorum." 
   
   Adalet Ağaoğlu 
   "İlkokulu bitirene kadar hep Adalet diye çağrıldım. Esnaf beni görünce 'Adalet, hürriyet, yaşasın millet' diye marş tutardı. Ortaokula başlayacağım gün, bahçede toplandık, bütün çocukları isimleriyle çağırdılar. Adım okunmadı. Kaydımı yapmadılar diye ağladım. Meğer kimlikteki adım Fatma İnayet'miş. Gerçek adımı o gün öğrendim. Kimliğimi de Fatma Adalet diye değiştirdik." 
   
   Orhan Pamuk 
   "Annem, adımı Osmanlı padişahlarından seçip verdiğini, padişahlar içinde en çok Sultan Orhan'ı sevdiğini söylerdi. Bunun nedeni, Sultan Orhan'ın asla büyük işler peşinde koşmaması, göze çarpmaması, sıradan hayatında hiçbir aşırılık olmaması ve tarih kitaplarının ikinci Osmanlı padişahından saygıyla ama üzerinde fazla durmadan söz etmeleriydi." 'İstanbul' kitabından 
   
   Tarık Akan 
   Tahsin Tarık Üregül "Tahsin büyük dedemin adı. Tarık'a gelince, onu kim koydu, annem bile hatırlamıyor. Herhalde kardeşlerim Türkan, Turgut'a kafiye olarak Tarık uyar diye koydular." 
   
   Yıldız Kenter 
   "Adımı sevmiyorum, nereden geldiğini de bilmiyorum. Anneme, babama da hep söylüyorum, onlar da 'Sevmiyorsun ama yıldız oldun' diyorlar." 
   
   
</TEXT>
</DOC>
