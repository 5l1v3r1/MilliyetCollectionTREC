<DOC>
<DOCNO> 228388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yazar/pulur.html </URL>
<DATE> 2004/04/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Dalkavuklar örgütlenin... 
</HEADLINE>
<TEXT>

   
   TOPLUMLAR, örgütlendikçe güçlenirler, güçlendikleri kadar öz denetim yaparlar, meslek odaları, sendikalar, dernekler bu ihtiyacın gereğidir. 
   Türkiye'de hamamcılardan arabacılara, kanaryasevenlerden avcılara kadar her meslek erbabının, ya da işkolunun örgütü vardır da, tarihin en eski mesleklerinden biri olan "dalkavuklar"ın örgütü yoktur. Her ne kadar "dalkavuk"luk günümüzde "yağdanlık" ya da "yalakalık" olarak isim değiştirmişse de, amacı ve nitelikleri hiç değişmemiştir, çağa ve günümüze ayak uydurmuşlardır, o kadar... 
   Onlar, her zaman, padişahın dalkavuğu olmuşlardır, patlıcanın değil 
   
   PADİŞAHIN canı, o gün patlıcan yemek istememiş, aşçıya kızınca dalkavuk atlamış 
   "Efendim bu patlıcan kadar münasebetsiz, tatsız, tuzsuz şey yoktur." 
   Bir süre geçmiş, padişahın canı patlıcan istemiş 
   "Şöyle bir karnıyarık olsa da yesek " der demez, dalkavuk atılmış 
   "Ah efendim, patlıcanın üstüne var mıdır " 
   Padişah azarlamış 
   "Hani patlıcan münasebetsiz, tatsız, tuzsuz bir şeydi " 
   Dalkavuk boynunu bükmüş 
   "Efendim, ben patlıcanın değil, sizin dalkavuğunuzum " 
   
   PADİŞAH 1. Mahmut'a başvuran dalkavuklar, kendilerinin resmen tanınmasını ve ücret tarifelerinin onayını istemişler. 
   Çalışma programlarında da kendilerinin görevini şöyle anlatmışlar 
   "Görevimiz, ev sahibi olan kişinin huyuna suyuna uygun biçimde konuşmak, toplantıya neşe vermek, kederli sözlerden, anılması hoş olmayan deyimlerden kaçınmaktır. Ev sahibi ne söylerse olağanüstü yardakçılıkla onaylayacaklardır, hiçbir zaman aykırı söz söylemeyeceklerdir. Verilen parayı gizlice alacaklar, ne azlığından şik yet edecek, ne de çokluğundan övünmeyecektir." 
   
   DALKAVUKLUK tarifesinde ayrıca, ev sahiplerini neşelendirmek için burna fiske vurdurmak, kel kafaya şamar attırmak, sakalını boyatmak, dişlerini birbirine vurdura vurdura leylek gibi çatırdatmak, bostan dolabına bağlanarak suda çevrilmek, fındık faresini kuyruğundan tutarak... 
   Hadi bunun gerisini yazmayalım... 
   
   BUNLARIN hepsinin ücreti var, o günkü birimi "para"yla saptanıyor, bugün dolara ya da liraya çevirmek gerek. 
   Bir de ev sahipleri yerine "iktidar sahipleri" derseniz tarifeyi tam uygulayabilirsiniz. 
   Dedik ya, dalkavukluğun her çeşidinin ücreti var, lakin, o devirde gazete çıkmadığı için "sütun x santim" ölçüsüne göre tarife yok. 
   "Yağdanlıklar"ın ve de "yalakalar"ın "sütun ve santim"e göre saptanmış bir tarifeye ihtiyaçları var. 
   
      
   
</TEXT>
</DOC>
