<DOC>
<DOCNO> 218723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun28.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aristide'in ülkeyi terketmesi...İsyancılar sevinç gösterisi yapıyor 
</HEADLINE>
<TEXT>

     Haiti Devlet Başkanı Jean-Bertrand Aristide'in ülkeyi terk ettiği haberleri üzerine, isyancılar sevinç gösterileri yapıyor. 
     Aristide'in ülkeden ayrıldığının duyulmasından sonra, isyancıların üssü haline gelen ikinci büyük kent Cap-Haitien'de bayram havası esti. Sevinç çığlıkları atan isyancılar, birbirlerine sarılmaya ve dans ederek şarkı söylemeye başladılar. 
     Bu arada, öfkeli yüzlerce Aristide yanlısı, başkent Port-au-Prince'deki devlet başkanlığı binası Ulusal Saray'da toplandı. 
     Aristide'in ülkeden ayrıldığını duyuran Devlet Bakanı ve Aristide'in danışmanı Leslie Voltaire, sarayın güvenlik şefi Frantz Gabriel'in de devlet başkanıyla birlikte olduğunu söyledi. 
     Voltaire, görev süresi 2006 dolacak olan Aristide'in Dominik Cumhuriyeti'ne gittiğini, Fas, Tayvan ya da Panama'dan sığınma talebinde bulunacağını belirtmişti. 
     Bir diplomatik kaynak ise Aristide'in ayrılmadan önce istifa mektubunu imzaladığını söyledi. 
     Aristide'in istifa mektubunu imzalaması, devlet başkanının anayasal halefi olan Yüksek Mahkeme Başyargıcı Boniface Alexandre'ın geçici hükümetin başına geçmesinin yolunu açacak. 
     Eski idam mangası komutanı olan isyancı komutanlarından Winter Etienne ise silahları, yeni hükümet kurulunca bir tarafa bırakacaklarını söyledi. 
     Eski bir Katolik rahibi olan 50 yaşındaki Aristide'e karşı isyan 5 Şubat'ta, ülkenin 4'üncü büyük kenti Gonavies'te başlamıştı. 
     Kendisine karşı başlatılan isyan nedeniyle görevi bırakarak ülkesini terk eden Aristide, 1991'de ülkenin ilk seçilmiş devlet başkanı olduktan kısa süre sonra darbeyle devrilmişti. 
     Aristide, ayaklanma ve dış baskılar yüzünden ülkesini ikinci kez terk etmek zorunda kaldı. Aristide 1991'de göreve geldikten 8 ay sonra ABD'ye kaçmak zorunda kalmıştı. 
     
</TEXT>
</DOC>
