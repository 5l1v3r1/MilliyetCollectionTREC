<DOC>
<DOCNO> 221718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun03.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid'de yaşamını yitirenlerden 84'ünün kimliği belirlenemiyor 
</HEADLINE>
<TEXT>

     İspanya'nın başkenti Madrid'de dün 3 trende düzenlenen, 198 kişinin öldüğü, 1400 kişinin yaralandığı bombalı saldırılar sonrasında, ölenlerden 84'ünün kimliğinin henüz tespit edilemediği bildirildi. 
     Saldırılar sonrası cesetler Madrid'deki fuar alanında pavyonlara kaldırılırken, ölenlerin kimliklerinin tespit edilmesi için çalışmalar devam ediyor. Çok sayıda cesedin tanınmayacak halde olduğu belirtildi. 
     Çok sayıda İspanyol, fuar alanına giderek ölenler arasında yakınlarının bulunup bulunmadığını saptamaya çalışıyor. Saldırılarda ölenlerin aileleri için psikologlar görevlendirildi. 
     Bu arada, Madrid'de hastanelerde yaralıların tedavileri sürerken, toplam 44 yaralının durumunun ciddi olduğu belirtildi. 
     Hastane görevlileri, duygularını ''çok uzun bir gece yaşadık'' şeklinde dile getirdiler. 
     Öte yandan, hükümetin 3 gün yas ilan ettiği İspanya'da bu akşam teröre karşı gösteriler düzenlenirken, Başbakan Jose Maria Aznar, siyasi parti liderleri ve eski başbakanların Madrid'deki gösterilere katılacağı açıklandı. 
     Madrid'de çok sayıda evin balkonuna siyah kurdeleli İspanyol bayrağı asıldığı görüldü. 
     
</TEXT>
</DOC>
