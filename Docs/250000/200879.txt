<DOC>
<DOCNO> 200879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko28.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gima, bu yıl da piyango biletli promosyon yapıyor... 
</HEADLINE>
<TEXT>

     Geçen yılbaşı özel çekilişinde promosyon olarak müşterilerine verdiği çeyrek biletlerden birine büyük ikramiye çıkan Gima, bu yıl da müşterilerine milli piyango bileti hediye edecek. 
     Gima'dan yapılan açıklamaya göre, SuperCard ile bir defada yapılacak her 75 milyon liralık alışverişe karşılık Yılbaşı Özel Çekilişi için bir adet çeyrek Milli Piyango bileti promosyon olarak verilecek. 
     Kampanya, 10-26 Aralık 2003 tarihleri arasında, Gima Süpermarketleri, X-Large İndirim Marketleri, sen-al market www.gima.com.tr ve Alo Gima'da 444 10 00 geçerli olacak. 
     Kampanya çerçevesinde Gima müşterileri, SuperCard ile yaptıkları alışverişin karşılığında 0 KDV'li ürünler ve indirimler düşüldükten sonra kazandıkları Milli Piyango bileti adedini fişleri faturaları üzerinde görecekler. Müşteriler bu fişleri faturaları Gima Süpermarketlerinde kurulacak standlarda görevli personele göstererek Milli Piyango Yılbaşı Özel Çekilişi biletlerini teslim alabilecekler. 
     Bu arada, Milli Piyango Yılbaşı Özel Çekilişi biletlerini Gima'dan temin etmek isteyen müşteriler için kasalardan çeyrek, yarım ve tam Milli Piyango biletlerinin de satışa sunulacağı bildirilen açıklamada, yılbaşı öncesinde Türkiye çapına yayılmış 77 Gima Süpermarketinde bulunan kasaların aynı zamanda Milli Piyango bayii olarak görev yapacakları belirtildi. 
     Gima, geçen yıl Milli Piyango Yılbaşı Özel Çekilişi'nden büyük ikramiye kazanan biletlerden birini, alışveriş yapan müşterisine promosyon olarak armağan etmiş, daha sonra yapılan açıklamada büyük ikramiye ile birlikte promosyon ve satılan 350 bin civarındaki bilete yaklaşık 3 trilyon lira ikramiye vurduğu duyurulmuştu. 
     
</TEXT>
</DOC>
