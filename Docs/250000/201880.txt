<DOC>
<DOCNO> 201880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur22.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Bu yargıya güvenilmez kanaati doğru değildir 
</HEADLINE>
<TEXT>

     TBMM Başkanı Bülent Arınç, milletvekili dokunulmazlığına ilişkin tartışmalarla ilgili olarak, ''Bu tartışılacak bir konu değildir. Yargının bütününü hedef alarak, 'bu yargıya güvenilmez' şeklinde bir kanaate varılması mümkün değildir, doğru da değildir'' dedi. 
     Arınç, Vakıfbank Genel Müdürlüğü Konferans Salonu'nda düzenlenen 11. Yoksullarla Dayanışma Haftası'ndan ayrılırken bir gazetecinin, '' Milletvekilliği dokunulmazlığı konuşulurken konu yargıya güvensizlik noktasına gelip dayandı. Siz, bu konuda ne düşünüyorsunuz '' şeklindeki sorusu üzerine Arınç şöyle konuştu 
     ''Komisyon başkanı arkadaşımızın basın toplantısını ben de izledim. Bu toplantıdan sonra bir tartışma ortamı meydana geldi ve yargıya güven ya da güvenmeme konusu maalesef tartışılıyor. Bu tartışılacak bir konu değildir. Yargının bütününü tamamını hedef alarak 'bu yargıya güvenilmez' şeklinde bir kanaate varılması mümkün değildir, doğru da değildir. 
     Sayın Başkan eğer böyle bir konuşma yapmışsa bütününü bilmiyorum bu yanlıştır ve maksadını aşan bir konuşmadır. Biz, yargıya güveniriz ve güvenmek mecburiyetindeyiz. Ancak, şu var ki maalesef bazı kötü örnekler hem yargının siyasallaştığı konusunda, hem de yargının tarafsız davranmadığı konusunda kamuoyunda bazı izlenimler edinilmiş olabilir. Bunlar birkaç örnektir. Bunlara bakılarak tümü hakkında bir olumsuz kanaate varamayız. 
     Demek ki, yargının hem bağımsız, hem de tarafsız olması konusunda birşeyler yapılması gereklidir. Sorunun ortaya konulması ve bunun çözülmesi gereklidir. Ben buna katılırım. Ancak yargının bütününü hedef alan bir olumsuz düşünceye hiçbir zaman katılmam.'' 
     
</TEXT>
</DOC>
