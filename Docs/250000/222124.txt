<DOC>
<DOCNO> 222124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/siyaset/asiy.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtar adayına bak 
</HEADLINE>
<TEXT>

   İstanbul'un Gaziosmanpaşa ilçesi Karadeniz Mahallesi muhtar adayı Seçilirsem cüppemi çıkarırım, ama sakalımı kesmem... 
      Şükran Pakkan 

   
   Gaziosmanpaşa'nın yoksul kesimlerinden Karadeniz Mahallesi'nde muhtarlığa aday olan takkeli ve cüppeli Nuri Öğüt, muhtar seçilirse cüppesini çıkarabileceğini ancak sakalını kesmeyeceğini söyledi. 
   Mahalledeki 10 adaydan biri olan Aksaraylı Öğüt, "Allah'ın izniyle bir yola çıktım" diyor. Cüppe ve takkesiyle dolaşıyor. Öğüt, türbeyi andıran apartmanında hem kendi hem de kiracılarına ait dairelere televizyon izleme yasağı getirmiş. Kiracılarından Ramazan aylarında da kira almıyor. Kendisine ait özel halk otobüsüyle hafta sonları kadın ve erkeklere özel gruplar halinde, türbe ve camilere gezi düzenliyor. İşte, Öğüt'ün seçim aracı olarak kullandığı afişlerle süslü özel halk otobüsünde megafonla çalınan ilahiler eşliğinde gerçekleştirdiğimiz "seçim sohbeti." 
   
   Kendinizi şanslı görüyor musunuz 
   Allah'ın izniyle inşallah. 
   
   Aritmetik bir hesaplama mı Yoksa malum mu oldu 
   Kesin olan şey Allah'a mahsustur. Önce Allah'a, sonra insanlara güvenerek yolumuza çıktık. 
   
   Otobüs size mi ait 
   Bu dünyada bekçiyiz, malımız yok. 1987'den bu yana halk otobüsümüz var. Şu an kullandığım ilk otobüsümüz, ama ben çok az şoförlük yaptım. Bir otobüsümüz daha var. 
   
   Daha önce ne iş yapıyordunuz 
   İşe eskicilikle başladım. Naylon alıp satıyordum. Kömür ticaretiyle uğraştım. Sonra, nakliye şirketim oldu, İran'a mal taşıdık. Sonra apartman satın aldım. 
   
   Eskicilikten mi para biriktirdiniz 
   Allah yardım eder, o isterse var oluruz, istemezse yok oluruz. 
   
   Peki ne vaat ediyorsunuz mahalleliye 
   Halkın ne ihtiyacı varsa yapacağımı söylüyorum. Bir liseye ihtiyaç var, gücüm yeterse destek olacağım. 
   
   Üç kızınız varmış, okuttunuz mu 
   Okumadılar, kendileri istemedi. Kuran kursuna gönderdim. 
   
   Sizin için 'aşırı dinci' diyorlar 
   Benim yaşantım neyse, o 27 yıldır bu mahallede yaşıyorum ve herkes beni bu yaşamımla biliyor. 
   
   Muhtarlık koltuğuna da bu cüppeyle mi oturacaksınız 
   Yok, kanun ne derse o olur. Ama sakalımı kesmem. Birçok sakallı belediye başkanı var. 
   
   Apartmana TV yasağı getirmişsiniz 'Şeytanın işi' diye mi 
   Televizyonu sevmiyorum. Sohbeti, konuşmayı engelliyor. Çocuklar küçükken bir televizyonumuz vardı, 6 ay kaldırdık, çocuklar hiç aramadı. Sonra hiç kullanmadık. 
   
   Kiracılarınıza karışmayı dininiz mi söylüyor 
   Ben taşınacaklara söylüyorum kiram ucuz, Ramazan ayında kira almam. Ama tek şartım televizyon izlenmeyecek. İstemeyen taşınır. 
   
   
   
   
   
</TEXT>
</DOC>
