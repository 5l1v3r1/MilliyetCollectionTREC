<DOC>
<DOCNO> 211449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko10.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Müsteşarı Tıktık 2005 için faiz dışı fazlayı biz belirleyeceğiz 
</HEADLINE>
<TEXT>

     Devlet Planlama Teşkilatı DPT Müsteşarı Ahmet Tıktık, bu yıl da mali disipline uyulmaya devam edilmesi durumunda 2005'in, Türkiye'nin 'önünün açıldığı yıl' olacağını söyledi. 
     A.A muhabirinin sorularını yanıtlayan Tıktık, geçtiğimiz yıl faiz dışı fazlada önemli bir performans gösterildiğini, bunun bu yıl da sürdürülmesi gerektiğini vurguladı. 
     Beklenen reel faizlerin düştüğünü, borçlanmada vadenin uzadığını ve borcun milli gelire oranının düşürüldüğünü anlatan Tıktık, oranın daha da azalmasını İmar Bankası'na yapılan ödemelerin engellediğini söyledi. 
     
     ENERJİ STRATEJİSİ 
     Tıktık bu arada, Enerji Bakanlığı, DPT ve EPDK arasında enerji dağıtım şirketlerinin özelleştirilmesinden başlamak kaydıyla, Enerji Stratejisi üzerinde uzlaşmaya varıldığını, şimdi artık herkesin ortak hedefe kilitlendiğini ifade etti. 
     Bunun aynı zamanda Dünya Bankası'ndan kullanılan ekonomik reform kredisinin ön şartı olduğunu hatırlatan Tıktık, Dünya Bankası'nın DPT tarafından önerilen ''kredi garanti fonunu'' inceleyerek Türkiye'ye döneceğini anlattı. 
     DPT için arz güvenliğinin önemine dikkati çeken DPT Müsteşarı, ''Şimdiden önlem almak lazım ki 2007'den sonra enerji açığına düşmeyelim'' diye konuştu. 
     
     IMF İLE İLİŞKİLER 
     IMF ile gözden geçirme takviminde bir değişiklik düşünülmediğini açıklayan Tıktık, yatırımların durumuna da değindi. 
     Yatırımlardan yapılan kesintinin son noktaya geldiğini, hükümetin de IMF'nin de yatırımlardan artık kesinti yapılmaması görüşünde olduğunu belirten Tıktık, ''Yatırımları kısmak, gelecekten kısmak gibi'' ifadesini kullandı. 
     
     2005'TEN BEKLENTİLER 
     2004'te mali disiplinin sürdürülmesi durumunda, reel faizlerin aşağı inmeye devam edeceğini anlatan Tıktık, bunun reel sektör yatırımlarda ve iç talepte artışı getireceğini kaydetti ve büyüme rakamının tutturulacağını kaydetti. 
     Kamu borçlanma gereği azaldıkça, kamunun fon talebinin de azalacağını kaydeden Tıktık, böylelikle özel sektörün daha fazla kaynak imkanı bulacağını ifade etti. 
     DPT Müsteşarı, bu yıl da mali disipline uyulmaya devam edilirse 2005'in, Türkiye'nin önünün açıldığı yıl olacağını vurguladı. 
     Önemli olanın, iç ve dış piyasalara hükümetin mali disipline uyacağı ve yapısal reformlara devam edeceği yönündeki kararlılık mesajının verilmesi olduğunu söyleyen Tıktık, yüzde 6.5'lik faiz dışı fazlanın 2005 için geçerli olmayacağını belirtti ve ''onu biz belirleyeceğiz'' dedi. 
     
     ACİL EYLEM PLANI'NDA REVİZYON ŞUBAT'TA BİTİYOR 
     Ayrıca Acil Eylem Planı'nda yapılacak revizyonun Şubat ayında biteceğini açıklayan Tıktık, 205 olan eylem sayısının 120-130'a çekileceğini ifade etti. 
     Plan kapsamında yapılan reformların çok kapsamlı olduğuna işaret eden Tıktık, ''Bunlar kolay konular değil. Hazırlanması, yasalaşması, yürürlüğe girmesi siyasi irade gerektiren çalışmalar. Bu çabayı da hükümet de bürokrasi de gösteriyor'' diye konuştu. 
     
</TEXT>
</DOC>
