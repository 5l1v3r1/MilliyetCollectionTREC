<DOC>
<DOCNO> 231926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/tamer.html </URL>
<DATE> 2004/04/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Şeffaflık ve empatiyle gelen başarı 
</HEADLINE>
<TEXT>

   
   Türkiye'yi Dünyaya Taşıyan Kadınlar adlı kitabında genç meslektaşım Zafer Özcan, başarıları Türkiye sınırları dışına taşmış 21 kadının öyküsünü anlatıyor. 
   Kitapta kimler var derseniz... Dice Kayek markasını Bursa'da yaratıp Avrupa'nın moda başkentlerinde söz sahibi yapan ve bir dünya markası olma yolunda hızla yol alan Bursalı Ayşe ve Ece Ege kardeşlerden, Boğaziçi Üniversitesi'nin ardından öğretim üyeliğini 4 yıldır Paris'te Ecole des Hautes Etudes en Sciences Sociales'de sürdüren sosyolog Prof. Nilüfer Göle'ye, Hollanda Parlamentosu'nda siyaset yapan Nebahat Albayrak ve Fadime Örgü'den, Avrupa'da 35 farklı konfeksiyon markası için üretim yapan Suteks'in kurucusu Nur Ger'e yelpaze epey geniş. 
   
   Öteki ne düşünür 
   Kitabı karıştırdığınızda işini severek yapan, başkaları ya da "ötekiler" için birşeyler yapmaya uğraşan, zorluklar karşısında pes etmek yerine başetmeyi becerebilen kadınlar çıkıyor karşınıza. Kitapta başarı formülünü kendime en yakın bulduğum kişi, Türkiye'de halkla ilişkiler denildiğinde ilk akla gelen isimlerden Ceyda Aydede 
   "İyinin daha iyisi her zaman vardır. Benim içgüdüsel olarak var olan şeffaflığımın, iş yaşamında artıya dönüştüğünü görüyorum. Birlikte çalıştığım arkadaşlarımdan beklediğim, araştırmacı kişiliğe sahip olmaları ve olaylara karşı tarafın gözüyle de bakabilmeleridir." 
   Belki diğerleri aynı netlikte ifade etmemişler ama kitapta yer alan başarılı kadınların çoğu, aslında kendi işlerine karşı tarafın gözüyle bakmayı başarabildikleri için ve başarabildikleri ölçüde kariyer basamaklarında üst taraflara doğru yol almışlar. 
   
   Bilgiyi akla dönüştürme 
   Boğaziçi Üniversitesi Endüstri Mühendisliği bölümü mezunu bir halkla ilişkilerci olarak ülke sınırlarını aşıp, uluslararası platformda Türkiye'nin sesini duyuran Aydede'nin yeni çıkan kitabı da önümde. Aydede, Uluslararası Halkla İlişkiler Derneği IPRA'nın 2003 yılı dönem başkanlığı süresince gerek Türkiye'de, gerekse IPRA'da çok iyi bir iletişim ağı kurup, elde ettiği verileri bir veri tabanında toplamış. Şimdi de kendi ifadesiyle "Bu bilgileri akla dönüştürme aşamasında. Akla dönüştürürse, topluma da daha fazla yararlı olabileceğine inanıyor." 
   Birçok projesi ile uluslararası arenada Halkla İlişkiler Mükemmellik ödülleri alan Aydede için, edindiği birikimleri paylaşmak, kurduğu ilişkileri kendisi ve etrafındaki insanların hayatlarını iyi yönde değiştirmek amacıyla yönlendirmek, adeta otomatiğe bağlanmış içgüdüsel, doğal bir çabadır. Rota Yayınları'ndan çıkan Profesyonel bir ilişki Medya ve Halkla İlişkiler'in önsözünden aktaracağım birkaç cümle, Aydede'nin kitabı da benzeri bir nedenle kaleme aldığını ortaya koyuyor 
   "Gazetecinin motivasyonlarını, düşünme ve davranma biçimini, çalışma yöntemlerini ve karşı karşıya olduğu güçlükleri yakından tanıyıp kavramanın, kendi mesleğimi yürütmekte benim için ne kadar elzem olduğunun farkına vardım. ... 25 yıla yaklaşan meslek hayatımda, gazetecilerin yardımıyla edindiğim tecrübeleri, mesleğe yeni atılanlarla paylaşarak sektöre bir ölçüde katkıda bulunmak istedim." 
   
   Meslekte etik arayışı 
   Tam da halkla ilişkilerin ne olması ve etik ölçüler içinde nasıl uygulanması gerektiği konusunda bir kaynağa ihtiyacın had safhada olduğu bir noktada geldi Aydede'nin kitabı. Bir röportajın nasıl yapılması gerektiğinden basın bülteni örneklerine, eğitici yönüyle dikkat çeken kitaptan bazı bölüm başlıkları 
   Medya nedir, Türkiye'de nasıl yapılanmıştır Finansal medya ilişkileriEkonomi editörleriyle bağlantı kurmakHalkla ilişkilerde etik arayışında temel yaklaşım 
   
      
   
</TEXT>
</DOC>
