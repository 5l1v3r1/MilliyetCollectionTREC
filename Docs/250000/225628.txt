<DOC>
<DOCNO> 225628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas06.html </URL>
<DATE> 2004/03/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sağlık Bakanlığı, ani ısı değişikliğine karşı uyardı 
</HEADLINE>
<TEXT>

     Baharın gelmesiyle birlikte ani ısı değişiminin bazı hastalıklara davetiye çıkardığını belirten Sağlık Bakanlığı, bu dönem daha dikkatli olunması uyarısında bulundu. 
     Sağlık Bakanlığı, ani değişen iklim koşulları ve sıcaklığın birdenbire inip çıkmasının, virüslere duyarlılığı artırdığı ve vücut direncinin düşmesine neden olarak üst solunum yolu hastalıklarına zemin hazırladığını belirtti. 
     Bahar aylarında sıklıkla rastlanan hastalıkların başında nezlenin geldiğini belirten Bakanlık, virüs alındıktan 1-2 gün sonra hastalığın görüldüğü, burun tıkınıklığı, burun akması, hapşırık, ateşin yükselmesi, boğazda yanma, halsizlik, hafif başağrısı, isteksizliğin ortaya çıktığını kaydetti. 
     
     ÇOCUKLAR VE YAŞLILAR RİSK ALTINDA 
     Bakanlık, özellikle çocuklar ve yaşlıların ani sıcaklık değişikliklerinden korunması gerektiğini belirtirken, nezleye yakalananlardan uzak durulmasını önerdi. 
     Havaların aniden ısınmasıyla yeterli ölçüde giyinilmezse soğuk algınlığının ortaya çıkabileceği uyarısında bulunan Bakanlık, 38 derece ateş, yüzün ve gözün kızarması, ışığa karşı hassasiyet, burun tıkanıklığı ve öksürük görülebileceğini, vücut direncinin düşmesi sonucu da zatürree, sinüzit, orta kulak iltihabı gibi belirtilerin ortaya çıkabileceğini kaydetti. Bakanlık, "Nezlede olduğu gibi hastalardan uzak durmak ve vücudu ani sıcak değişikliklerinden korumakla önlem alınabilir" dedi. 
     Bahar aylarında enterovirüs adıyla bilinen bir grup virüsün özellikle çocuklarda ishal ile seyreden döküntü yapan hastalıklara neden olabildiğini belirten Bakanlık, "Bu hastalıklardan korunabilmek için su, gıda ve kişisel hijyen kurallarına dikkat edilmesi gerekmektedir" önerisinde bulundu. 
     
</TEXT>
</DOC>
