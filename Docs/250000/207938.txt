<DOC>
<DOCNO> 207938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo25.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Antalya'da... 
</HEADLINE>
<TEXT>

     Uluslararası Efes Cup 3 Futbol Turnuvası'na katılacak Galatasaray, Antalya'ya geldi. 
     İstanbul'dan yaklaşık 1 saatlik rötarla hareket eden sarı-kırmızılı takım, Antalya Havaalanı'nda taraftarlarının yoğun sevgi gösterileri ve tezahüratlarıyla karşılandı. 
     Antalya'da gün boyu süren fırtına ve sağnak yağışa karşın havaalanına gelen yaklaşık 300 kişilik taraftar grubu, adeta gövde gösterisi yaptı. Özellikle teknik direktör Fatih Terim lehine tezahürat yapan taraftarlar, ''Birimiz hepimiz, hepimiz Terim'iz'', ''Bir günde kral olmadık, bir günde tahttan inmeyiz'' diyerek tezahüratlarda bulundu. 
     Galatasaray kafilesi, kalacağı Lara'daki Titanic Otel'e doğru yola çıkarken, taraftarlar da konvoy halinde takımın otobüsünü izledi. 
     Galatasaray, turnuvada yarın akşam Almanya'nın FC Kaiserslautern, 14 Ocak Çarşamba günü de Rusya'nın Spartak Moskova takımlarıyla karşılaşacak. 
     
</TEXT>
</DOC>
