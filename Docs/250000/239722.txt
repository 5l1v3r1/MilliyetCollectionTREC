<DOC>
<DOCNO> 239722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy33.html </URL>
<DATE> 2004/05/13/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Başbakan Erdoğan'ın dış politika brifingi... 
</HEADLINE>
<TEXT>

     Başbakan Recep Tayyip Erdoğan, son uluslararası gelişmelere ilişkin olarak, Dışişleri Bakanı ve Başbakan Yardımcısı Abdullah Gül ile Dışişleri Bakanlığı bürokratlarından brifing aldı. 
     Başbakanlık Resmi Konutu'nda verilen ve yaklaşık 3 saat süren brifing, 2 ayrı toplantı şeklinde düzenlendi. 
     Edinilen bilgiye göre, Dışişleri Bakanlığı Müsteşarı Büyükelçi Uğur Ziyal'in de yer aldığı, genel bilgilendirme toplantısı niteliğindeki ilk toplantıda Başbakan Erdoğan'a, uluslararası gelişmeler ve dış politika konularında genel bir brifing verildi. 
     Bu toplantıdan sonra yapılan, Devlet Bakanı Beşir Atalay'ın da katıldığı ikinci toplantıda ise Erdoğan, AB Genel Sekreteri Murat Sungar ve ABGS yetkilileri tarafından, Türkiye'nin AB süreci çerçevesinde Avrupa kamuoyuna yönelik yürütülen tanıtım faaliyetlerine dair bilgilendirildi. 
     İkinci toplantıda, Türkiye'yi Avrupa'da tanıtmak üzere bazı kamu kuruluşları ve özel sektör temsilcilerinin biraraya gelerek oluşturduğu AB İletişim Grubu'nun bugüne kadar yaptığı ve bundan sonra yapacağı çalışmalar ele alındı. 
     
     İRAN BÜYÜKELÇİSİNİN ZİYARETİ 
     Bu arada brifingin başlamasından önce İran'ın Ankara Büyükelçisi Firuz Devletabadi, Başbakan Erdoğan'ı ziyaret etti. 
     Kaynaklar, kalp ameliyatı geçiren Devletabadi'nin bir süre Ankara'dan uzak kalması nedeniyle Başbakan Erdoğan'a nezaket ziyaretinde bulunduğunu söylediler. 
     Görüşmede, Tahran'daki İmam Humeyni Havalimanı'nın işletmesinin Türk firmasından alınmasının yol açtığı sorunun da ele alındığı öğrenildi. 
     Edinilen bilgiye göre Başbakan Erdoğan, büyükelçiyle görüşmesinde, iki ülke arasında böyle konuların sorun teşkil etmemesi gerektiğini belirterek, sorunun bir an önce çözülmesinin önemini dile getirdi. 
     
</TEXT>
</DOC>
