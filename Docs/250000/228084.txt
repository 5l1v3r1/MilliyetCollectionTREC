<DOC>
<DOCNO> 228084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas20.html </URL>
<DATE> 2004/04/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Babası sigara içen çocuklarda hastalık riski daha yüksek .. 
</HEADLINE>
<TEXT>

     Harran Üniversitesi'nce HRÜ yapılan araştırmada, babası sigara içen çocukların damar sertliği, diyabet ve kansere yakalanma riskinin, içmeyenlere oranla daha yüksek olduğu belirlendi. 
     HRÜ Tıp Fakültesi Klinik Biyokimya Bölümü Öğretim Üyesi Doç. Dr. Özcan Erel, ''Sigaranın Pasif İçiciler Üzerindeki Etkileri'' çalışması kapsamında, sosyo-ekonomik olarak aynı segmentte bulunan 300 aileye mensup 0-12 yaş arası çocuklar üzerinde araştırma yaptıklarını kaydetti. 
     300 çocuk üzerinde 3 ay süren çalışmada, kan analizlerinin yapıldığını aktaran Doç. Dr. Erel, babaları sigara içmeyen çocukların savunma ve bağışıklık sisteminin daha dirençli olduğunun tespit edildiğini söyledi. 
     Bugüne kadar pasif içicilere yönelik sigara dumanının insan sağlığı üzerindeki etkilerinin araştırıldığını ifade eden Doç. Dr. Erel, ''Ancak biz dünyada bir ilki gerçekleştirerek, babası sigara içen çocukların sağlık durumunu araştırdık. Sonuçta, babası sigara içen çocukların damar sertliği, diyabet ve kansere yakalanma riskinin, içmeyenlere oranla daha yüksek olduğu ortaya çıktı'' diye konuştu. 
     
     C VİTAMİNİ ŞART 
     Bazı ülkelerde kapalı ortamlarda sigara içilmesinin yasaklandığını anımsatan Doç. Dr. Erel, çocuklu ailelerin evlerinde sigara içilmemesine özen göstermesi gerektiğini vurguladı. 
     Doç. Dr. Erel, sigaranın vücuttaki olumsuz etkilerinin ortadan kaldırılması için, C vitamini yönünden zengin meyve ve sebzelerin tüketilmesi gerektiğini sözlerine ekledi. 
     
</TEXT>
</DOC>
