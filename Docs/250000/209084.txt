<DOC>
<DOCNO> 209084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko26.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu Maalesef babalar gibi satamadık 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, adaletin önemine dikkat çekerek, ''Hukuk çalışmaz ise ne yaparsanız yapın boş'' dedi. 
     Türkiye Genç İşadamları Derneği TÜGİAD tarafından düzenlenen sohbet toplantısına katılan Hisarcıklıoğlu, Türkiye için 2004 yılındaki en önemli faktörlerden bir tanesinin Avrupa Birliği AB olduğuna işaret ederek, ''Türkiye'nin de içinde olduğu bir AB, medeniyetler arasında barışın sağlandığı bir medeniyet projesidir'' diye konuştu. 
     Hisarcıklıoğlu, Türkiye'nin AB hedefine doğru giderken karşılaştığı en önemli gelişmelerden bir tanesinin Irak nedeniyle ABD ile komşuluk olduğunu belirtti. ABD ile ekonomik ilişkilerin yetersizliğine dikkat çeken Hisarcıklıoğlu, ''ABD ile ilişkilerin ekonomik bacağı sakat'' dedi. 
     Türkiye'nin cumhuriyet tarihinin en ağır krizini yaşadığını. herkesin bundan etkilendiğini anlatan Hisarcıklıoğlu, Anadolu'da işçisinin maaşını ödeyemediği için ağlayan işadamları ile karşılaştığını anlattı. 
     Hisarcıklıoğlu, ''Krizi yaşarken bürokratlar bundan etkilenmedi. Yatırımlarda önümüzdeki en büyük engelin de onlar olduğunu göreceksiniz'' şeklinde konuştu. 
     Ekonomideki iyileşmeye de dikkat çeken Hisarcıklıoğlu, büyümenin özel sektör eliyle oluşmasının büyük önem taşıdığını söyledi. 
     Hisarcıklıoğlu, ''Her yıl 700 bin kişiye iş bulmak için yaklaşık 35 milyar dolarlık yatırım yapıyor olmamız lazım. Devlet bunun 5 milyar dolarını yapıyor. 20'sini biz yapıyoruz. Açığı yabancı yatırımcı sermaye ile kapatmak zorundayız'' dedi. 
     Dövizdeki gerilemeye rağmen ihracatın rekor üstüne rekor kırmasının nedeninin özel sektörün verimliliği olduğunu dile getiren Hisarcıklıoğlu, kamunun ise bu verimliliği yakalayamadığını savundu. 
     
     ''GERÇEK VATANSEVERLİK BU'' 
     Herkesin yatırım ortamının düzelmesinin farkında bulunduğunu anlatan TOBB Başkanı Rifat Hisarcıklıoğlu, şöyle dedi 
     ''Yatırımın önemini anlatamadığımız tek kesim bürokrasi. Aslında madalya takılacak alkışlanacaklar sizlersiniz. Bu kadar bilinmeyenin olduğu yerde yatırım yapıyorsunuz. Gerçek vatanseverlik bu. Üreten, ihracat yapan, vergi verenler olarak devletin çarklarının dönmesini sağlayanlar sizlersiniz.'' Kamu yönetimi reformuna ihtiyaç bulunduğunu belirten Hisarcıklıoğlu, adaletin önemini de vurguladı. 
     ''Hukuk çalışmaz ise ne yaparsanız yapın boş'' diyen Hisarcıklıoğlu, sözlerini şöyle sürdürdü 
     ''En iyi kanunu çıkarsanız bile, uygulanabilirliği yok ise hiçbir anlam ifade etmez. Bugün soruyorum size, karşılıksız çek, senet var, hanginiz bunu adli yoldan, mahkeme yolundan çözmek istiyorsunuz Hiçbiriniz. Çünkü biliyoruz ki o sürece girdiğiniz anda zaten o bitti. Böyle bir adalet olur mu Adaletin geç tesisi, bizatihi adaletsizliğin kendisini doğuruyor. 
     Onun için önümüzdeki dönemde hızlı çalışan, adil, çağın gereklerine uygun yasaların ortaya çıkması ve bunun uygulanıyor olması lazım.'' 
     
     POPÜLİZM UYARISI 
     TOBB Başkanı Hisarcıklıoğlu, soruları yanıtlarken de son 2.5 yıldır TOBB'un popülizm yapmadığını belirterek, popülist istemlere cevap veren iktidarların hiçbirinin de iktidarda kalamadığını söyledi. 
     Hisarcıklıoğlu, ''Onun için mevcut iktidara diyoruz ki, bunun hiç kimseye faydası yok. Sana da faydası olmaz. Onun için popülist eylemlere yönelmememiz lazım'' diye konuştu. 
     Rifat Hisarcıklıoğlu, yatırımcıların önünün açılmasının taşıdığı önemi vurgulayarak, bundan büyük teşvik olmayacağını söyledi. 
     Özelleştirmelere de değinen Hisarcıklıoğlu, 2003 yılında özelleştirmede başarılı olunamadığını savunarak, ''Maalesef babalar gibi satamadık'' dedi. 
     TÜGİAD Başkanı Hayati Kaya da konuşmasında 2004'ün Avrupa yılı ilan edilmesini isteyerek, ''Bu yıl kaybedeceğimiz mesafenin ülkemizin 21. yüzyıldaki konumunu belirleyeceği bir an bile dikkatlerden kaçmamalıdır'' diye konuştu. 
     
</TEXT>
</DOC>
