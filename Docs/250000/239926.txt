<DOC>
<DOCNO> 239926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun13.html </URL>
<DATE> 2004/05/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak'ta yetkiler Pentagon'dan Dışişlerine geçiyor 
</HEADLINE>
<TEXT>

     ABD Başkanı George Bush, Irak'ta 30 Haziran'da egemenliğin Iraklılara devredilmesinden sonra, ülkedeki Amerikan faaliyetlerini yönlendirme yetkisini Savunma Bakanlığı'ndan alarak Dışişleri Bakanlığı'na devredecek talimatı imzaladı. 
     Buna ilişkin talimatı gören hükümet kaynakları, Bush'un, ''ulusal güvenlik konusunda başkanlık direktifi'' olarak adlandırılan talimatı imzaladığını, ancak bunun henüz kamuya açıklanmadığını söyledi. 
     Yetkililer, talimatın, Geçici Koalisyon Yönetimi'nin Irak'ta egemenliği devretmesinden sonra, Amerikan yönetiminin bu ülkedeki faaliyetlerini kimin yürüteceği konusunda, Dışişleri Bakanlığı ve Pentagon arasındaki yetki mücadelesine çözüm getireceğini belirtti. 
     Talimatta, Irak'ta egemenliğin devrinden sonra ABD'nin, Irak'ta Dışişleri Bakanlığı'nın yönlendireceği bir yetkili tarafından temsil edileceği, bu kişinin ABD'nin hükümet görevlileri, politikaları ve faaliyetlerini idare edeceği kaydedildi. 
     Dışişleri Bakanlığı'nın kontrolünün, askeri komuta altındaki görevlileri ya da uluslararası bir organizasyonda çalışanları kapsamayacağı bildirildi. 
     Irak'taki askeri harekatların ABD Merkez Komutanlığı tarafından yönetilmeye devam edeceği, ancak ülkedeki bütün çalışmaların denetimi ve yönlendirilmesinden Dışişleri Bakanı Colin Powell'ın sorumlu olacağı belirtildi. 
     Amerikan ordusunun Irak'ta güvenlik gücü oluşturulması çalışmalarını da koordine edeceği, uygun zamanda da Amerikan dışişleri ve savunma bakanlarının, ülkedeki askeri faaliyetlerin, Iraklı güvenlik birimlerine ne zaman devredileceğine birlikte karar vereceği kaydedildi. 
     Dışişleri Bakanlığı yetkililerinin, Bush'un imzaladığı talimatı incelemekte olduğu belirtildi. Beyaz Saray konuya ilişkin açıklama yapmadı. 
     Diplomatlar, ordunun sorumlu tutulduğu işkence skandalı nedeniyle zor duruma düşen ABD yönetiminin, Irak'taki çalışmaları dışişleri bakanlığına devretmekle Irak'taki varlığına karşı artan tepkiyi azaltacağını umduğunu belirtiyorlar. 
     
</TEXT>
</DOC>
