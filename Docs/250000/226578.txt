<DOC>
<DOCNO> 226578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko21.html </URL>
<DATE> 2004/03/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
"Müzakere tarihi verildiğinde çiftçi AB'ye uyumunu hızlandıracaktır" 
</HEADLINE>
<TEXT>

     Türkiye Tarım Kredi Kooperatifleri Merkez Birliği Genel Müdürü Bedrettin Yıldırım, AB Komisyonu'nun Türkiye'ye vereceği müzakere tarihinin, Türk çiftçisinin AB tarım politikalarına uyumunu hızlandıracağını söyledi. 
     Ankara'da temaslarda bulunan Avrupa Tarım Konfederasyonu CEA Başkanı Ben Gıll ile Genel Sekreter Christophe Hemard, Tarım Kredi Kooperatifleri Merkez Birliği'ni ziyaret ederek, Yönetim Kurulu Başkanı İlhami Teke ve Genel Müdür Bedrettin Yıldırım ile görüştüler. 
     Yıldırım, ziyaret sırasında yaptığı konuşmada, Birliğin Avrupa Kooperatifçilik Sistemi ile bütünleşmesini sağlamak için CEA'ya üye olduklarını ve kendilerinin tarımsal üretim yapan kooperatifler olarak değerlendirilmesi gerektiğini vurguladı. 
     AB'ye tam üyelik konusuna da dikkati çeken Yıldırım, Türkiye'ye verilecek müzakere tarihinin, yıllar öncesinde Avrupa Birliği ve yapılan karşılıklı anlaşmalarla taahhüt edilen Avrupa Birliği Ortak Tarım Politikasına, Türk çiftçisinin çok daha hızlı bir şekilde uyum göstermesini sağlayacağını belirtti. 
     CEA yöneticilerinden de, Avrupa Birliği Komisyonu'ndan Türkiye'ye Aralık 2004 tarihinde müzakere tarihi verilmesi yönünde lobi desteği isteyen Yıldırım, ''inanıyoruz ki, ülkemize Avrupa Birliğine tam üyelik yolunda verilecek müzakere tarihi, Türk kooperatifçilik sistemini, Avrupa kooperatifçilik sistemine daha da yaklaştıracaktır'' dedi. 
     
     ULUSLARARASI ŞİRKETLERDEN ŞİKAYET 
     Avrupa Tarım Konfederasyonu Başkanı Ben Gıll de konuşmasında, tarım kooperatiflerinin ekonominin bir parçası olduğunu ve gelecekte daha da önemli hale geleceklerini ifade etti. 
     Tarımda büyük uluslararası şirketlerin gücü ile karşı karşıya bulunduklarını anlatan CEA Başkanı, sermaye güçleriyle bazı AB üyelerini bile geride bırakan bu şirketlerin çiftçileri yönlendirdiğini ve potansiyel tarımı engellediğini bildirdi. ''Bunlar bizim için ciddi bir risk teşkil ediyor'' diyen Gıll, bazı hükümetlerin ticari faaliyetlere dönük politikalarının da kendilerine zarar verdiğini dile getirdi. 
     Türkiye'nin de bundan zarar gördüğünü belirten CEA Başkanı, aynı şekilde dolardaki gelişmenin de tarımsal alanda bazı olumsuzluklara neden olduğunun altını çizdi. 
     Gill, ''bu konuda yapılacak şey, çiftçileri biraraya getirecek birliklere sahip olmaktır. Sadece ürün değil, finansman ve sigorta alanında da çiftçileri destekleyecek birliklere ihtiyaç var'' diye konuştu. 
     CEA yöneticileri daha sonra, Türkiye'de tarıma yönelik finansman destekleri konusunda Birlik yöneticilerinden bilgi aldı. 
     
</TEXT>
</DOC>
