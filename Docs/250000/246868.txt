<DOC>
<DOCNO> 246868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy15.html </URL>
<DATE> 2004/06/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çiçek DGM'nin verdiği 112 karar AİHM'de Türkiye'nin aleyhine sonuçlandı 
</HEADLINE>
<TEXT>

     TBMM Adalet Komisyonu'nda, Ceza Muhakemeleri Usulü Kanunu'nda CMUK değişiklik yapılması ve Devlet Güvenlik Mahkemeleri'nin DGM kaldırılmasına ilişkin yasa tasarısının maddelerine geçilmesi kabul edildi. 
     Tasarının tümü üzerinde söz alan CHP Niğde Milletvekili Orhan Eraslan ve CHP Adana Milletvekili Ziya Yergök, tasarıyı olumlu bulduklarını ancak, gecikmiş bir adım olduğunu savundular. Eraslan ve Yergök, tasarının ''dış dayatmalarla'' hazırlandığını da iddia ettiler. 
     Adalet Bakanı Cemil Çiçek de tasarı üzerinde yaptığı konuşmada, tasarının, Anayasa değişikliğinin bir gereği olarak TBMM'ye getirildiğini söyledi. Anayasa değişikliğinden sonra DGM'lerin Türk hukuk tarihindeki yerini aldığını ifade eden Çiçek, ''Bu mahkemeleri ve verdiği kararları tartışabiliriz ama Türkiye'nin geçirdiği süreçte önemli görevler üstlenmiş, önemli işler yapmış ve büyük bir özveri çalışmıştır bu mahkemeler'' diye konuştu. 
     DGM'lerin dış talepler yüzünden değil, Türkiye kamuoyunun uzun yıllar süren talepleri sonucu kaldırılacağını anlatan Çiçek, ''biten iş, iyi iştir. Bu tasarı, parlamentonun demokratikleşme çabalarının bir adımıdır'' dedi. 
     Çiçek, DGM'lerin kaldırılmış olmasının bu mahkemelerde görülen suçların ortadan kalktığı anlamına gelmediğini vurgulayarak, devlet güvenliğinin zaafa düşmemesi için görüşülen tasarıyı hazırladıklarını kaydetti. 
     
     112 KARAR 
     DGM'lerce verilen 112 kararın Avrupa İnsan Hakları Mahkemesi'nde Türkiye aleyhine sonuçlandığını bildiren Çiçek, bu kararların 74'ünün askeri hakimler bulunması, 2'sinin yargılamanın makul süre içinde yapılmaması, 14'ünün gözaltı süresinin uzun olması, 14'ünün ifade özgürlüğünün ihlal edilmesi, 6'sının savunma hakkının kısıtlanması ve 2'sinin de cezaların yasallığı ilkesinin ihlali gerekçesiyle Türkiye aleyhine sonuçlandığını söyledi. 
     Tasarıya yönelik, ''illüzyon, elbise değişikliği, zar değişti mazruf aynı'' şeklindeki eleştirilerin gerçeği yansıtmadığını kaydeden Çiçek, tasarının hazırlanmasında Avrupa İnsan Hakları Mahkemesi kararları, AB ülkelerindeki uygulamalar ve Türkiye'de ortaya çıkan ihtiyaçların gözönünde tutulduğunu bildirdi. 
     Çiçek, tasarının getirdiği düzenlemelerin bir tür ihtisas mahkemesi kurulmasını öngördüğünü hatırlattı. 
     8 DGM'de 18 bin 469 soruşturma, 6 bin 270 dava dosyası bulunduğunu bildiren Çiçek, ''AB ülkelerinde de buna benzer ihtisas mahkemeleri var. Ayrıca Türkiye'de daha önce de ihtisas mahkemeleri kuruldu'' diye konuştu. Çiçek, AB ülkelerinin tamamındaki benzer suç dosyalarının ise Türkiye'deki rakamların onda birinden daha az olduğunu belirtti. 
     Tasarı ile ilgili çalışmaları çok önceden yaptıklarını ancak DGM'lerin tartışma konusu olmaması için Anayasa değişikliğine kadar çalışmayı beklettiklerini kaydeden Çiçek, DGM'lerde bazen bir dava dosyasının 240 klasörden oluştuğunu hatırlattı. Çiçek, ''Bu 240 klasör falan filanın romanı değil, içi cinayetlerle dolu davalar'' dedi. 
     DGM'lerde görev yapan hakim ve savcıların güvenliğinin sağlanmasının önemine işaret eden Çiçek, ''eşkıyanın ne zaman saldıracağı belli olmaz. Bu mahkemelerde görülen davaların çoğu terör suçu'' diye konuştu. 
     Tasarıyla kurulacak ağır ceza mahkemelerinde görev yapan hakimlerin tayinlerine yeni düzenleme getirilmesinin de dava dosyalarının tamamlanmasına yönelik olduğunu söyledi. 
     
</TEXT>
</DOC>
