<DOC>
<DOCNO> 218804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur19.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li aday adayına silahlı saldırı 
</HEADLINE>
<TEXT>

     Milliyetçi Hareket Partisi MHP Antalya Kepez Belediye Başkan aday adayı ve eski belde başkanı Ali Tuğrul, uğradığı silahlı saldırı sonucu yaralandı. 
     MHP'den Kepez Belediye Başkanlığı'na aday adayı olan, ancak partisi tarafından aday gösterilmeyen Ali Tuğrul, Dokuma semtindeki işyerinden çıkarken kimliği belirsiz bir kişi tarafından silahlı saldırıya uğradı. Saldırgan tarafından 5 el ateş edilen ve iki ayağından yaralanan Ali Tuğrul, Antalya Devlet Hastanesi'nde tedavi altına alındı. Tuğrul'un, sağ ayağına 2, sol ayağına ve kalçasına birer kurşun isabet ettiği öğrenildi. 
     Tuğrul, ''Haince bir saldırıya uğradım. İşyerimi kapattıktan sonra tam arabama binmek üzereyken bir kişi 1,5 metre yakınıma kadar gelerek 5 el ateş etti. İlk olarak göğsüme ateş etti, ama silah tutukluk yapınca kendimi yol kenarında bulunan arabamın içine attım. Ardından 4 el daha ateş edildi'' dedi. 
     Saldırganı tanımadığını belirten Tuğrul, ''Bana ateş etmeden önce Yanlışın bedelini ödeyeceksin diye bağırmaya başladı'' diye konuştu. 
     Olayın siyasi olabileceğini öne süren Tuğrul, ''Son günlerde benim DYP için çalıştığım söylentileri ortaya atıldı. Bir de Kepez Belediye Başkanı Mehmet Atay'la aram iyi değildi. Ama bu siyasi bir kırgınlıktı. Onunla bir ilgisi olduğunu düşünmüyorum'' dedi. 
     Kurban Bayramı'ndan sonra MHP Antalya Merkez İlçe Yönetim Kurulu Üyeliği'nden istifa ettiğini belirten Tuğrul, ''Kanımca siyasi arenada benimle ilgili gelişmelerden rahatsız olanlar var'' diye konuştu. 
     Yetkililer eşkali belirlenen saldırganın yakalanmasına çalışıldığını soruşturmanın sürdüğünü bildirdiler. 
     
</TEXT>
</DOC>
