<DOC>
<DOCNO> 247788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy04.html </URL>
<DATE> 2004/06/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Denktaş ''İKÖ toplantısından tanınma çıkmaz'' 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, İstanbul'da başlayan İKÖ dışişleri bakanları toplantısında KKTC'nin tanınmasını beklemediklerini belirtti. 
     Denktaş, toplantı girişinde AA muhabirinin sorularını yanıtlarken, ''Bu toplantıdan tanınma çıkmaz. Cidde'de oluşan taslak raporun olduğu burada onaylanmasını bekliyoruz. Tanınma diye bir şey yok'' dedi. 
     İstanbul toplantısının, bu raporda ikili temasların başlanabileceğine ve ekonomik ilişkilerin başlamasına olanak vermesini bekledikleri bir toplantı olduğunu kaydeden Denktaş, ''Bunun yanında da moral açıdan bu bize iyi gelecek. Daha önce de gözlemci statüsündeydik, şu anda da gözlemci statüsünde kalıyoruz. Ama bir ülke haline geliyor hiç değilse'' diye konuştu. 
     Serdar Denktaş, KKTC'nin tanınmasının bu yılki raporda bulunmadığına işaret ederek, bunun, ''Rum tarafından olumlu adım gelmesiyle önümüzdeki dönemde gündeme gelebilecek bir konu'' olduğunu söyledi. 

     
</TEXT>
</DOC>
