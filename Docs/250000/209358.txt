<DOC>
<DOCNO> 209358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun09.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'dan itiraf Zehirli varil sulamalarda kullanılıyor 
</HEADLINE>
<TEXT>

      YILDIZ YAZICIOĞLU Ankara 
   
   Çevre ve Orman Bakanı Osman Pepe, Türkiye ile İtalya arasında tartışma yaratan Karadeniz sahillerindeki zehirli variller konusunun çözülmesi için 21 Ocak'ta bir teknik heyeti Roma'ya göndereceğini açıkladı. Pepe, 1988'den beri Sinop ve Samsun'da tutulan varilleri yerinde incelediğini belirterek, "Bütün tedbirlere rağmen bazı vatandaşlar depolardan varilleri alarak sulama amaçlı kullanmaya başlamış. Halkımızda bilinçsizlik var" dedi. "Denizlerden gelecek tehlikeli atıkları takip etmemiz zor" diyen Pepe, şöyle konuştu 
   "Bu nedenle İtalya'nın kendi varillerini yok etmesini istiyoruz. Biz Türkiye olarak bu varilleri yok etme teknolojisine ve olanağına sahibiz. Ancak bu, atıklardan kurtulmak isteyen ülkelere kötü örnek olur. Kıyılarımıza gemi gemi atık getirilir. Cami avlumuza bırakılan her çocuğu evlat edinmeye gücümüz yok." 
   
   
   
   
</TEXT>
</DOC>
