<DOC>
<DOCNO> 243053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur20.html </URL>
<DATE> 2004/05/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
1 günlük SSK pirimi için 12 milyar lira isteniyor 
</HEADLINE>
<TEXT>

     Kayseri'de malulen emekli olduktan sonra ölen eşinin emekli maaşını alan kadın, kocasının malulen emekli olduktan sonra 1 günlük sigorta primi kaydına rastlanınca SSK'ya faiziyle birlikte 12 milyar lira borçlandı. 
     Mehmet Ülger'in eşi Türkan Ülger 39 , eşinin Erciyes Üniversitesi Onkoloji Hastanesi'nde 4 yıl siroz tedavisi gördükten sonra 2002 yılında öldüğünü söyledi. Ülger, şöyle konuştu 
     ''İnşaatlarda yıllarca işçi olarak çalışan eşim siroz hastalığını yenemedi. Ölmeden bir süre önce SSK tarafından malulen emekli edilmişti. Eşimin emekli maaşını bir yıl kadar ben aldım ve güçlükle çocuklarımı okutmaya çalıştım. 4 çocuğum var. Geçen yıl, SSK'dan bana gelen bir yazı ile eşimden dolayı bugüne dek aldığım 6 milyar 297 milyon lira faiziyle 12 miyar lira olarak benden istendi. Bu parayı ödeyecek durumum olmadığı gibi çocuklarımın karnını bile doyuramıyorum.'' 
     
     GÜNLÜK SSK PRİMİ İÇİN 
     Önce emekli maaşının neden kesildiğini ve kendisinden geri istendiğini anlamadığını, daha sonra kesinti sebebinin 1 günlük sigorta primi olduğunu öğrendiklerini ifade eden Ülger, sözlerini şöyle sürdürdü 
     ''Eşim hastaneden çıktıktan ve emekli olduktan sonra bu kez ben siroz hastalığına yakalanmıştım. Bazı ilaçlarımı alamadığımız için eşim bir inşaat firmasında 7 gün çalışmıştı. Sonradan öğrendiğimize göre, çalıştığı firma bir iş kazası ihtimaline karşın eşim için 1 günlük sigorta primi yatırmış. Aldığım emekli maaşının geri istenmesinin sebebi 1 günlük sigorta primiymiş. Bundan bizim ne haberimiz var ne de bir suçumuz. Tüm umudum eşimin emekli maaşıydı, şimdi onu kestikleri gibi faiziyle geri istiyorlar. 1 günlük prim için çaresiz kaldım, yetkililer bana yardım etsin.' 
     
     SSK İL MÜDÜRÜ 
     SSK Kayseri İl Müdürü Mahmut Doğramacı da yaptıkları araştırmada, Mehmet Ülger'in 3 bin 800 iş günü çeşitli firmalarda sigortalı olarak çalıştığını ve malulen emekli edildiğini belirlediklerini söyledi. 
     Geçen yıl SSK Genel Müdürlüğü'nün Ülger'in emekliliği ile ilgili usulsüzlük belirlediğini belirten Doğramacı, şu bilgileri verdi 
     ''506 sayılı Yasanın ilgili maddesine göre, malulen emekli olan bir kişi daha sonra sigortalı olarak çalışamaz. Ancak genel müdürlüğümüz, malulen emekli olan Mehmet Ülger için 1 günlük sigorta primi ödendiğini belirledi. Bu nedenle eşi Türkan Ülger'in aldığı 6 milyar 297 milyon liralık emekli maaşı geri isteniyor. Faiziyle yaklaşık 12 milyar borcu için Ülger hakkında dava açıldı.'' 
     
</TEXT>
</DOC>
