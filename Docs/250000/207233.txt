<DOC>
<DOCNO> 207233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtler'in Kerkük'ü Kürt şehrine dönüştürmesi rahatsız ediyor' 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, Iraklı Kürtler'in, kendi bölgelerinde geniş özerklik sahibi olacakları federal yapı konusunda giderek daha ısrarcı olduğunu belirterek, ABD'nin Kürtler'i bu yönde cesaretlendirmemesi gerektiğini kaydetti. 
     Loğoğlu, Reuters haber ajansına verdiği özel demeçte, Iraklı Kürtler'in, Kürt bölgesinin geniş şekilde özerk olacağı federal bir yapı yönünde giderek daha çok sesini yükselttiğini ve bunun problem olduğunu belirtti. 
     Büyükelçi Loğoğlu, ''Biz hiç kimsenin, Kürtler de dahil, Irak'ın geleceği tartışmalarına ipotek koyma hakkı olduğunu düşünmüyoruz. Irak'taki diğer aktörlerin olduğu platformlar dışında'' ifadesini kullandı. 
     Loğoğlu, ''ABD, sadece bu yönde federasyon Kürtler'e cesaret vermemekle kalmamalı, hem ABD hem de başkalarından destek ve anlayış gördükleri bir zamanda, seslerini çok yükseltip, çok ısrarcı olmamaları gerektiği yolunda teşvik etmeli'' diye konuştu. 
     Bu gidişatın ''rahatsız edici'' olduğunu belirten Loğoğlu, Irak'ta gelişen pek çok olayın Türkiye'yi rahatsız ettiğini söyledi ve özellikle kuzeydeki Kerkük'ün ''Kürt şehrine'' dönüştürülmesine yönelik Kürtler'in tutumuna işaret etti. Ankara ve Washington'un, bu konudaki endişeleri ele aldıklarını belirten Loğoğlu, ''Ancak ABD, dinlemesi gerektiği kadar dinlemiyor'' dedi. 
     Loğoğlu, Türkiye ve ABD'nin, Irak'ın siyasi bütünlüğü, istikrarı ve toprak bütünlüğünün desteklenmesi yönünde halen ortak amaçları paylaştıklarını da kaydetti. 
     
     KIBRIS 

     Büyükelçi Loğoğlu, Başbakan Recep Tayyip Erdoğan'ın, 28 Ocak'ta Beyaz Saray'da ABD Başkanı George W. Bush ile yapacağı görüşmede, Irak konusundaki sıkıntıları dile getireceğini belirtti. Loğoğlu ayrıca Erdoğan'ın, Kıbrıs'ta çözüme yönelik Türk önerisine Bush'tan destek isteyeceğini kaydetti. 
     Kıbrıs konusunun bu yıl çözüme kavuşturulmasında iyimserlik ifade eden Loğoğlu, çözüm yönünde KKTC Cumhurbaşkanı Rauf Denktaş'ın problem olup olmayacağı yönündeki bir soru üzerine de, ''Problem olmayacak'' yanıtını verdi. 
     Türk hükümetinin, birkaç gün içinde, Kıbrıs'ta çözüme yönelik BM Genel Sekreteri Kofi Annan planında ''sınırlı ancak önemli değişiklikler içeren'' bir planı kabul etmeyi umduğunu belirten Loğoğlu, bunun gerçekleşmesi halinde, yeni Türk önerisi için Bush'tan destek isteneceğini kaydetti. 
     Büyükelçi Loğoğlu, Başbakan Erdoğan'ın getireceği Kıbrıs planının ABD tarafından iyi incelenmesini ve bu kez farklı bir yaklaşım sergileyerek, ''üst düzeyde'' soruna dahil olmasını umduklarını belirtti. 
     
</TEXT>
</DOC>
