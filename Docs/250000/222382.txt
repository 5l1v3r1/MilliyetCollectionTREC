<DOC>
<DOCNO> 222382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun05.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul ve Madrid'ten sonra sırada Roma ve Viyana var" 
</HEADLINE>
<TEXT>

     İnternetten yayın yapan Debka Files adlı istihbarat sitesi, El Kaide terör örgütünün saldırı hedefleri listesinde İstanbul ve Madrid'ten sonra Roma ve Viyana'nın bulunduğunu öne sürdü ve bundan sonraki saldırıların buralarda beklenmesi gerektiğini iddia etti. 
     Sitede yer alan iddiaya göre, New York ve Washington'a yönelik 11 Eylül saldırılarını gerçekleştiren El Kaide'nin Avrupa'daki ilk hedefi İstanbul'du. Debka Files, bunun gerekçesini, ''İslami köktendinciler, 1917 yılında ezilen Osmanlı halifelerinin öcünü almak istiyorlardı'' şeklinde izah etti. 
     Debka Files, ''El Kaide'nin, Müslümanlar'ın yitirdikleri Andalusia krallığının intikamını almak amacıyla İspanya'yı ikinci hedef seçtiğini'' de öne sürdü. 
     Debka Files'a göre, İslami köktendinciler, Vatikan ve Papa'nın Roma'da bulunması nedeniyle bu kenti dünyanın fesat merkezi sayıyorlar ve bundan sonraki saldırı hedefi olarak bu kenti seçmiş bulunuyorlar. 
     Siteye göre, Avrupa'yı ele geçirmek isteyen Osmanlı orduları 1683'te Viyana önlerinde yenilgiye uğratıldığı için Roma'dan sonraki hedef de Viyana olacak. 
     
     KARDAWİ'NiN AÇIKLAMALARI 
     Debka Files, bu hedeflerin çok önceden belirlendiğini ve Arap dünyasının ünlü TV yorumcularından Yusuf Kardawi'nin bunları El Cezire televizyonundan açıkladığını da ileri sürdü. Ancak, Kardawi'nin, açıklamalarında, ''El Kaide'nin Türkiye, İspanya, İtalya ve İsrail'i silah zoruyla kurtaracağını'' vurguladığı haberde yer aldı. 
     Kasım 2003'te İstanbul'da meydana gelen 2 intihar saldırısında 63 kişi hayatını kaybetmiş, 600 kişi de yaralanmıştı. 
     
     İBDA C İLE İŞBİRLİĞİ 
     Debka Files, El Kaide'nin her ülkede yerel unsurlardan yararlandığını ve Türkiye'de İBDA C adlı dinci terör örgütüyle işbirliği yaptığını iddia etti. 
     Debka Files, bununla birlikte, ''El Kaide'nin, gelişen koşullara göre saldırı hedeflerinin sırasında değişiklik yapabileceğine ve saldırıyı en az beklenen noktadan gerçekleştireceğine'' de dikkati çekti. 
     
</TEXT>
</DOC>
