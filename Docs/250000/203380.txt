<DOC>
<DOCNO> 203380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun10.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani, Saddam'a karşı koruduğu için Türkiye'ye teşekkür etti 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, Türkiye'nin kendilerini devrik Irak lideri Saddam Hüseyin'e karşı koruduğunu belirterek, Türkiye'ye teşekkür etti. 
     IKDP'nin Khabat gazetesine yazdığı makalede Irak'taki son gelişmelere değinen Barzani, ABD'nin Irak'ta uygulamak istediği eyalet sistemini reddettiğini belirtti. 
     Barzani, Türkiye'nin kendilerine yaptığı iyilikleri hiçbir zaman unutmayacaklarını belirttiği yazısında, şu görüşlere yer verdi 
     ''Irak'ta Kürt federasyonunda ısrarlıyız. 1970 anlaşmasına benzer bir anlaşmanın Arap ve Kürtler için büyük yarar sağlayacaktır. Eyalet sistemi Kürtleri bölecek ve birbirinden ayıracaktır. Coğrafi federasyon, Irak'taki Kürt sorununu çözecektir. Kürtlere verilecek federasyon, hem Kürtlerin, hem de Irak'ın sorunlarını çözer. Kürdün sorunu, yalnız Irak vatandaşlığı değildir. Kürdün meselesi siyasidir.'' ''Irak'ın kuzeyindeki Kürt bölgelerinin birbirlerinden kopmasını istemediklerini'' belirten Barzani, şöyle devam etti 
     ''1970 yılında dönemin Irak yönetimiyle yaptığımız anlaşmanın, Kürtler için büyük yararı oldu. Biz parlamenter ve coğrafi federasyondan yanayız. Federasyon içinde Türkmen ve Asuri kardeşlerimizin hukuku da koruma altına alınacak. Her düşüncenin özgür olmasını istiyorum. Bunun da yapılacak yeni anayasaya konulmasını, bunun için tartışma zemini yaratılmasını istiyorum. Başta Türkiye olmak üzere, koalisyon güçlerine teşekkür ederim. ABD, İngiltere, Türkiye ve Fransa, 1991 yılındaki Kuveyt savaşından bu yana Kürdistan'ı Irak rejiminin saldırılarından korudu. Saddam Hüseyin'in bölgemize yönelik saldırılarını engellediler. Bize yapılan iyiliği unutmayız. Komşumuza teşekkür ederiz.'' 
     
</TEXT>
</DOC>
