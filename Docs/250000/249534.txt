<DOC>
<DOCNO> 249534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/siyaset/asiy.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit güneşinden yıldızlar görünmüyor 
</HEADLINE>
<TEXT>


Ecevit sonrası DSP için çok iddialı konuşan genel başkan adayı Zeki Sezer, "Ben kalıcı olmaya, başbakan olmaya geliyorum. DSP'yi iktidara taşımaya adayım. Yapamazsam giderim" diyor 

SOHBET ODASI 
DERYA SAZAK 



DSP'nin 25 Temmuz kurultayına Ecevit'in genel başkan adayı olarak gireceksiniz. Seçimde büyük darbe yiyen bir partiyi Ecevit'ten sonra ayağa kaldırmak nasıl olacak Kazansanız bile işiniz güç değil mi 
Ecevit sonrasının zorlukları var ama aynı zamanda işimizi kolaylaştırıcı bir güzel mirası da devralacağımızı düşünüyorum. Bunu seçilirsem kaydıyla söylüyorum. 

Nasıl bir miras devralacaksınız 
Toplumun her kesimi tarafından kabul görmüş bir DSP kimliğ. Evrensel sol değerleri içinde barındırırken, Türkiye'ye özgü koşulları da felsefesine katmış olan bir DSP devralacak yeni yönetim. Sayın Ecevit genel başkanlıktan ayrılıyor ama bir partili olarak katkıda bulunmaya devam edeceğini söylüyor. Bu da bizim için 'artı'yla başlamamız anlamına gelir diye düşünüyorum. Evet seçimde oy kaybına uğradık ama Türkiye'nin her tarafında örgütlerimiz var. Toplumun her kesimine kolay ulaşabiliriz. 

28 Mart sonuçları da, 3 Kasım'da enkaz altında kalan partinizde henüz bir hayat belirtisi olmadığını gösterdi. Ecevit de görevi bırakıyor, DSP misyonunu nasıl sürdürecek Kamuoyu sizi tanımıyor. Ecevitler sizi niye tercih etmiş olabilir 
Sanırım Ecevit benim her kesimle uyum içerisinde çalışabilme özelliklerimi değerlendirdi. Üzerime aldığım işleri sessiz ama özveriyle yapmaya çalışmış olmamı da Sayın Genel Başkan değerlendirmiştir diye düşünüyorum. 

Sayın Ecevit genel başkan adayı göstermeyeceğini ilan etmişti, sonra bu düşüncesinden niye vazgeçti .. Halefini açıkladığı toplantı öncesinde partide bir iç değerlendirme yapılmış. 
Evet, Ankara, İstanbul, İzmir il başkanlarımız, genel merkez yöneticilerimiz vardı. Sayın Şükrü Sina Gürel, Masum Türker, Tayfun İçli oradaydılar. Örgütten arkadaşlarımız... 

Sayın Rahşan Ecevit... 
Tabii, örgütten sorumlu genel başkan yardımcısı olarak Rahşan Ecevit de vardı. 

Siz Rahşan Ecevit'e mi yakın çalışıyordunuz 
Hayır, son dönemde daha çok Sayın Ecevit'le birlikte çalıştım. 56'ncı ve 57'inci hükümetlerin kurulması aşamalarında partim adına etkin olarak çalışıyordum. 

Ecevit'in sizi aday göstermesi bir avantaj, ancak öteki adaylar açısından bu ne ölçüde 'adil' bir yarış olacak 
Herkesle iyi ilişkiler içerisinde çalışabilecek yapıya sahip olduğumu düşünüyorum, benden daha akıllı, daha çalışkan ve daha başarılı insanlarla çalışmak niyetindeyim. 

Bir kadronuz, hazırlığınız var mı 
DSP'de bir parti okulu kurduk. Örgütlerimizle yoğun eğitim yapıp, ilişki geliştiriyoruz. Diğer yandan uzman kadrolarımızın, AR - GE kurulları aracılığıyla partiye ve ülkeye katkılar vermesine çalışıyoruz. Bu projelere yerel katılımları sağlayacağız. 

Ecevit ders verecek 
Bülent Bey'in konumu ne olacak Onursal başkanlık mı 
Onu aramızda hiç konuşmadık. Sayın Ecevit zaten demokratik solun onursal lideridir. Sayın Şükrü Sina Gürel'in de söylediği gibi, o daha üst bir konumda katkılarını sürdürecektir. DSP parti okulunda vereceği derslerden örgütümüzün, üyelerimizin yararlanması mümkün. 

Şükrü Sina Gürel de aday ve kurultayı kazanırsa DSP'yi halka açacağını söyledi. Bu söylem DSP'nin Ecevitler'le özdeşleşen 'aile partisi' olmasına meydan okuma... 
DSP'nin bu yönetim şekliyle 1999'da birinci parti olmuştuk. Partinin kapılarının sonuna kadar halka açık olduğundan hiç şüphem yok. Örgütsel eksikliklerimiz olabilir, vardır, bunları gidereceğiz. 

Halkla bir sorununuz yok ama oy alamıyorsunuz .. 
Yaklaşan Irak savaşına dönük dış faktörler, Başbakan'ın hastalanmış olması ve partinin bölünme süreci 2002 sonucunu getirdi. Ama bunu aşabiliriz. Çünkü sandığa gitmeyen çok büyük bir kitle var, onlarla konuşunca gönlü DSP'de olan insanlar olduğunu görüyorum. Gittiğim yerlerde olağanüstü elektrik alıyorum. DSP'ye verilmeyen oyları tekrar kazanacağız. 
DSP programını güncelleştirdik. Ekonomik büyümeyi, üretimi, yerel kalkınmayı, KOBİ'leri öne çıkaran hedefler saptadık. Küreselleşmenin getirdiği sakıncaları aşmada 'bilgi toplumu'nu güçlendireceğiz. 

Solun evrensel ilkelerinden söz ettiniz ama DSP son dönemlerde 'ulusalcı' çizgisiyle katı devletçi bir parti görünümünde, oysa Ecevit'in CHP'yi iktidara taşıdığı 1973 - 77'lerde 'düzen değişikliği' iddiası öne çıkmıştı. AKP değişime daha açık ve reformist. DSP sol bir parti mi 
Kesinlikle sol bir parti. Ulusal değerlerimize sahip çıkmamız sol parti olmadığımızı göstermez. Küreselleşme olgusunu göz ardı etmeden, hatta onun sağladığı olanakları da değerlendirerek, bazı projeleri hayata geçirmeye çalışıyoruz. Küreselleşmeyi de reddetmiyoruz. 

2001 ekonomik krizinin orta sınıflar üzerindeki yıkımının, yoksulluk ve yolsuzlukların bedelini de ödediniz. 
Bizden kaynaklanmayan, bizden önce kaynakları tüketilmiş bir ekonomiyi, bankaları batırılmış, hortumlanmış bir ekonomiyi devralmıştık onu düzeltmek tabii ki sancılı oldu ama seçimde kaybetmek, bedelini ödemek pahasına doğruları yaptık. 

Temizel'in şikayeti yoktu 
Ecevit hükümetinin DSP'li 2 bakanı, Hüsamettin Özkan ve Recep Önal, Yüce Divan'a gönderiliyor. 
Yüce Divan konusu şu anda yargı sürecinde. O dönemde yolsuzlukların üzerine en etkin şekilde gidildi. Bankacılık yasası çıkarıldı. Banka hortumlamalarının, içini boşaltmaların üzerine bu yasayla gidildi. 

Temizel BDDK başkanlığından istifa etti ve arkasında durulmadı... 
Hayır, tam tersi. Sayın Temizel benim dostum, çok konuştuk, arkasında durulmadığı konusunda bir sızlanma ondan hiç duymadım. 

Sayın Ecevit'i devreden çıkarma olayı yaşandı, hastane raporları düzenlendi. 
Ecevit'siz hükümet isteniyordu... Cengiz Çandar'ın o komplo sürecinden bir yıl önce yazdığı bir yazı var 'ABD, terörle mücadeleyi Irak'a kadar uzatacaksa o dönemde Türkiye'de Ecevit başbakan olmayacaktır.' Bu kehanet gerçekleşti, Irak savaşından önce DSP bölündü ve seçime gidildi. Sanırım fincancı katırları ürkütüldü. 
Çünkü biz ekonomiyi düzeltirken, hakça paylaşım konusunda toplumun dar gelirli sınıfları lehinde adımlar atıyorduk. 

Ecevit partiden kopmalar olmadan önce yeni bir yapılanmanın önünü açamaz mıydı İsmail Cem son ana kadar bekledi... 
Sayın Ecevit hastaneye yattığında bize kurultay çalışmaları talimatı vermişti. Birkaç ay içerisinde kurultay toplanacaktı. O süreç bölünmeyle engellenmiş oldu. 

Şimdi gönül rahatlığıyla çekiliyor. 
Sanırım, onu Sayın Ecevit'e sormak lazım, ama çekiliyor. 

DSP Genel Başkan Yardımcısı Zeki Sezer 
Başkanlıkta sonuna kadar varım 

Siz sonuna kadar aday mısınız 
İyi ki sordunuz, kulislerde son anda çekilebileceğim gibi bir söylenti varmış. Söz konusu değil. Sayın Ecevit beni aday gösterirken neyi düşündüyse, ben de kendi adıma şunu söyleyebilirim Üstlendiğim hiçbir görevi yarım bırakmadım. Bunu da sonuna kadar götüreceğim. DSP'yi Türkiye'nin birinci partisi yapacağız. Ecevit gibi bir güneşin yanında belki yıldızlığını gösterememiş çok sayıda uzman yurtsever kadromuzla tekrar iktidara yürüyeceğiz. Ben kalıcı olmaya, başbakan olmaya geliyorum. DSP'yi iktidara taşımaya adayım. Yapamazsam koltuğa yapışmam. 

Türkiye'nin gündemi İslam ve Kürt sorunu arasında sıkıştı. DSP'nin bu konuda görüşü nedir 
Türkiye baskı altında tutulmaya çalışılıyor. DSP'nin iktidar olmasıyla bitirilmiş olan bölücü terör, şimdi yeniden gün ışığına çıkarıldı. DSP, Kürt dil, yayın gibi kültürel hakları savunurken, Atatürk'ün tarif ettiği, kökünü toprağından, geçmişinden alan Türkiye halkını oluşturan millet kavramını öne çıkararak, hiç ayrımsız bir gelişmeyi savunuyor. Doğu'da feodaliteyi, ekonomik geri kalmışlığı da bitirmek gerekiyor. 

CHP ile dayanışma içinde olabiliriz 

Solun Meclis'teki temsilcisi CHP'ye nasıl bakıyorsunuz 
Bizim CHP'nin, CHP'nin de bizim varlığımıza saygı duyması gerekir. Tek parti çatısı altında olmamız gerekmiyor, ayrı ayrı ancak sol dayanışma içerisinde hizmet edebiliriz. 

AKP hükümetinin başı da ekonomiyle belada, işsizlik artıyor, yoksulluk önlenemedi... 
Dış borç yükü de artıyor, yatırım yok. AKP sadece bizden aldıklarının üstüne yatmış gözüküyor. Toplumun büyük bir kesimi dini değerlerine bağlı olmasına karşın Cumhuriyet'in temel niteliklerinden ödün verilmesi yanlısı değil. Bu konuda büyük kaygıları var. O nedenle bir taraftan inançlara saygıyı, diğer yandan da laik demokratik Atatürk Cumhuriyeti'ni ileriye taşımayı bağdaştırabilecek bir parti olarak DSP'yi görüyor. Halkımız dış politikadaki tutarsızlıkları da görüyor. Kıbrıs'ta bizi tehlikeden Rumların referandumu alıkoymuş oldu. Irak'ta tezkere çıkarıldı asker için, Allah'tan orada ki Kürt grupların etkisiyle ABD istememiş oldu. Dış politikadaki serüvenci gidiş, Türkiye'yi her an başka tehlikelerin içine sürükleyebilir. 

AB sürecine nasıl bakıyorsunuz 
AB bizim hakkımız. Bu konuma Türkiye'yi 1999 Helsinki'de DSP getirdi. Türkiye AB'ye mutlaka girecektir. AB'nin bizden vazgeçmesi ama Türkiye'nin laik geleceğinin sağlamlaştığını gördükten sonra vazgeçmesi mümkün değil diye düşünüyorum. 

Kimdir 

Zeki Sezer 1957'de Eskişehir'de doğdu. Evli biri lise, diğeri üniversite öğrencisi iki çocuk babası. M. Rüştü Uzel Kimya Teknik Lisesi ve Gazi Üniversitesi Kimya Bölümü mezunu. Eski voleybolcu. 1988 yılından itibaren DSP'de görev aldı. Çankaya ilçe yöneticiliği yaptı, 1991'de Parti Meclisi üyesi oldu. DSP Genel Sekreterliği'ne getirildi ve 6 yıl bu görevi yaptı. 2001 yılından itibaren genel başkan yardımcılığı görevini sürdürüyor. Seçim öncesi 57. hükümetin devlet bakanları arasındaydı. 


</TEXT>
</DOC>
