<DOC>
<DOCNO> 202920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun14.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinden Irak'ta operasyon 
</HEADLINE>
<TEXT>

     Irak'ta Amerikan askerleri, devrik lider Saddam Hüseyin'in yakalanmasına rağmen ülkede devam eden direnişe karşı Samarra kentinde operasyon düzenledi. 
     Operasyon sırasında balyoz, levye, patlayıcılar ve zırhlı araçlar kullanan Amerikan askerleri, evlerin, atölyelerin ve depoların kapılarını kırdı. 
     Patlama seslerine evlerdeki kadın ve çocukların çığlık sesleri karışırken, bir tesisin kapısındaki patlamada kırılan pencere camları 1 yaşındaki bebeği yaraladı. Amerikalı sağlık görevlileri bebeğe müdahalede bulunurken, askerler 4 kişiyi kelepçeledi, daha sonra serbest bıraktı. 
     Samarra'da dün şafaktan önce başlayan operasyonun öğleye kadar sürdüğü belirtildi. 
     Bağdat'ın kuzeyinde bulunan kent için ''Bize göre biraz dikenli bir bitki'' diyen Amerikalı Albay Nate Sassaman, ''Irak'ın yeniden yapılanmasında diğer kentler gibi çabuk iyileşen bir kent değil. Bu operasyon bunu hızlandırmak için yapıldı'' dedi. 
     
</TEXT>
</DOC>
