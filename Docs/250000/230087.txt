<DOC>
<DOCNO> 230087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/siyaset/siy08.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de delegelerden 'kurultay' çağrısı... 
</HEADLINE>
<TEXT>

   İSTANBUL Milliyet 

   
   CHP Kadıköy Kurultay Delegeleri, "seçim sonuçları sonrası oluşan tabloya göre partinin yönetim değişikliğine gitmesi gerektiği inancıyla" olağanüstü kurultay toplanması için harekete geçti. Delegeler, diğer partilileri kurultay çalışmalarına katılmaya davet etti. 
   Kurultay çalışma temsilcileri olarak Ali Cihat Işık, Osman Aydın, Abdullah Aksakal, Ömer Fethi Gürer ve Metin İnce görevlendirildi. Temsilciler, yaptıkları basın açıklamasında, partinin yeniden yapılanmaya ihtiyacı olduğunu belirterek, "Kendi partisinin kadrolarına güvenmeyen, tepeden ve dışarıdan dayatmayla atayan bir zihniyetin kendi dışında bir demokratik halk muhalefetini yönetmeye ve iktidar olmaya gücü yoktur" dedi. 
   
   Baykal baskıcı 
   CHP Parti Meclisi üyesi Semra Aksakal da, düzenlediği basın toplantısında, son Parti Meclisi toplantısıda Genel Başkan Baykal'ın "tehdit edici, baskıcı" tavırlar sergileyerek, üyelerin onaylamadığı bir basın bildirisi yayınlandığını öne sürdü. CHP Genel Başkan Yardımcısı Cevdet Selvi, parti içi muhalefete sert çıkarak, "CHP'nin kasıtlı, ısrarlı ve gerçeklerle bağdaşmayan şekilde yıpratılması ne ülkeye ne de demokrasimize yarar getirir" dedi. 
   
   
   
</TEXT>
</DOC>
