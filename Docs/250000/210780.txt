<DOC>
<DOCNO> 210780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy02.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, AB için lobi yapan bir grup kurdu 
</HEADLINE>
<TEXT>

   Mesut Yılmaz, politikadan uzak geçen bir yılda neler yaptığını anlattı. Yılmaz, Türkiye'nin AB'ye girmesi için gönüllü elçi gibi çalıştığını söyledi 
      HAKAN ŞANLITÜRK Ankara 

   
   Eski Başbakan ve ANAP Genel Başkanı Mesut Yılmaz, 3 Kasım seçimlerinin ardından aktif siyasete nokta koyduktan sonra, kendisini AB ile ilişkilere verdi. "Gönüllü elçi gibi çalışıyorum" diyen Yılmaz, geçen yıl 27 toplantıya katıldığını belirtti. 
   Beykoz Konakları'ndaki evinde siyasetten uzak geçen günlerini anlatan Yılmaz, hükümetle bu süre içinde hiç teması olmadığını, sadece Dışişleri Bakanı Abdullah Gül'ün, fıtık ameliyatı sonrası kendisini arayarak "geçmiş olsun" dediğini aktardı. Siyaseti bıraktıktan sonra Almanya'da üç üniversiteden teklif alan Yılmaz, kalabalık olduğu için Ruhr Üniversitesi'ni seçtiğini ve burada, "Türk siyasi tarihi ve Avrupa'ya entegrasyonu" konusunda dersler verdiğini ifade etti. Bu yıl İngilizce eğitim yapan özel bir üniversiteden daha teklif aldığını kaydeden Yılmaz, 11 Şubat'ta Avusturya TV'sinde tartışma programına konuk olacağını, 22 Şubat'ta da Roma'da Türkiye ve AB konulu bir konferans vereceğini bildirdi. 
   Çoğunluğu Avrupalı politikacılardan oluşan ve Türkiye'nin AB'ye girmesi için lobi yapacak 50 kişilik Boğaziçi Grubu'nu kurduğunu açıklayan Yılmaz, Bremen'deki Avrupa İşleri Enstitüsü'nün Yönetim Kurulu'na da seçildiğini söyledi. 
   
   
</TEXT>
</DOC>
