<DOC>
<DOCNO> 243771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun16.html </URL>
<DATE> 2004/05/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Metin Kaplan Alman basınında Kaplan evine döndü... 
</HEADLINE>
<TEXT>

     Alman basını, hafta ortasından bu yana bulunamayan İslami Cemiyet ve Cemaatleri Birliği İCCB yöneticisi Metin Kaplan ile ilgili haber ve yorumlara bugün de yer verdi. 
     Kölner Stadt-Anzeiger gazetesi, Kaplan'ın yeniden Köln kentinin Chorweiler semtindeki evine döndüğünü yazdı. 
     Gazetenin haberinde, Köln Eyalet Mahkemesi denetçilerinin Kaplan'ın evine bizzat giderek, kendisinin evinde bulunduğunu tespit ettikleri belirtildi. 
     Bild gazetesi de ''Nefret hatibi hepimizle alay ediyor'' başlığıyla verdiği haberde, Kaplan'ın, kendisini tutuklamaya gelen polislere, Köln kentinin Chorweiler semtinde bulunan evinin kapısına not astığı belirtilerek, notta, ''Anahtar komşuda, lütfen kapıyı kırmayın'' yazdığı kaydedildi. 
     Haberde ayrıca, Kaplan'ın bulunamamasından sonra Aşağı Saksonya Eyaleti İçişleri Bakanı Schünemann'ın, kaçmalarının önlenmesi amacıyla tüm radikal görüşlü yabancılara elektronik ayak kelepçesi takılması zorunluluğu getirilmesini talep ettiği belirtildi. 
     Bild ve Berliner Kurier gazeteleri, Kaplan'ın avukatı Ingeborg Naumann'ın, ''Kaplan Köln'de. Şehri hiç bir zaman terk etmedi. Sadece kısa süreli bir ziyarette bulundu. Hiç bir zaman gizlenmedi, neden gizlensin ki '' sözlerine yer verdiler. 
     Der Tagesspiegel gazetesi ise Köln Yabancılar Dairesi'nin, Köln Sulh Mahkemesi'nden Kaplan hakkında hızlı bir şekilde tutuklama kararı çıkartabilmek için mahkemeye, Münster Yüksek İdare Mahkemesi'nin Kaplan hakkındaki kararıyla ilgili eksik bilgi verdiğini yazdı. 
     Köln Yabancılar Dairesi'nin, Kaplan'ın temyiz başvurusunda bulunmadan önce sınır dışı edilebilmesi için tutuklanmasını sağlamak amacıyla Köln Sulh Mahkemesi'nden tutuklama kararı çıkarttığı, bu arada Münster Yüksek İdare Mahkemesi'nin Kaplan'ın sınır dışı edilebileceği yönünde karar aldığını bildirdiği, ancak mahkemenin kararın devamını iletmediği kaydedildi. 
     Münster Yüksek İdare Mahkemesi'nin, Kaplan'ın sınır dışı edilebileceğine karar verdiği, ancak temyiz başvurusunda bulunma hakkı olduğu için bu kararın ''şimdilik uygulamaya konulamayacağı'' yönünde karar aldığı kaydedildi. 
     Frankfurter Allgemeine gazetesi de Kaplan'ın bulunamamasının, politikacılar arasındaki Göç Yasası'yla ilgili tartışmaları yeniden alevlendirdiğine dikkat çekti. 
     
</TEXT>
</DOC>
