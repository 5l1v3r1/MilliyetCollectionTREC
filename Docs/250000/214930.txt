<DOC>
<DOCNO> 214930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/yazar/guclu.html </URL>
<DATE> 2004/02/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde çok şey değişecek 
</HEADLINE>
<TEXT>

   
   Milli Eğitim Bakanı Hüseyin Çelik, önceki gece konuğumuzdu. Bine yakın öğrenci, öğretmen ve öğretim üyesi kendisini soru yağmuruna tuttu. Zaman zaman zorlandı. Zaman zaman sinirlendi. Ama hemen her soruya açıklama getirmek için elinden geleni yaptı. 
   YÖK'ten öğretmen atamalarına, ÖSS'den kadrolaşmaya kadar çok farklı sorular geldi. Bazen topu taca atsa da ayrıntılı açıklamalar getirdi. Müsteşarından genel müdürlerine kadar üst düzey bürokratların da hazır bulunduğu toplantıda, işte merak edilen sorulara verilen cevaplardan bazı satır başları 
   Üniversiteye giriş sistemi hazirandan önce mutlaka değişecek. Meslek lisesi mezunlarının mağduriyeti giderilirken, anadolu liseleri, kolejler, fen liseleri, öğretmen liseleri ve düz liselerden mezun olanlar hak kaybına uğramayacaklar.Şubat sonunda 10 bin öğretmenin ataması yapılacak. Başvurular gelecek hafta başlıyor. İşe başlamaları ise mart ayının ilk haftası içinde gerçekleşecek. Bu atamanın yerel seçimler ile uzaktan yakından ilgisi yok.YÖK yasası ile ilgili olarak MEB YÖK ve ÜAK tarafından oluşturulan ortak komisyon çalışmalarına gelecek hafta içerisinde başlayacak. Çalışmalar en kısa sürede tamamlanacak. Beklememizin nedeni uzlaşma sağlanmasıdır. Oyalamaya müsaade etmeyiz.Genel bir öğrenci affı şimdilik gündemde değil. Ama dikey geçişle öğrenim hakkı elde eden ve bir - iki ders yüzünden atılma durumuna gelen öğrencilere, diğer öğrencilere tanınan haklar sağlanabilir.Meslek liseleri çökme noktasına geldi. Öğrenci sayısı ve kalitesi her geçen gün azalıyor. Öğrenci sayıları azaldığı için bu okullara yeni öğretmen atamaları olmayacak.Üniversiteler, Avrupa Birliği Araştırma Fonları'ndan yeterince yararlanmıyorlar. Proje üretmiyorlar.Bazı branşlarda fen edebiyat fakültesi mezunları da eğitim fakülteleri gibi öğretmenlik için başvurabilecekler.Eğitim vakıflarının okullara sağladığı desteğe yeniden işlerlik kazandırılacak. Aksama yaratan son yasal düzenlemeler yeniden gözden geçirilecek.Dünyanın hiçbir yerinde üniversiteden mezun olan herkese devlet tarafından iş olanağı sağlanmıyor. Bizden de böyle bir beklenti içerisine girilmemeli.Dine dayalı politika yapmıyoruz. Laiklikle, Atatürk ile bir sorunumuz yok. Ama Atatürk'ü istismar edenlere kızgınız.Müsteşarım ümmetçi değil. İslami kadrolaşmaya da gitmiyoruz. Yönetici atamaları için çıkarttığımız yönetmelik için valiler açıp teşekkür ediyor... 
   
   Söyledikleri ile yaptıkları... 
   Milli Eğitim Bakanı Çelik, bildiğiniz gibi. Tam bir politikacı. Sorulana cevap verme yerine söylemek istediklerini dile getiriyor. Konuşmayı çok seviyor. 
   Eskiden kızıyordu. Şimdi sinir uçlarını törpülemiş. Üniversite öğrencilerinden kendisine ve partisine yönelik çok ağır eleştiriler gelmesine karşın polemiğe girmedi. Cevap vermek istemiyorum, muhatap almıyorum demekle yetindi. 
   Yakın çevresi üzerinde yarattığı güven ve inandırıcılığı maalesef tüm kesimlere yayamıyor. Ama ağır hasta da olsa yoğun tempoda çalışmaktan kimse alıkoyamıyor. 
   Özetin özeti Milli Eğitim'de çok şeyler değişiyor gibi. Ama temel konularda değişen henüz bir şey yok. Bakan Çelik, güven sorununu hala aşabilmiş değil. Yeni projeler üretmekten eskilerine zaman ayıramıyor. Politik kimliği çoğu zaman eğitimci kimliğini gölgeliyor... 
   
      
   
</TEXT>
</DOC>
