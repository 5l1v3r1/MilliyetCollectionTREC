<DOC>
<DOCNO> 207266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun36.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Brigitte Bardot'tan Çin'e "miskkedisi" mektubu... 
</HEADLINE>
<TEXT>

     Fransız sinemasının eski yıldızlarından Brigitte Bardot, Çinli yetkililerin Akut Solunum Yetmezliği Sendromu SARS adı verilen hastalıkla mücadele amacıyla binlerce miskkedisini itlaf etmelerini kınadı. 
     Bardot vakfınca yapılan açıklamaya göre, sinemaya veda ettikten sonra hayvan haklarının yılmaz savunuculuğuna soyunan Bardot, Çin Devlet Başkanı Hu Jintao'ya yolladığı mektupta, miskkedilerine reva görülen muameleyi ''vahşet'' olarak nitelendirdi. 
     Bardot, ''Bu masum hayvancıklar, kendi çıkarlarını her zaman her şeyin üstünde tutan insanoğlunun vurdumduymazlığını hayatlarıyla ödemek zorunda kalıyorlar'' ifadesini kullandı ve binlerce miskkedisinin öldürülmesinden öfke duyduğunu belirtti. 
     SARS'tan sorumlu tutulan binlerce miskkedisi geçen hafta itlaf edilmişti, ancak Çin'in güney bölgelerinde bu itlafa rağmen bazı SARS vakaları görüldü. 
     
</TEXT>
</DOC>
