<DOC>
<DOCNO> 209088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko30.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RAY Sigorta Tazminatları ödedik 
</HEADLINE>
<TEXT>

     Ray Sigorta, 8 Ocak 2003 tarihinde Diyarbakır'da meydana gelen uçak kazasında hayatını kaybeden Türk Hava Yolları THY yolcularının mirasçılarına tazminatları ödemediğine ilişkin iddiaların gerçek dışı olduğunu bildirdi. 
     Ray Sigorta, bir gazetede çıkan iddialara ilişkin Borsa'ya gönderdiği açıklamada, söz konusu kazada 70 yolcunun hayatını yitirdiği anımsatılarak, kazayı takip eden haftalarda, ileride hesaplanacak tazminattan mahsup edilmek üzere, yolcu başına ödeme tarihindeki kurlarla 35 milyar liraya karşılık gelen 21 bin doların yolcu yakınlarına ödendiğini belirtti. 
     Ölen yolculardan 10'unun yabancı uyruklu ya da yurt dışında ikamet eden Türk vatandaşları olduğu ve bunların mirasçılarına ödenmek üzere yurtdışındaki reasürörler tarafından hesaplanan tazminatların bu reasürörler tarafından ödenmekte olduğu vurgulanan açıklamada, kalan 60 yolcu mirasçılarından, tazminat ödemesi için gerekli belge ve bilgilerin istendiği, bunlardan istenilen bilgi ve belgeleri tamamlayan 49'una, aktüer hesaplamaları sonucu kararlaştırılan çeşitli miktarlardaki tazminat bedellerinin THY tarafından teklif edildiği kaydedildi. 
     Bugüne kadar 8 yolcu yakınının önerilen tazminat miktarlarını kabul ettiklerini bildirdiği ve bu kişilere toplam 3.4 trilyon lira tazminat ödendiği belirtilen açıklamada, ilaveten 2 yolcu yakınına da bugün içinde toplam 400 milyar lira ödenerek tazminatın toplam 3.8 trilyon liraya yükseleceğine işaret edildi. 
     THY tarafından yapılan teklif tarihinden bu yana yaklaşık üç aya yakın bir zaman geçmesine karşın yolcu yakınlarının birçoğunun henüz teklifleri kabul ya da reddettiklerine dair bir bilgi vermediği, 11 yolcu yakınının ise henüz tazminat alabilmek için gerekli bilgi ve belgeleri tamamlamadığı aktarılan yazıda, yolcu yakınlarının önerilen tazminat miktarlarını kabul ettiklerini bildirdikçe reasürörlerin istihdam ettikleri aktüerler tarafından hesaplanan tazminat miktarlarının derhal ödenmekte olduğuna dikkat çekildi. Açıklamada, ''Toplam 60 yolcu için 18 trilyon lira tutarında bir meblağ, bu hasar için rezerv olarak ayrılmıştır'' denildi. 
     Ray Sigorta açıklamasında, şirketin sigortalısı THY adına düzenlendiği sorumluluk sigortası poliçesinden doğan tüm sorumlulukların yüzde 100 oranında yurtdışı reasürörlere devredildiği belirtilerek, hasar nedeni ile şirketin mali tabloların hiçbir şekilde etkilenmeyeceği duyuruldu. 
     
</TEXT>
</DOC>
