<DOC>
<DOCNO> 239920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun07.html </URL>
<DATE> 2004/05/14/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Powell "Iraklılar'a işkence, askeri komutada çatlak" 
</HEADLINE>
<TEXT>

     ABD Dışişleri Bakanı Colin Powell, Iraklı esirlere Amerikan askerlerince kötü muamele edilmesinin ''askeri komutada bir çatlak'' olduğunu söyledi. 
     İngiliz BBC televizyonuna demeç veren Powell, esirlere kötü muamelenin komutada çatlak olduğunu, bununla birlikte Savunma Bakanı Donald Rumsfeld'in görevini bırakması gerekmediğini anlattı. 
     ''Bu hiç olmaması gereken bir şeydi'' ifadesini kullanan Powell, şöyle konuştu 
     ''Rumsfeld'in söylediği gibi hukuk sistemimiz işleyecek, bu cezaevinde olup bitenleri ortaya çıkana kadar, hiyerarşik olarak sorumlular bulunan kadar soruşturma durmayacak. Rumsfeld sorumluluğu kabul etti, ancak bizim ortaya çıkarmamız gereken şey bu olaylardan kimin haberdar olduğu ve bunlar olmadan önce kimin bir şeyler yapabileceğini bilmektir.'' Bu olayların meydana gelmesine kimin izin verdiğinin ortaya çıkarılmasının önemli olduğunu belirten Dışişleri Bakanı Powell, ''İnsanların yaptıklarının ya da yapılanlara tepkisiz kalmalarının hesabını verdiğini göreceksiniz'' dedi. 
     Iraklı esirlerin fotoğraflarının yayınlanmasının ve Irak'ta son günlerdeki aşırı istikrarsızlığın ABD'nin dünyadaki imajını zedelediğini kabul eden Powell, buna kayıtsız kalmadıklarını, ancak bu zor durumdan çıkmak için arkalarını dönüp kaçmayacaklarını söyledi. 
     Amerikan üniformalı gençlerin bu tür eylemlerde bulunduğunu düşünmenin ''şok yarattığını'' belirten Powell, bununla birlikte eleştiride bulunanların, Saddam Hüseyin rejiminin devrilmesinden sonra koalisyon kuvvetlerinin hangi durumlarla karşılaştığını anlaması gerektiğini belirtti. 
     Powell, ''Korkunç bir diktatörden kurtulmayı başardık, kimi zaman insanlar bunu unutuyor. Toplu mezarları cesetlerle dolduran ve kötü huylu bir zalim olan Saddam Hüseyin gitti ve bir daha geri gelmeyecek'' diye konuştu. 
     Bakan Powell, eski rejimin üyeleri ve demokrasi istemeyenler yüzünden güvenlik alanında bazı zorluklar yaşandığını da kaydetti. 
     
</TEXT>
</DOC>
