<DOC>
<DOCNO> 226439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/ekonomi/aeko.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizden kaçan kaçana 
</HEADLINE>
<TEXT>

   TL yatırım araçlarının cazip getirisi tasarrufların şeklini hızla değiştiriyor. Bu durum döviz tasarrufların toplam içindeki payını yüzde 31'e kadar düşürdü 
      TARIK YILMAZ 
   
   Türk Lirası'nın yabancı paralar karşısında değer kazanması ve TL yatırımların cazibesi dövizden TL'ye kaçışın sürmesine neden oluyor. Bankacılık kesimi dışındaki kesimlerin döviz varlıklarına yaptığı yatırımlar 2004 Şubat sonu itibariyle yüzde 31'e kadar düştü. 
   Dışbank Ekonomik Araştırmalar Bölümü'nün yaptığı hesaplamalar, yatırımların dövizden TL'ye kayışın kuvvetlendiğini gösteriyor. Döviz mevduatların toplam mevduatlar içindeki payı olarak tanımlanan dolarizasyonu bono - tahvil, özel finans kurumlarındaki yatırımlar, hisse senedi, eurobond ve repo gibi yatırım araçlarındaki tasarrufları da katarak kapsamın genişletildiği araştırmada, 2002 sonunda 114.7 milyar dolarlık toplam yatırımın yüzde 43'ü 49.4 milyar dolar döviz yatırımlarda değerlendirilirken oranın 2003 sonunda yüzde 33'e kadar gerilediği kaydediliyor. 
   
   2004'te TL'ye geçiş hızlandı 
   Olumlu beklentilerin güçlenmesiyle banka dışı kesimin yatırımlarının 2004'ün ilk iki ayında yerli paraya kayışının hızlandığı belirtilen araştırmada, döviz yatırımların toplama oranı yüzde 31'e kadar gerilediği ifade ediliyor. Irak savaşının ardından düşüşe geçen ters para ikamesinin dövizden TL'ye geçiş 2004 ile birlikte tekrar güçlendiği belirtilen araştırmada, TL'ye geçiş eğiliminin İmar Bankası ve şubat sonundaki vergi ödemelerinin çıkarıldığında bile halen kuvvetli olduğu kaydediliyor. 
   
   Merkez çekiyor    Araştırmada, ilk iki ayda tasarruf sahiplerinin dövizden TL'ye geçmesi ve yurtdışındaki yerleşiklerin de Türk tahvil ve bonoları ile hisse senedine ilgisinin artması nedeniyle, döviz piyasasında bolluk yaşandığının altı çiziliyor. İki ay sonunda yurtdışı yerleşiklerin tahvil portföyünün 1 milyar dolar, hisse senetleri portföyünün 691 milyon dolar arttığına dikkat çekilen araştırmada, bu iki eğilimin piyasada dövizi bollaştırdığını ve Merkez Bankası'nın bu parayı çekmek zorunda kaldığı kaydediliyor. 
   
      
   
   
</TEXT>
</DOC>
