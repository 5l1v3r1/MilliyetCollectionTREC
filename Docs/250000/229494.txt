<DOC>
<DOCNO> 229494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/spo04.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan kalıcı 
</HEADLINE>
<TEXT>

   Trabzonspor Teknik Direktörü Ziya Doğan, başarılı ve mutlu olduğu sürece hiçbir kulübe gitmeyeceğinin sözünü verdi 
   
   'Düşmanımı satmam' 
   ZİYA Doğan, kendisine koyduğu hedeflerle Trabzonspor'un örtüştüğünü söyledi. Tecrübeli hoca, "Malatya'da olduğu gibi hedef olmadığım zaman ayrılırım. Ben hayatta adam satmam, düşmanımı bile satmam. Mutlu ve başarılı olduğum sürece bir yere gitmeyeceğime söz veriyorum" dedi. Ligde zirveyi hedeflediklerini belirten Doğan, "Fazla şartlanmak istemiyoruz ama şampiyonluk iddiamız var" ifadelerini kullandı. 
   
   Libero üzüntüsü 
   GÖREVE gelmeden önce Erman ve Oumar'ın gönderildiğini hatırlatan Ziya Doğan, "Keşke gitmeselerdi de liberolu sistemde oynayabilseydik. Hiçbir oyuncuyu gönderme kararı almadım. Bindiğim dalı kesmem. Camia olarak tek vücut olduğumuz zaman Avrupa'ya da damgasını vuran bir Trabzon olacaktır" dedi. Doğan, dün yönetici Süleyman Atal ile yayıncı kuruluştan gelen 800 milyar liranın dağıtımı konusunda görüşme yaptı. 
   
      En ucuz yıldız    GİNELİ yıldızın, Trabzon ile bir yıllığına 160 bin dolara sözleşme imzaladığı bildirildi. Ligde şu ana kadar 10 asist yapan ve 4 golü bulunan Yattara'nın, 60 bin doları peşin aldığı, kalan 100 bin doların ise maç başı olarak taksitlendirildi. Yattara'nın bonservisi için de 175 bin Euro ödendi. Bu arada dünkü idmanda Ziya Doğan, Yattara ile özel olarak ilgilendi. 
   
   Alişen'den rest    KARADENİZ ekibinin genç yeteneği, önümüzdeki yıl forma giymemesi halinde takımdan ayrılmak istediğini açıkladı. Ali Şen, Trabzonspor Dergisi'nin Nisan sayısındaki röportajında, takımda oynamadığı zaman küstüğünü belirterek, "Oynarsam gitmem, ama oynamazsam artık burada kalmamın da bir anlamı olmaz. Beni keşfeden Samet hocama teşekkür borçluyum" dedi. 
   
   Karadeniz'de ortak pazar    AKÇAABAT Sebatspor, Trabzonspor, Çaykur Rizespor ve Samsunspor kulüp başkanlarının yaptıkları toplantıda, ürünlerini birlikte satmak için ortak bir şirket kurma kararı aldığı ortaya çıktı. Bu konuda ön çalışmaların yapıldığını belirten Başkan Atay Aktuğ, "Böylece gelirlerimiz artacak" dedi. 
   
   Nijeryalı listeye girdi    ZİYA Doğan'ın, İstanbul maçı sonrası gittiği Belçika'da izlediği çok sayıda oyuncudan sadece La Louveira takımında oyun kurucu olarak görev yapan Nijeryalı Peter Odemwinge'yi beğendiği öğrenildi. 2007'ye kadar sözleşmesi bulunan 23 yaşındaki bu futbolcunun yeniden izleneceği bildirildi. 
   
   
</TEXT>
</DOC>
