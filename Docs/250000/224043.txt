<DOC>
<DOCNO> 224043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy16.html </URL>
<DATE> 2004/03/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ağar ''Türk çiftçisi perişan durumda'' 
</HEADLINE>
<TEXT>

     DYP Genel Başkanı Ağar, Türk çiftçisinin perişan durumda olduğunu öne sürdü. 
     Ağar, Muğla'da düzenlenen mitingde, Anadolu'da gittikleri her yerde, çeşitli sorunlarla iç içe vatandaşlardan oluşan büyük topluluklarca karşılandıklarını söyledi. 
     Tütün çiftçisinin tütün ekemez, zeytin üreticisinin zeytinini toplayamaz hale getirildiğini savunan Ağar, Türk çiftçisinin perişan olduğunu ileri sürdü. 
     Ağar, Hükümet'in işbaşında olduğu 15 aylık süreçte laf üretmekten başka bir iş yapmadığını savunarak, şöyle konuştu 
     ''Bu sürede ülkenin gelişmesi için tek bir çivi bile çakmadılar. Türkiye'nin önünü açacak parti DYP'dir. DYP, genç ve dinamik kadrosuyla Türkiye'nin önünü açacak, Türkiye'yi aydınlatacak. Türkiye'nin aydınlanmaya ihtiyacı var. Allah'ın güneşi çıkınca ne lamba kalır ne ampul.'' Hükümeti, yerel seçimlerde tehditle oy istemekle suçlayan Ağar, ''Böyle demokrasi olmaz. Demokrasiyle yönetilen ülkelerde vatandaşlar arasında ayrım yapılmaz. Biz belediyeyi kazanalım da yüreğiniz yetiyorsa para vermeyin'' dedi. 
     
</TEXT>
</DOC>
