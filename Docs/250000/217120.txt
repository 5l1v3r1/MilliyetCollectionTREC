<DOC>
<DOCNO> 217120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun15.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını ''Aşırı sağcı Le Pen yarış dışı'' 
</HEADLINE>
<TEXT>

     Fransız basını, aşırı sağcı Ulusal Cephe Partisi FN lideri Jean-Marie Le Pen'in mart ayında yapılacak bölgesel seçimlere katılamamasını birinci sayfadan manşetlere taşıdı. 
     Le Figaro, ''Le Pen, yarış dışı'' başlığıyla verdiği haberde, Marsilya İdari Mahkemesi'nin dün aldığı karar gereği, bölgede oturduğunu vergi kayıtlarında kanıtlayamayan aşırı sağı liderin, seçimlerde aday olamayacağını okuyucularına duyurdu. 
     
     LE PEN'İN SEÇİM OYUNU MU 

     France Soir gazetesi, ''Le Pen dışarıda kaldı'' başlığıyla verdiği haberde, 21 ve 28 mart tarihlerinde iki turlu yapılacak seçimlere aşırı sağcı liderin katılamayacak olmasına yönelik siyaset dünyasından gelen tepkilere sayfalarında geniş yer verdi. 
     ''Le Pen ve danışmanlarının bu tür bir yanlışlık yapamayacakları yolundaki görüşlere'' atıfta bulunan gazete, ''bunun halkın gözünde mağdur görünmek için yapılmış bir siyasi oyun olduğu'' yolundaki iddialara da dikkati çekti. 
     Le Parisien gazetesi, ''Le Pen bitti mi '' başlığıyla verdiği haberde, 75 yaşındaki sağcı liderin yarış dışı kaldığını yazdı. 
     Le Pen, son cumhurbaşkanlığı seçimlerinde büyük bir sürpriz yaparak yarışı ikinci sırada tamamlamış ve sosyalist başbakan Lionel Jospin'in siyaseti bırakmasına neden olmuştu. 
     İki turlu yapılacak seçimlerde, 22 bölgenin meclis üyeleri belirlenecek. 
     Bölgesel seçimler, iki yıl önce ezici bir üstünlükle iktidara gelen sağcı parti için güvenoyu niteliği taşıyor. 
     
</TEXT>
</DOC>
