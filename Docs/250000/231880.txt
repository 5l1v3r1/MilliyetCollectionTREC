<DOC>
<DOCNO> 231880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy20.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   O artık başkan 
   AKP İstanbul Milletvekili Zeynep Karahan Uslu, Avrupa - Akdeniz Parlamenterler Asamblesi Türk Grubu Başkanı oldu. Uslu, Türkiye'nin asamble üyesi olmasıyla, TBMM bünyesindeki uluslararası grup sayısının 10'a çıktığını söyledi. 
   
   AKP'liler, Antalya kampına girdi 
   AKP'lililer "2. İstişare ve Değerlendirme Toplantısı" için dün Antalya Kundu'daki IC Green Palace Otel'de kampa girdi. Bakanlar Kurulu üyeleri, milletvekilleri ve kurucular kurulu üyelerinin katıldığı kamp için dün erken saatlerde gelen 400 partili otele giriş yaptı. Başbakan Recep Tayyip Erdoğan'ın bugün öğleden sonra açılış konuşmasını yapacağı kamp nedeniyle geniş güvenlik önlemleri alındı. Otelin çevresi jandarma ve istihbarat timlerince çevrildi. Kamp programı için AKP Genel Sekreterliği'nden Erdoğan imzalı 10 maddelik uyarı genelgesi yayınlandı. Milletvekillerine otel aktivitelerinden yararlanırken "kamuoyunun yanlış anlamasına neden olacak davranışlardan kaçının" uyarısında bulundu. 
   
   'Bana en büyük kazığı Baykal attı' 
   CHP'de İstanbul Milletvekili Kemal Derviş'in parti yönetiminden istifasının ardından, İstanbul Milletvekili Yaşar Nuri Öztürk de Deniz Baykal ve parti yönetimine ağır eleştirilerde bulunarak istifa sinyali verdi. Öztürk, Dünden Bugüne Tercüman gazetesine "istifa dilekçem" diye verdiği röportajında, Baykal'ı kendisine tuzak kurmakla suçladı. Öztürk şunları kaydetti "Hayatımın en büyük kazığını attı. O andan itibaren öyle bir gazaba uğradı ki, kendisi de bitti. Baykal istiyor ki, protokolde yeri olsun, TBMM'de odası bulunsun, partiye Hazine'den yardım gelsin, yardımı rahatça kullansın." 
   
   
   
</TEXT>
</DOC>
