<DOC>
<DOCNO> 210060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yasam/yas03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacizci ezdi kaçtı 
</HEADLINE>
<TEXT>

   Antalya Serik'te üniversiteli kızları tacizden korumak isteyen genç, otomobille 30 metre sürüklenerek öldürüldü. Eyüp Aksu bir ay sonra askere gidecekti 
      TESLİME TOSUN Antalya DHA 
   
   Serik'e bağlı Abdurahmanlar beldesinde, çevresinde ülkücü olarak tanınan Ercan Taş, üniversite öğrencisi kızları tacizden korumaya çalışan Eyüp Aksu'yu otomobille 30 metre sürükleyerek öldürdü. 
   Çiftçi Aksu 20 , arkadaşı Ahmet Taylan Öztürk'ün otomobiliyle önceki gece Antalya'ya eğlenmeye gitti. Akdeniz Üniversitesi öğrencisi S.T. ve S.Y. adlı kızlar da biten final sınavlarının stresini Swiss Bar'da eğlenerek attı. İddiaya göre kızlar, burada Korkuteli ilçesinde lokantacılık yapan Taş 29 ve kimliği belirlenemeyen arkadaşı tarafından taciz edildi. Rahatsız olan kızlar evlerine gitmek üzere ayrıldı. Ancak Taş ve arkadaşı otomobille kızları yolda taciz etmeyi sürdürdü. Olaya tanık olan Aksu ve Öztürk, kızlara yardımcı olmak istedi. Aksu, kızlara "Arkadaşlar rahatsız edildiğinizi gördük, yardım edelim, sizi evinize bırakalım" dedi. Teklifi kabul eden öğrenciler otomobile bindi. 
   
   K bus gibi takip 
   Ancak Taş ve arkadaşı, Öztürk'ün kullandığı otomobili takip etti. Kızların, korkması ve evlerinin belli olmasını istememesi üzerine Öztürk, Taş'ı atlatmak için Antalya içinde araçla tur atmaya başladı. Yaklaşık yarım saat kent içinde takipten kurtulmaya çalışan Öztürk, başarılı olamadı. Jandarmanın verdiği bilgiye göre Aksu, kızlara "Abdurahmanlar'da oturuyoruz. Sizi ailemizin yanına götürelim. Sabah geri bırakırız" dedi. Kızların kabul etmesi üzerine gençler beldeye gitti. Ancak Taş takibi bırakmadı. Aksu, 05.00'te evlerinin önüne geldiğinde otomobilden inip bağırarak ailesinden yardım istedi. Bu sırada arkadan gelmekte olan Taş, hızla Aksu'ya çarptı. Aksu, otomobilin ön tekerlekleri arasında sıkıştı. 
   Dışarı çıkan ailesinin ve Öztürk'ün tüm bağrışmalarına rağmen Taş, durmadı ve genci 30 metre sürükledi. Taş, gencin üzerinden bir kez daha geçip kaçarken, Aksu olay yerinde öldü. 
   Kız öğrenciler, ifadelerinin alınmasının ardından serbest bırakıldı. Polis, Korkuteli Ülkü Ocakları Derneği'ne sıkça uğrayan, evli ve bir çocuk babası Taş ve arkadaşını arıyor. 
   
   
</TEXT>
</DOC>
