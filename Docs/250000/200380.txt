<DOC>
<DOCNO> 200380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko04.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanlarından devlet kasasına para girmeye başlayacak... 
</HEADLINE>
<TEXT>

     Uluslararası Ticaret Merkezine dönüştürülen TBMM lojmanlarında, bir hafta içinde para tahsilatına başlanacak. 
     Lojmanların satışını üstlenen Reha Medin Emlak Hizmetleri Yönetim Kurulu Başkanı Reha Medin'den alınan bilgiye göre, lojmanların resmi satışı için tapuların çıkması bekleniyor. Önümüzdeki hafta sonuna kadar tapular da verilmeye başlanacak. Buna bağlı olarak da şu ana kadar satışı yapılan villa ve dairelerin satış gelirlerinin tahsiline geçilecek. 
     Reha Medin, şu ana kadar mağazalara dönüştürülecek 400 villadan 215'inin, çok katlı bloklardaki 177 dairenin de 50'sinin satıldığını bildirdi. Medin, yiyecek içecek çarşısındaki 24 dükkanın 20'sinin de alıcı bulduğunu söyledi. Medin, satılan birimlerden elde edilecek geliri de 100 trilyon lira olarak ifade etti. 
     Alıcıların yüzde 90'ının banka kredisi kullandığını kaydeden Medin, ''Krediler hazır ama tapular çıkmadığı için şu ana kadar ödeme yapılamadı. Tapuların verilmesiyle birlikte paralar da Maliye Bakanlığı'na ödenmeye başlanacak. Bu durumda bir hafta, 10 gün içinde lojman satış gelirleri devlet kasasına girmeye başlayacak'' dedi. 
     
     OTEL VE MARKETLERE BÜYÜK İLGİ 
     Ticaret merkezinde yeralacak diğer komplekslere ilişkin proje çalışmalarının da tamamlandığını belirten Reha Medin, bu konuda da şu bilgileri verdi 
     ''Otel, hipermarket ve yapı marketi projeleri bitti. 15 bin metre karelik alan üzerine kurulacak otel, 30 katlı olacak. Otel için şimdiden çok sayıda firma bizimle görüşmeler yaptı. Aynı şekilde projeleri biten yapı marketi ve hipermarket için de piyasada bilinen ne kadar büyük firma varsa, hepsi bu projeyle ilgileniyorlar. 
     Yine kompleks içinde yeralacak sinemalar, eğlence yerleri ve fuar alanı projelerimiz de tamamlandı. Hepsinde tapu aşamasına gelindi. Biz, bu işleri üstlenecek firmalara projeyi ve tapusunu vereceğiz. Onlar da bu projeye uygun, otel, hipermarket, yapı marketi gibi kompleksleri inşa edip, sonra da işletecekler.'' 
     
</TEXT>
</DOC>
