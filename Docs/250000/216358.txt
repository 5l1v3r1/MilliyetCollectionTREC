<DOC>
<DOCNO> 216358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur42.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül-Cowen görüşmesi düzeltme 
</HEADLINE>
<TEXT>

     Dışişleri Bakanı Abdullah Gül, İrlanda Dışişleri Bakanı Brian Cowen ile bugün yaptığı görüşmede, AB'nin Kıbrıs'taki sürece olumlu katkılarını beklediğini söyledi. 
     Diplomatik kaynaklar, Bakan Gül'ün görüşmede, Cowen'a Kıbrıs sürecini anlattığını belirttiler. 
     Edinilen bilgiye göre Cowen da, Kıbrıs sürecindeki olumlu havanın bu şekilde devam etmesi halinde, AB Genel İşler Konseyi'nin gelecek ay sonlarında yapılacak toplantısının sonuç bildirisinde, Kıbrıs konusunda yapılan çalışmaları takdir eden bir ifadeye yer verileceğini kaydetti. 
     Cowen, Kıbrıs'ta varılacak olası bir anlaşmayı AB hukukuna uydurmak için ellerinden gelen tüm katkıyı sağlayacaklarını da ifade etti. 
     İrlandalı Bakan Cowen'in ayrıca, AB Troykası'nın Güney Asya gezisine ilişkin olarak Bakan Gül'e ayrıntılı bilgi verdiği öğrenildi. 
     Dışişleri Bakanı Gül, Güney Asya gezisinden dönüşünde yakıt ikmali için Ankara'ya uğrayan AB Dönem Başkanı İrlanda'nın Dışişleri Bakanı Brian Cowen ile bugün Esenboğa Havalimanı'nda yaklaşık 45 dakika süren bir görüşme yapmıştı. 
     AB Troykası heyeti içinde yer alan Cowen'in yanı sıra birliğin bir sonraki dönem başkanı Hollanda'nın Dışişleri Bakanı Ben Bot ve AB Komisyonu'nun dış ilişkilerden sorumlu üyesi Chris Patten'ın da bugün aynı uçakla Ankara'ya uğraması bekleniyordu, ancak Bot ve Patten, parlamento faaliyetleri nedeniyle ayrı bir uçakla İslamabad'dan ülkelerine döndüler. 
     
</TEXT>
</DOC>
