<DOC>
<DOCNO> 206360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun12.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da bir grup hava korsanı için av başlatıldı 
</HEADLINE>
<TEXT>

     İngiltere'de yayımlanan The Observer gazetesi, son günlerde bazı uçak seferlerinde iptallere yol açan ve ellerinde İngiltere ve ABD gibi ülkelerin pasaportları bulunan bir grup hava korsanının yakalanması için geniş çaplı bir insan avı başlatıldığını öne sürdü. 
     İddiasını bazı Amerikan kaynaklarına dayandıran Observer, geçen hafta yaşanan bütün iptallerin, ellerinde Batı ülkeleri pasaportları bulunan teröristlerin uçaklara sızması korkusundan kaynaklandığını yazdı. 
     Batılı istihbarat kaynaklarının ellerinde bulunan bazı örgütlere ait haberleşme kayıtlarının, Londra'nın böyle bir eylem için mali ve insan desteği bulma konusunda önemli bir merkez olduğunu gösterdiğini kaydeden gazete, ''Hükümet her ne kadar İngiliz pasaportu taşıyan kişileri bu işin dışında tutmaya çalışsa da, istihbarat kayıtları İslamcı terör örgütlerinin iyi eğitimli, İngiliz ya da ABD pasaportu taşıyan kişileri saflarına katmak için büyük bir çaba içinde olduklarını ve bunda başarı da sağlayabildiklerini gösteriyor'' iddiasında bulundu. 
     The Sunday Times gazetesi de, daha önce diğer bazı gazetelerde de yayımlanan ''İngiliz hava yolları jeti, ABD hedeflerine saldırı için kullanılacaktı'' iddiasına yer verdi. 
     Özellikle ABD'nin başkenti Washington ile ülkenin doğu kıyısındaki bazı nükleer elektrik istasyonlarının El Kaide'nin hedeflerinin ilk sıralarında yer aldığını savunan Sunday Times, ''İşte bu istihbarat, Noel ve yılbaşı süresince ABD'ye uçmaya hazırlanan 10 uçağın seferlerinin iptal edilmesini izah ediyor'' diye yazdı. 
     Times, bilgi aldığı bir istihbarat kaynağının özellikle İngiliz ve Fransız havayolları ile Meksika havayollarının isimlerini verdiğini ve bu üç havayolu şirketine ait uçakların Washington, New York ve Los Angeles'i hedef alacaklarını söylediğini belirtti. Aynı kaynağın Alaska'daki bir petrol terminaline saldırı ihtimalinden de söz ettiğini kaydeden gazete, Amerikan Federal Soruşturma Bürosu'nun FBI geçen hafta olduğu gibi önümüzdeki günlerde de ABD'ye uçacak bütün uçakların yolcu listelerini ''çifte kontrole'' tabi tutacağını öne sürdü. 
     
</TEXT>
</DOC>
