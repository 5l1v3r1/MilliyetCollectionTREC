<DOC>
<DOCNO> 229334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy10.html </URL>
<DATE> 2004/04/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'den RTÜK'e tepki .. 
</HEADLINE>
<TEXT>

     CHP Grup Başkanvekili Kemal Anadol, RTÜK'ün, Diyarbakır'da yayın yapan ART TV'yi Kürtçe müzik yayını nedeniyle 1 ay süreyle kapatmasını ''ilkel'' olarak değerlendirdi. Anadol, ''Bu çağdışı kafalardan Türkiye'nin kurtulması gerekiyor'' dedi. 
     Anadol, TBMM'de düzenlediği basın toplantısında, ART TV'nin bandrollü olarak satılan bir kasetteki Kürtçe şarkıları yayınladığı gerekçesiyle RTÜK tarafından bir ay süreyle kapatıldığını, karara gerekçe olarak, ''Türkiye Cumhuriyeti devletinin varlık ve bağımsızlığına, devletin ülkesi ve milletiyle bölünmez bütünlüğüne, Atatürk ilkelerine aykırı yayın yapılmasını'' gösterdiğini söyledi. 
     TBMM'nin yasama çalışmalarının büyük bölümünü AB'ye uyum yasalarının oluşturduğunu, bunların oybirliğiyle çıkarıldığını vurgulayan Anadol, bu tür uygulamalarla karşı karşıya gelmekten dolayı üzgün olduklarını ifade etti. Anadol, ''Üzgün olmakla kalmıyoruz. Bu tür ilkel uygulamaları CHP olarak şiddetle protesto ediyoruz'' dedi. 
     Anadol, ülkenin bütünlüğünün, yurttaşların ulusal kimliklerini yadsımak, dillerini tanımamak, kültürlerini yok edilmesi gereken unsur olarak görmekle mümkün olmadığını savunarak, şunları söyledi 
     ''Bu söylediklerim, faşizmin tam kendisidir. Kürtler, bu ülkenin asli unsurudur. Kendilerini bildiklerinden bu tarafa dillerini konuşmaktadırlar. Ancak, 12 Eylül gibi faşist, baskıcı, devlet terörünün yaygın olarak kullanıldığı dönemlerde yasaklanmıştır. Bu yasaklar, ayrılıkçı düşünceye en büyük malzeme olmuştur, gerekçe olmuştur ve potansiyel bir destek sağlamıştır. 
     Bu kafalarla Türkiye Cumhuriyeti'nin hiçbir yere gitmesi mümkün değildir. Türkiye Cumhuriyeti devletinin varlık ve bütünlüğü, ancak bu ülkede yaşayan vatandaşların birbiriyle kaynaşmasıyla, kültür alışverişi, kültür mozaiğiyle, şarkısıyla, türküsüyle, dil armonisiyle tasada ve kıvançta ortaklık bilincine göre sağlanır. Bu yasaklarla Türkiye Cumhuriyeti devletinin varlık ve bağımsızlığı korunmaz, tam tersine bu yasaklar ülkenin varlık ve bağımsızlığına zarar verir, zayıflatır, zayıflatmak isteyenlere güç katar.'' 
     
     ''DEVLET, TUZAK MI KURUYOR '' 

     Anadol, Kürtçe kasetin bandrolünün devlet tarafından verildiğini hatırlatarak, ''Yoksa bandrolü veren devlet, bu televizyon kanallarına tuzak mı kurmaktadır Ya bu bandrolü verenler ya da yasaklayanlar suçludur. Devletin içinde anarşi, karmaşa sözkonusudur. Devlet birbiriyle kavga eden bürokrasiden oluşuyor demektir'' dedi. 
     Verilen cezanın çok ağır olduğunu belirten Anadol, ''RTÜK ne yapmak istiyor '' diye sordu. Anadol, ''RTÜK görev yapmak istiyorsa iktidarın borazanı haline gelen TRT'nin siyasi haberlerdeki yan tutmasına dikkat etmeli, onu denetlemelidir'' görüşünü kaydetti. 
     Türkiye Cumhuriyeti'nin bütünlüğünün ancak bu tür yasakların tarihin çöp sepetine atılmasıyla gerçekleşeceğini savunan Anadol, ''Bu çağdışı kafalardan Türkiye'nin kurtulması gerekiyor'' görüşünü ifade etti. Konunun takipçisi olacaklarını ve Parlamento'ya getireceklerini bildiren Anadol, ayrıca bu kanunsuzluğu yapanlardan hesap soracaklarını söyledi. Verilen 1 aylık cezanın çok ağır olduğunu belirten Anadol, daha önce benzeri kapatma cezaları alan kuruluşların yargıda kazandığını vurguladı. 
     
     ''KABUL ETMEYENLERİN SAYISI 6'' 

     Anadol, bir soru üzerine, CHP'nin dün geceki grup toplantısında, Parti Meclisi tarafından hazırlanan bildirgenin katılanların ezici çoğunluğuyla kabul edildiğini belirterek, ''Toplantıyı ben yönetiyordum. Bildirgeyi oylarken kabul etmeyenleri saydım, 6 kişiydi. Kabul edenleri saymadım ama çoğunluktaydı. Ayrıca, ilan edilen sonuca kimse de itiraz etmedi'' dedi. 

     
</TEXT>
</DOC>
