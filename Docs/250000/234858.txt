<DOC>
<DOCNO> 234858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun59.html </URL>
<DATE> 2004/04/26/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
AB, KKTC'nin ekonomik kalkınmasına yardımcı olma kararı aldı 
</HEADLINE>
<TEXT>

     Avrupa Birliği dışişleri bakanları, bugün yapılan Genel İşler Konseyi'nde, KKTC'nin ekonomik kalkınmasına yardımcı olma kararı aldı. 
     AB başkanı İrlanda tarafından hazırlanan ve üye ülkeler tarafından onaylanan bildiride, ''AB içinde yer alma konusunda açık bir irade gösteren KKTC'nin ekonomik kalkınmasına destek olunması konusunda AB Konseyi'nin kararlı olduğunu'' vurguladı. 
     Bildiride, çözüm halinde KKTC için ayrılan 259 milyon euro'luk mali yardımın serbest bırakılması tavsiye edildi ve bu konuda kapsamlı projeler geliştirmesi için AB Komisyonu'ndan gerekli çalışmaları başlatması istendi. 
     Bildiride, Komisyonun özellikle adanın ekonomik uyumu ve iki toplum arasında yakınlaşmayı sağlayacak projeler hazırlaması istendi. 
     AB Konseyi'nin KKTC'nin ekonomik izolasyonuna son verilmesi konusunda kararlı olduğu vurgulanan bildiride, Kıbrıslı Türklerin ekonomik gelişmesine cesaret vererek, adanın birleşmesinin kolaylaştırılmasının arzu edildiği ifade edildi. 
     AB dışişleri bakanları kararında, Türkiye'nin ve Yunanistan'ın çabalarından memnunluk duyulduğu belirtildi ve gelecekte ada halkının birleşik Kıbrıs vatandaşları olarak AB vatandaşı olmaları konusundaki umut dile getirildi. 
     Birleşik Kıbrıs'ın AB'ye üye olamamasından büyük üzüntü duyulduğu belirtilen bildiride, BM Genel Sekreteri Kofi Annan ve meslektaşlarının soruna kapsamlı çözüm bulma yolundaki çabalarının takdirle karşılandığı kaydedildi. 
     Diplomatik kaynaklar, AB tarafından KKTC'ye yapılacak mali yardımın, ekonomik, sosyal ve kültürel alanda sunulacak projelere verilmesi bekleniyor. 
     
     KIBRIS TÜZÜĞÜNÜN ONAYLANMASI ERTELENDİ 
     AB Komisyonu'nun, Rum Kesimi'nin üyeliği halinde, AB müktesebatının adanın kuzeyinde askıya alınmasını öngören Kıbrıs tüzüğünün onaylanması, 28 nisan tarihinde AB'nin büyükelçiler düzeyinde yapılacak toplantısına ertelendi. 
     AB'nin yayınladığı bildiride, ''1 Mayıs'tan önce tüzük konusunda yapılacak toplantıda, Kıbrıslı Türklerin geleceğinin Birleşik Kıbrıs'ta ve AB içinde olmasını cesaretlendirmek için AB Konseyi'nin göndermek istediği işaretin de değerlendirilmeye alınması'' istendi. 
     
</TEXT>
</DOC>
