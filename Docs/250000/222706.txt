<DOC>
<DOCNO> 222706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun13.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD için çalışan Iraklı kadın öldürüldü 
</HEADLINE>
<TEXT>

     Amerikan ordusunda tercüman olarak çalışan Iraklı bir kadın, bu sabah Irak'ın kuzeyindeki Musul'da öldürüldü. 
     Irak polisi, Hifi Abdüssettar Cuma adlı Iraklı kadının, 4 Amerikalı sivilin öldüğü, birinin de yaralandığı dünkü saldırının ertesinde Musul'un merkezinde vurularak öldürüldüğünü duyurdu. 
     Polis açıklamasında, annesi ve erkek kardeşinin de içinde bulunduğu otomobiliyle kent merkezine gittiği sırada kimliği belirsiz kişilerin kalaşnikofla ateş açması üzerine Cuma'nın başından ve omzundan vurulduğu belirtildi. 
     Saldırganların kaçtığı, Cuma'nın otomobilde bulunan erkek kardeşinin hafif yaralandığı, annesinin ise olaydan yara almadan kurtulduğu da kaydedildi. 
     Musul'da dün otomatik silahlarla düzenlenen saldırıda 3 Amerikalı sivil ölmüş, 2'si yaralanmıştı. Yaralılardan biri bu sabah ölmüştü. 
     
</TEXT>
</DOC>
