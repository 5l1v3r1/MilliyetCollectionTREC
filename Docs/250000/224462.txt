<DOC>
<DOCNO> 224462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun60.html </URL>
<DATE> 2004/03/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
KKTC Meclisi, referandum yasasını kabul etti 
</HEADLINE>
<TEXT>

     KKTC Cumhuriyet Meclisi Genel Kurulu, ''Kıbrıs Sorununun Çözümüne İlişkin Halk Oylaması Özel ve Geçici Kurallar Yasa Tasarısı''nı oybirliğiyle kabul etti. 
     Kıbrıs sorununun çözümüne ilişkin BM Genel Sekreteri Kofi Annan tarafından sunulan çözüm planının görüşmeler sürecinin sonunda referanduma sunulmasını öngören yasa tasarısı, meclisin bugün öğleden sonra yaptığı toplantıda, Cumhuriyetçi Türk Partisi CTP , Demokrat Parti DP , Barış ve Demokrasi Hareketi BDH ve Toplumcu Kurtuluş Partisi TKP milletvekillerinin tümünden onay aldı. 
     Ana muhalefet partisi Ulusal Birlik Partisi'nin UBP boykot ettiği toplantıya katılan 32 milletvekili, tasarıyla ilgili görüşmenin ardından, Kıbrıs'ta varılacak anlaşmanın 20 Nisan 2004 Salı günü veya Bakanlar Kurulu'nun belirleyip resmi gazetede yayımlayacağı, her halükarda 1 Mayıs 2004'ten önceki bir tarihte halkoylamasına sunulmasını kabul etti. 
     Meclis tarafından kabul edilen tasarı, cumhurbaşkanı imzaladıktan ve resmi gazetede yayımlandıktan sonra yürürlüğe girecek. 
     Resmi gazetede bir süre önce yayımlanarak halkın bilgisine sunulan tasarının amacı, ''BM Genel Sekreteri Kofi Annan tarafından taraflara sunulan Kıbrıs sorununun çözümüne ilişkin anlaşma temelini oluşturan, ekleriyle birlikte kuruluş anlaşmasının ve yeni oluşacak Birleşik Kıbrıs Cumhuriyeti'nin Avrupa Birliği'ne katılımının halkoylamasına sunulmasını sağlamak'' olarak açıklanıyor. 
     Halkoylamasında uygulanacak kuralların belirlendiği tasarıya göre, halkoylamasına son milletvekilliği seçmen kütüklerinde seçmen olarak kayıtlı KKTC yurttaşları oy kullanabilecek. 
     Ancak kütükler, son milletvekilliği seçiminden sonraki süreçte yurttaşlık hakkını kaybeden kişilerin kütüklerden silinmesi ve seçmen niteliğine haiz yeni kazanılan yurttaşlıklar ile 18 yaşının doldurulması nedeniyle seçme hakkını kazananların kütüklere eklenmesiyle güncelleştirilecek. 
     
     OY PUSULALARI NASIL OLACAK 
     Halkoylamasında her seçmene bir oy pusulası verilecek. Oy pusulasında beyaz zemin üzerinde siyah yazıyla ''Evet'' ve siyah zemin üzerine beyaz yazıyla ''Hayır'' ibareleri bulunacak. Pusulada yer alacak diğer ifadeler, Bakanlar Kurulu'nun alacağı bir kararla belirlenecek. 
     Seçim ve Halkoylaması Yasası'na uygun olarak YSK tarafından saptanan ve ilan edilen halkoylaması kesin sonucunda geçerli oyların yarısından bir fazlasının ''evet'' olması halinde, BM Genel Sekreteri Kofi Annan'ın ekleriyle birlikte sunduğu kuruluş anlaşması ve yeni oluşacak ''Birleşik Kıbrıs Cumhuriyeti''nin AB'ye katılımı halk tarafından kabul edilmiş sayılacak. 
     
</TEXT>
</DOC>
