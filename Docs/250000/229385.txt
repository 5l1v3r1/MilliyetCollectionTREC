<DOC>
<DOCNO> 229385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur09.html </URL>
<DATE> 2004/04/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ertuğrul Gemisi 115 yıl sonra mercek altına alınacak 
</HEADLINE>
<TEXT>

     2. Abdülhamid döneminde Japonya ile ilişkileri geliştirmek amacıyla bu ülkeyi ziyarete giden Ertuğrul Gemisi'nin, dönüş yolculuğu sırasında Oşima Adası sahillerindeki hazin sonunun öyküsü, 115 yıl sonra Türk ve Japon bilim adamlarının birlikte yürüteceği araştırma ile anlatılacak. 
     Hazırladığı ''Ertuğrul Projesi''nin ön çalışması çerçevesinde Ertuğrul Firkateyni'nin batığının bulunduğu Japonya'nın Oşima Adası'na giden Sualtı Arkeoloji Enstitüsü Başkanı Tufan Turanlı, tespitlerine ilişkin açıklamalarda bulundu. 
     Proje araştırmaları için 9-16 Ocak 2004 tarihleri arasında gerçekleştirdiği ziyaret sırasında, batığın bulunduğu Oşima Adası'nın batı ucundaki Kashinozaki kayalıklarında yerel belediyenin dalış ekipleriyle birlikte incelemelerde bulunduğunu kaydeden Turanlı, amacının gelecek yıl Ocak ayında uygulamaya konulması planlanan proje için ön tespitlerde bulunmak olduğunu söyledi. 
     
     PROJEYE JAPONLAR DA KATILACAK 
     Turanlı, çalışmaları boyunca kendisine ve projeye Japon yetkililer tarafından büyük ilgi gösterildiğini belirterek, bu ilgi karşısında daha önce sadece Türk ekip elemanlarıyla gerçekleştirmeyi planladığı projeyi Türk-Japon işbirliği ile yürütmeye karar verdiğini söyledi. 
     Ertuğrul Firkateyni batığı üzerinde 115 yıl sonra uygulanacak projenin sadece görüntüleme ve tespit çalışmasını kapsadığını, hiçbir şekilde gemi kalıntısı çıkarılmayacağını kaydeden Turanlı, yapılacak bu tespitler sonucunda ileriki yıllarda yürütülecek çalışma faaliyetlerinin belirleneceğini bildirdi. 
     Turanlı, ayrıca proje hakkında Deniz Kuvvetleri Komutanı Oramiral Özden Örnek'e bilgi verdiğini ve Komutanlığın onayının alındığını, projeyi takip eden çalışmalara Deniz Kuvvetleri Komutanlığı'nca karar verileceğini kaydetti. 
     
     TÜRK-JAPON DOSTLUĞUNUN SİMGESİ 
     Japonya ile dostluk ilişkilerini geliştirmek amacıyla 2. Abdülhamid tarafından 1890 yılında Japonya İmparatoru Meiji'ye verilecek ''İmtiyaz Nişanı''nı götürmekle görevlendirilen Ertuğrul Firkateyni, dönüş yolculuğunda batması nedeniyle iki ülke arasında bir dostluk simgesi olarak görülüyor. 
     İstanbul'dan 14 Temmuz 1889'da halkın sevgi gösterileri eşliğinde uğurlanan Ertuğrul Firkateyni, 11 ay süren uzun bir yolculuğun ardından 17 Haziran 1890'da Japonya'nın Yokohama Limanı'na vardı. 
     Japonya'da büyük ilgi ile karşılanan Ertuğrul Firkateyni, 2 aylık kalışının ardından 15 Eylül 1890'da çıktığı dönüş yolculuğunun üçüncü günü Oşima Adası yakınlarında yakalandığı fırtına sonucu Kashinozaki Feneri önündeki kayalıklara çarparak batmıştı. 
     
</TEXT>
</DOC>
