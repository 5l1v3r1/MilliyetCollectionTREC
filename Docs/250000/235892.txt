<DOC>
<DOCNO> 235892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy07.html </URL>
<DATE> 2004/04/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Atalay "Basın Kanunu tasarısı en demokratik ortamda hazırlandı" 
</HEADLINE>
<TEXT>

     TBMM Adalet Komisyonu'nda, ''Basın özgürlüğünü ve bu özgürlüğün kullanımını düzenlemek'' amacıyla hazırlanan ve 5680 Sayılı Basın Kanunu'nu yürürlükten kaldıran ''Basın Kanunu Tasarısı'' üzerinde görüşmelere başlandı. 
     Devlet Bakanı Beşir Atalay, tasarının en katılımcı ve en demokratik bir ortamda hazırlandığını bildirdi. 
     TBMM Adalet Komisyonu, AK Parti Zonguldak Milletvekili Köksal Toptan başkanlığında toplanarak, Basın Kanunu Tasarısı üzerindeki görüşmelere başladı. Tasarının gerekçesinin okunmasının ardından Komisyon Başkanı Toptan, basın ile ilgili tüm sivil toplum örgütlerine çağrı yaptıklarını ve temsilcilerinin de komisyonda hazır bulunduğunu belirterek, onların da görüşlerini dinleyeceklerini bildirdi. 
     Toptan, Türkiye'yi ziyaret eden Moğolistan Cumhurbaşkanı'nın karşılanmasıyla ilgili bir toplantıya katılmak üzere toplantıdan ayrılmak durumunda olan Devlet Bakanı Atalay'ın tasarı üzerindeki görüşlerini öncelikle açıklayacağını ifade etti. 
     Bakan Atalay da konuşmasında, iletişim alanındaki kanunların toplumsal hayat için en önemli kanunlar olduğuna dikkati çekerek, Basın Kanunu Tasarısı'nın da bu çerçevede uzun ve titiz bir çalışma ile hazırlandığını bildirdi. Beşir Atalay, tasarının tüm tarafların görüşlerinin alınarak en katılımcı ve demokratik bir ortamda hazırlandığını söyledi. 
     
</TEXT>
</DOC>
