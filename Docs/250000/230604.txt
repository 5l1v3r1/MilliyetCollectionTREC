<DOC>
<DOCNO> 230604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun49.html </URL>
<DATE> 2004/04/12/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Richard Perle " Birkaç Atatürk daha çok iyi olurdu" 
</HEADLINE>
<TEXT>

     ABD'nin eski savunma bakan yardımcılarından ve mevcut Amerikan yönetiminin savunma politikalarında en etkili isimlerinden biri olan Richard Perle, Türkiye'nin bölgesinde ''birkaç Atatürk'e daha'' ihtiyaç olduğunu söyledi. 
     Perle, Avustralya'nın ABC kanalına verdiği demeçte, bir soru üzerine, 11 Eylül saldırıları sonrasında, siyaset bilimci Samuel Huntington'ın ''medeniyetler çatışması'' tezini değerlendirdi. 
     Kısa süre öncesine kadar Pentagon'un savunma politikaları kurulunda görev yapan ve ''karanlıklar prensi'' olarak da bilinen Perle, henüz bir medeniyetler çatışmasının görülmediğini ve bunun hiç olmayacağını umduğunu söyledi. Perle, ''Müslüman dünyasındaki aşırı bir unsurla çekiştiğimizi düşünüyorum. Bunlar, ana görüşteki Müslümanlar değil. Bir çoğu, Vahabi mezhebinin arkasında olduğu Suudi fonlarıyla besleniyor. Bu aşırı unsurun istediği kadar harcayabileceği, çok parasının olması ve dünyanın her yerinde aşırı kuruluşlar oluşturması çok şanssız bir durum'' dedi. 
     Perle, Müslüman dünyasındaki aşırı unsurlarla mücadelenin, savaş alanında kazanılamayacağını belirterek, ''Bunu, kendileri ve çocukları için iyi bir yaşam isteyen, nefretle ve kendi görüşlerini dünyanın geri kalanına zorla kabul ettirme arzusuyla hareket etmeyen sıradan Müslümanlar kazanacak. Cihad veya kutsal savaş nasihat eden, azınlıktaki aşırı unsura karşı ayağa kalkarak'' diye konuştu. 
     Richard Perle, ''İslam ile ilgili deneyimlerimin büyük çoğunluğunu Türkiye ile yaşadım. Bir zamanlar Türk-Amerikan ikili grubunun Amerikalı temsilcisiydim. O zamandan bu yana da Türkiye ile ilgili kaldım. Burada laik ve demokratik bir Müslüman ülke var ve ortada hiçbir problem yok. Müslüman dünyasıyla çok iyi ilişkiler yaşamamamız için ortada hiçbir neden göremiyorum. Elbette, kutsal savaş kavramını kabul edenlerle yapıcı bir ilişki kuramazsınız'' dedi. 
     Sunucunun, ''o zaman birkaç Atatürk'e daha ihtiyaçları var'' sözü üzerine Perle, ''Birkaç Atatürk daha çok iyi olurdu'' dedi. 
     Perle, Irak'ta Saddam Hüseyin rejimini devirerek ABD'nin doğru şeyi yaptığına halen inandığını belirterek, ABD'nin savaştaki can kaybının, Vietnam ile kıyaslanamayacak kadar az olduğunu ve abartılmaması gerektiğini savundu. Irak'ta, Saddam devrilir devrilmez iç savaş çıkacağını söyleyen Fransa Cumhurbaşkanı Jacques Chirac'ın yanıldığını savunan Perle, ''mevcut koşullar içinde'' Irak'ın istikrar içinde olduğunu söyledi. 
     ABD'nin, otoriteyi Iraklılar'a transfer etmeyi ertelememesi gerektiğini savunan Perle, Iraklılar'ın, kapasiteleriyle herkesi şaşırtacağını da kaydetti. 
     
     Perle'e göre "Neo-Con" 
     Kendisinin ''neo-con'' yeni muhafazakar olarak sınıflandırılması konusundaki görüşleri sorulan Perle, ''Çok uzun zaman önce, bu tip terminolojiyle uğraşmayı bıraktım. Yapabileceğiniz fazla bir şey yok. Bir grup insanı, sanki hepsi aynı fikre sahipmiş gibi tanımlamak çok aydınlatıcı değil. Aslında bahsedilen insanların hepsi farklı fikirdeler. Hepimizin inandığı ise demokratik değerler, kurumlar, serbest piyasa ve dünyada bu değerlerin korunup yayılmasına yardım için Amerikan liderliğinin önemidir'' dedi. 
     Perle, Irak'ta kitle imha silahlarının bulunamamasına yönelik bir soru üzerine, bu durumu 11 Eylül saldırıları ve El Kaide tehdidiyle karşılaştırdı. Terörist Usame bin Ladin'in ABD'ye saldırı planları yaptığının bilinmesine karşılık, yeterli istihbarat olmadığı gerekçesiyle kamplarının vurulmasında geç kalındığını belirten Perle, bu yüzden de Bin Ladin'in 11 Eylül'de ABD'ye saldırma şansı bulduğunu söyledi. Perle, BM'nin kendilerini, Saddam'ın elinde kitle imha silahları bulunduğuna ikna ettiğini ve bu yüzden de ABD'ye tehdit oluşturan Saddam yönetiminin devrilmesi için hemen harekete geçildiğini söyledi. 
     Richard Perle, bulanamamış olsa da, Saddam iktidardayken kitle imha silahlarının bir tehdit oluşturmadığının söylenemeyeceğini savundu. 
     
</TEXT>
</DOC>
