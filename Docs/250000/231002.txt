<DOC>
<DOCNO> 231002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy21.html </URL>
<DATE> 2004/04/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan "2004 Aralık'ta tarih verilmesini bekliyoruz" 
</HEADLINE>
<TEXT>

     Başbakan Recep Tayyip Erdoğan, Türkiye'nin Avrupa Birliği AB ile ilişkilerinde hareketli bir dönem geçirildiğini belirterek, 2004 Aralık'ta müzakere tarihi verilmesini beklediklerini söyledi. 
     Başbakan Erdoğan, Türk-Japon Dostluk Derneği Genel Kurul Toplantısı nedeniyle verilen resepsiyona katıldı. 
     Erdoğan, Meiji Kinenkan Oteli'ne gelişinde Prens Mikasa tarafından karşılandı. 
     Başbakan Erdoğan, burada yaptığı konuşmada, Türk ekonomisindeki gelişmeler hakkında bilgi verdi. 
     Ekonomide önemli mesafeler kat edildiğini anlatan Başbakan Erdoğan, Türk dış politikası açısından da yoğun günler yaşandığını belirtti. 
     Türkiye'nin bulunduğu coğrafyada çeşitli sorun ve gelişmelere rağmen AB ile Türkiye arasındaki ilişkilerde hareketli bir dönem yaşandığını söyleyen Erdoğan, 2004 Aralık'ta Türkiye'ye müzakere tarihi verilmesini beklediklerini ifade etti. 
     2003'ün Türk Yılı olması nedeniyle çağdaş Türkiye'nin yüzünü Japonya'ya tanıtmaya yönelik etkinliklerde Prens Mikasa'nın katkılarını takdirle karşıladığını belirten Erdoğan, Prens Mikasa'ya teşekkür etti. 
     Erdoğan, katkılarından dolayı Prens Mikasa'ya madalyon hediye ederken daha sonra iki ülke onuruna kadeh kaldırıldı. 
     
</TEXT>
</DOC>
