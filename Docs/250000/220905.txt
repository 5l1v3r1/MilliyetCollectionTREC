<DOC>
<DOCNO> 220905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/cemal.html </URL>
<DATE> 2004/03/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye iyiye mi, kötüye mi 
</HEADLINE>
<TEXT>

   
   Türkiye iyiye mi gidiyor Kötüye mi Bu konuya eğilmeden önce Başbakan Tayyip Erdoğan'ın durumuna kısaca bakalım. Geçinemiyormuş. 
   Bu yüzden ticaret yapıyormuş. 
   Türkiye gibi hayat pahalılığının, işsizliğin geniş kitleleri uzun yıllardır kıvrandırdığı bir ülkede Başbakan'ın çıkıp geçim derdinden şikayet etmesi yakışık almıyor. 
   Daha önce de yazmıştım. 
   Ülkenin bir numaralı siyaset adamının hem başbakanlık hem tüccarlık koltuğunda eşzamanlı olarak oturması birçok bakımdan doğru değil. Uygun olanı, yasal bir düzenlemeyle kayyumluk yolunu açıp ticari işlerini başkasına devretmesidir Erdoğan'ın. 
   Siyaset etiği bunu gerektirir. 
   Şimdi konumuza dönelim. 
   Türkiye nereye gidiyor 
   İyiye gittiğine dair işaretler ağır basıyor. Geçim derdi, işsizlik elbette sürüyor. Çözülmeleri zaman alacak. Ama geleceğe dönük beklentilerde genel bir iyimserliğin kamuoyu yoklamalarında yükseldiği dikkati çekiyor. Uzun yıllardır ilk kez böyle bir durum söz konusu. Bugüne ve geleceğe dönük iyimserlik dalgasının kabarmasının altını çizmek ve üstünde düşünmekte yarar var. 
   Bu açıdan, kısa adı TÜSES olan Türkiye Sosyal ve Ekonomik Araştırmalar Vakfı için Veri Araştırma'nın yaptığı son kamuoyu yoklamasının sonuçları ilginç. 
   Ekonomik durum son bir yılda iyiye mi, kötüye mi gitti sorusunun yanıtları 
   Yüzde 64 İyiye gitti. 
   Yüzde 21 Değişmedi. 
   Yüzde 16 Kötüye gitti. 
   Ülke yönetimi son bir yılda iyiye mi, kötüye mi gitti 
   Yüzde 63 İyiye gitti. 
   Yüzde 21 Aynı kaldı. 
   Yüzde 15 Kötüye gitti. 
   Ekonomik durum önümüzdeki bir yılda iyiye mi, kötüye mi gidecek sorusunun yanıtları 
   Yüzde 70 İyiye gidecek. 
   Yüzde 18 Aynı kalır. 
   Yüzde 11 Kötüye gidecek. 
   Sosyal - siyasal durum önümüzdeki bir yılda iyiye mi, kötüye mi gider 
   Yüzde 64 İyiye gidecek. 
   Yüzde 24 Aynı kalır. 
   Yüzde 12 Kötüye gidecek. 
   Aynı kamuoyu yoklamasında terör ve güvenlik de araştırılmış. 1994 yılından beri geçen 10 yılda bu sorunun da kamuoyunun gözünde en alt sıralara indiği, bir sorun olmaktan çıktığı dikkati çekiyor. 
   Ciddi çalışmalarıyla bilinen sosyal demokrat çizgideki bir vakıfla, Cumhuriyet gazetesinde birlikte çalıştığım Veri Araştırma'nın bu raporunun üstünde soğukkanlı düşünmeliyiz. 
   Türkiye'yi özellikle son otuz yılda üç temel sorun uğraştırdı, çıkmaza soktu 
   Enflasyon... 
   Terör... 
   Siyasal istikrarsızlık... 
   Bugün üçü de Türkiye'nin gündeminden düşüyor. Enflasyon bin yıldır ilk kez yüzde 10'un altına indi, yani tek haneli oldu. Ekonomik istikrar kapımızda... Güneydoğu artık yanmıyor, silah, terör, şiddet sahneden çok büyük ölçüde çekilmiş durumda... Ayrıca zayıf hükümetler, güçsüz koalisyonlar dönemi 3 Kasım'la birlikte kapandı. Siyasal istikrar sayesinde bir yandan ekonomide ciddiyet, öte yandan demokratikleşme reformları Türkiye'yi Avrupa Birliği'ne yaklaştırmaya başladı. 
   Kamuoyu araştırmalarına yansıyan iyimserlik bu tablodan kaynaklanıyor. Enflasyonu, terörü yenen ve siyasal istikrarsızlığı geride bırakmaya başlayan Türkiye'nin önünü tıkayabilecek, yeniden kısır döngüye itebilecek tek konu kaldı denebilir 
   Kıbrıs'ta çözüm... 
   Bu haftayı, Kuzey Kıbrıs'ta daha çok sokaktaki adamın nabzını tutmaya çalışarak geçirip bu konuya ayıracağım. 
   
      
   
   
</TEXT>
</DOC>
