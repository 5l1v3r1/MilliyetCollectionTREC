<DOC>
<DOCNO> 248025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun22.html </URL>
<DATE> 2004/06/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
KKTC'den BM'ye çağrı Somut adımlar bekliyoruz... 
</HEADLINE>
<TEXT>

     KKTC Dışişleri ve Savunma Bakanlığı, başta BM Güvenlik Konseyi olmak üzere uluslararası camiaya çağrı yaparak, ''Kıbrıs Türk halkının, çözüm vizyonuna ilişkin takdirden öte, dünyayla bütünleşmeye yönelik somut adımlar beklediğini'' açıkladı. 
     Bakanlıktan yapılan açıklamada, BM Güvenlik Konseyi'nin 11 Haziran tarihli BM Barış Gücü'nün UNFİCYP görev süresinin uzatılmasına ilişkin 1584 sayılı kararı değerlendirildi. 
     
     KARARDAKİ TANIMLAMA... 
     İlgili kararda, BM Barış Gücü'nün görev süresinin ''Kıbrıs Cumhuriyeti''nin onayıyla uzatıldığına ilişkin ifadeye atıf yapılan açıklamada, ''Bunun, Kıbrıs Türk tarafı açısından kabul edilebilir bir tanımlama olmadığı açıktır. Kararda bahsedilen 'hükümet', tüm Kıbrıs'ın yasal temsilcisi olduğunu iddia eden Kıbrıs Rum tarafıdır. Kıbrıs Rum tarafının adanın tümünü veya Kıbrıs Türk tarafını temsil etmediği bir gerçektir. Bu gerçek Güney Kıbrıs ve KKTC'de eşzamanlı olarak yapılan referandum sonuçlarıyla da ortaya çıkmıştır'' denildi. 
     
     RAPORDAKİ SAPTAMALAR KARARA GİRMEDİ 
     ''Güvenlik Konseyi'nin ilgili kararında, Genel Sekreter Kofi Annan'ın Kıbrıs'la ilgili raporunda yer alan saptama ve değerlendirmelere yer verilmemesinin önemli bir eksiklik olduğu'' vurgulanan açıklamada, şunlar kaydedildi 
     ''Kararda, Kıbrıs Türk tarafı üzerinde uygulanan ambargo ve kısıtlamaların kaldırılmasıyla ilgili Genel Sekreter'in ortaya koyduğu kuvvetli ifadeler yer almazken, Akyar ve Barış Gücü'nün bazı faaliyetlerinin kısıtlanması gibi konularda Kıbrıs Türk tarafını suçlayan ifadeler kullanılmıştır. Güvenlik Konseyi üyelerinin 24 Nisan sonrasında yaşanan gelişmeleri ve tarafların ortaya koyduğu görüşleri göz ardı etmeyeceğini ümit etmek istiyoruz.'' KKTC Dışişleri ve Savunma Bakanlığı, BM Barış Gücü'nün görev talimatı, sayısı ve faaliyet alanı gibi konuların üç ay içerisinde gözden geçirileceği ve Genel Sekreter Annan'ın Konsey'e bu çerçevede öneriler sunulabileceğine ilişkin kararda yer alan ifadelere atıfta bulunarak, şunları kaydetti 
     ''Gerek Genel Sekreter'in söz konusu önerilerinin hazırlanması aşamasında, gerekse bu öneriler ışığında Güvenlik Konseyi'nin alabileceği kararda, adanın gerçeklerinin göz önünde bulundurulmasını beklemekteyiz. Bu çerçevede, adada iki eşit siyasi taraf olduğu ve BM Barış Gücü'nün görev talimatını, ancak iki tarafın işbirliği ve onayıyla en sağlıklı şekilde yürütülebileceği gerçeğinin de dikkate alınacağını ümit ediyoruz. Kıbrıs Türk tarafının çözüme yönelik vizyonu ve olumlu açılımlarının başta Güvenlik Konseyi üyeleri olmak üzere tüm uluslararası camia tarafından takdir edilmesinden öteye gidilerek, Kıbrıs Türk halkını dünyayla bütünleştirmeye yönelik somut adımlar atılmasını bekliyoruz.'' 
     
</TEXT>
</DOC>
