<DOC>
<DOCNO> 228424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko09.html </URL>
<DATE> 2004/04/04/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
ABD'de neredeyse nefes almaya bile vergi konacak... 
</HEADLINE>
<TEXT>

     Pek çok vergi kalemi bulunan ve vergi uygulamaları eyaletten eyalete değişen ABD'de, insanları şaşırtan vergi kalemlerine rastlanıyor. 
     Vergi bilgilerine dair yayıncılık yapan CCH firması ve Vergi Vakfı tarafından derlenen bilgilere göre, bazı eyaletlerde bir deste oyun kağıdı alabilmek için özel bir vergi ödemek zorunda kalınırken, bir başkasında yasa dışı uyuşturucu bulundurmak, bir diğerinde ise çıplak birinden alışveriş yapmak vergiye tabi... Vergiler çoğunlukla kişiden değil iş yaptığı firmadan alınıyor. Ancak firmalar da bir şekilde verdikleri vergiyi müşterisine yansıtmanın bir yolunu mutlaka buluyor. 
     CCH firması ve Vergi Vakfı tarafından derlenen bu türden tuhaf vergi kalemlerinden bazıları şöyle 
     Yasadışı uyuşturucu vergisi Alabama, Kuzey Carolina ve Nevada yasadışı uyuşturucu bulunduranlara vergi kesiyor. Genellikle minimum miktardaki uyuşturucu bile vergiye tabi. Kuzey Carolina'da 42,5 gramdan fazla olan marihuanadan vergi alınıyor. Bu eyalette, uyuşturucu bulundurmak ya da kullanmak isteyen kişi Vergi dairesine gidip bir pul alıyor ve bu pul yasadışı uyuşturucunun vergilendirildiğine dair bir delil teşkil ediyor. Pul alınırken isim beyan etme mecburiyeti olmadığı için polis tarafından yakalanma riski bulunmuyor. 
     Sex satışı vergisi Bu vergi Utah'da uygulanıyor. Çıplak ya da yarı çıplak ''hizmet'' veren ''iş sahipleri'' hizmetleri karşılığı aldıkları ücretten ve bu esnada sattıkları yiyecek, içecekten elde ettikleri gelirin yüzde 10'unu vergi olarak ödemek zorunda. 
     Atlet vergisi Bazı şehirlerde atletlerin ve yardımcılarının kazandığı gelirden vergi alınıyor. Yani, bu vergiyi alan şehirlerde müsabakalara katılan her atlet belirli bir vergi vermek zorunda. Mesela, Cincinati bu tür faaliyetlerden elde edilen gelirlerin yüzde 2,1'ini vergi olarak alıyor. 
     Donanma fişeği ve yeni çıkmış ürün vergisi Batı Virgina'da donanma fişeği ve yeni ürün çıkaranlar özel bir harç ödemek zorunda. Yani 4 Temmuz ABD Bağımsızlık Günü'nde kullanılan fişekler için bile yüzde 6'lık bir vergi söz konusu. 
     Oyun kağıdı destesi vergisi Alabama'da bir oyun kağıdı destesi almak isterseniz, deste ücretinin dışında 10 cent daha hazırlamalısınız. Oyun destesine 10 centlik vergi ödemek istemiyorsanız, oyun kağıdınızı başka bir eyaletten almalısınız. 
     Böğürtlen vergisi Maine'de üretilen, işlenen, satılan ya da alınan böğürtlenler için özel bir vergi ödenmek zorunda. Her yarım kilo böğürtlen için 75 cent'i gözden çıkarmak durumundasınız. 
     Bahis vergisi Bahis ya da kumardan kazanılan paraların vergilendirilmesi normal ancak Pennsylvania, Batı Virginia, Illionis ve Oklahoma'da değil kumarda ya da bahiste kazanmak, kumar oynamasanız dahi vergilendirilebilirsiniz. Nasıl mı Bu vergilendirme kumarhane patronları üzerinden yapılmakta. Kumarhane patronları vergilendirilince onlar da giriş ücreti adı altında bu vergiyi, kumar oynamaya değil sadece eğlenmeye gelmiş olanlar da dahil tüm müşterilerine yansıtıyor. 
     Kürk giyme vergisi Kışları soğuk geçen Minnesota'da ısınmak için giyilen kürkün ekstradan bir bedeli daha var. Çünkü bu eyalette kürklü giyecekler normal giyeceklere göre üç kat daha fazla vergilendirilmekte. 
     Kaynağından soda içme vergisi Bu vergi sadece Chicago'da uygulanmakta. Şayet bir kutu miktarı kadar sodayı kaynağından alırsanız yüzde 9 oranında bir vergi vermeniz gerekiyor. Aynı sodayı teneke kutuda alırsanız vergi oranınız yüzde 3'e düşüyor. 

     
</TEXT>
</DOC>
