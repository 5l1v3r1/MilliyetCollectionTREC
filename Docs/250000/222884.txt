<DOC>
<DOCNO> 222884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur23.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kartlı çobana 6.5 milyar liralık haciz... 
</HEADLINE>
<TEXT>

     Antalya'nın Manavgat İlçesi'ne bağlı Uzanlar Köyü'nde yaşayan yeşil kartlı çoban Mustafa Tunç'a 6.5 milyar liralık haciz geldi. 
     Manavgatlı Çoban, 2002 yılında kalbi delik olarak dünyaya gelen oğlunun A.Ü Tıp Fakültesi Hastanesi'nde bir süre tedavi gördüğünü, daha sonra da tedavinin başarısızlıkla sonuçlanıp çocuğun öldüğünü, 2 yıl aradan sonra da bu tedavi nedeniyle kendisine 6.5 milyar liralık haciz geldiğini söyledi. 
     2002 yılında kalbi delik olarak doğan Ufuk'un Tıp Fakültesi Hastanesi'nde 11 gün tedavi gördüğünü, ancak tedaviye cevap vermeyerek öldüğünü anlatan Çoban Tunç, ''Daha oğlumun acısını unutamadan, şimdi yeni bir şok yaşıyorum. Böyle bir şey nasıl olabilir'' dedi. 
     Oğlunun sadece 11 gün tedavi gördüğünü ve yeşil kartlı olması dolayısıyla resmi işlemlerini yapıp çıktığını, bugüne kadar da borçlu olduğunu hiç düşünmediğini ifade ederek, ''Ben ne yapacağım şimdi. Bu parayı nereden bulayım '' diye konuştu. 
     Akdeniz Üniversitesi Rektör Yardımcısı Prof. Dr. Mustafa Akaydın ise AA muhabirine, Mustafa Tunç'un bir prosedür hatası yapmış olabileceğini belirterek, ''Hasta, yeşil kartlı olarak Devlet Hastanesi'nden sevkli olarak bize gelmişse, icra işlemi başlatılması mümkün değildir. Ancak Mustafa Tunç, yeşil kartını daha sonra çıkartmışsa, icra işlemi olabilir'' dedi. 
     
</TEXT>
</DOC>
