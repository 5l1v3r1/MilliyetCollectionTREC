<DOC>
<DOCNO> 237641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas12.html </URL>
<DATE> 2004/05/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Avusturya'ın Eurovision şarkısı 8 saniye uzun çıkınca... 
</HEADLINE>
<TEXT>

     Avusturya devlet televizyonu ORF'nin yaptığı Eurovision seçmelerinde ikinci olan ''Waterloo und Robinson'' grubu, Avusturya'yı 15 Mayıs'ta İstanbul'da temsil edecek Tie Break grubunun seslendirdiği ''Du Bist'' adlı parçanın, Avrupa Yayın Birliği EBU kurallarına göre 8 saniye uzun olduğunu ileri sürerek, mahkemeye başvurdu. 
     Dava dilekçesinde Tie Break grubunun İstanbul'daki yarışmadan geri çekilmesini talep eden Waterloo und Robinson grubu, Eurovision adayını seçen ORF'nin program yapımcılarından da davacı oldu. 
     ORF Müzik Dairesi Müdürü Edgar Böhm, Tie Break grubunun seslendirdiği ''Du Bist'' adlı parçanın EBU tarafından belirlenen süreyi asgari düzeyde aştığını kabul ederek, ''Bu sürenin grubun diskalifiye edilmesini gerektirmediğini'' söyledi. 
     İstanbul'daki yarışma öncesinde rakipleri tarafından mahkemeye verilmelerine ''anlam veremediklerini'' belirten Tie Break grubu sanatçılarından Thomas Elzenbauer, ''Bavullarımızı hazırladık ve parçamızı İstanbul'daki tanıtım için seslendirdik. İtiraz eden olmadı. Bu saatten sonra sorun çıkacağını sanmıyorum'' diye konuştu. 
     Tie Break grubunun en yaşlı üyesi Stefan Di Bernardo, Waterloo und Robinson grubunun seçmelerden sonra kendilerini tebrik ederek başarılar dilediğini anımsattı ve ''Suç duyurusunun şimdi yapılmasının çok garip olduğunu ve bu davranışı çok komik bulduğunu'' söyledi. 
     
</TEXT>
</DOC>
