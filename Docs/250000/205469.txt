<DOC>
<DOCNO> 205469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur31.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Deprem Konseyi Başkanı İran'daki deprem bizi tetiklemez 
</HEADLINE>
<TEXT>

     Ulusal Deprem Konseyi Başkanı Prof. Dr. Tuğrul Tankut, İran'daki depremi oluşturan fay sisteminin, Türkiye'deki fay sisteminden tümüyle ayrı olduğunu ve Türkiye'de bir depremi tetiklemesinin beklenmemesi gerektiğini belirtti. 
     Tankut, İran'da meydana gelen depremin değerlendirildiği Ulusal Deprem Konseyi toplantısında görüşülen konulara ilişkin yazılı açıklama yaptı. 
     İran'daki depremi oluşturan fay sisteminin Türkiye'deki fay sisteminden tümüyle ayrı olduğu ve Türkiye'de bir depremi tetiklemesinin beklenmemesi gerektiğini kaydeden Tankut, ''Bununla birlikte, toplantıda, ülkemizdeki yüksek deprem potansiyeli anımsatılarak, bu durumun ülkemizde deprem tehlikesini azaltmadığı belirtilmiştir'' dedi. 
     Toplantıda, İran depreminden Türkiye'nin çok önemli ders alması gerektiğinin vurgulandığını ifade eden Tankut, Türkiye'nin birçok bölgesindeki kırsal alan yapılaşmasının, İran'ın Bem kentinden farklı olmadığına işaret etti. 
     Tankut, 1971 Bingöl ve 1976 Çaldıran depremlerinin çok benzer zararlara neden olduğunu belirterek, şunları kaydetti 
     ''1999'da yaşadığımız deprem felaketleriyle ön plana çıkmış olan deprem konusunun gündemden düştüğü, deprem öncesi çalışmaların son derece yavaşladığı, yöneticilerin yanı sıra yurttaşların da deprem konusunu neredeyse unuttuğu bugünlerde, İran depreminin tüyler ürpertici sonuçlarına bakılarak, Türkiye'deki depreme hazırlıklı olma çalışmalarını hızlandırması gerektiğinin altı çizilmiştir.'' 
     
</TEXT>
</DOC>
