<DOC>
<DOCNO> 200193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun12.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da sertlik yanlıları milletvekili dövdü .. 
</HEADLINE>
<TEXT>

     İran'da sertlik yanlıları, tanınmış reformcu milletvekili Muhsin Mirdamadi'yi dövdüler. 
     İran Öğrenci Haber Ajansı'nın İSNA ve ülkenin en büyük reformcu partisi İran İslami Katılım Cephesi'nin İİKC yayın organı Yas-e No'nun haberine göre, İİKC yetkilileri, Cumhurbaşkanı Muhammed Hatemi'ye yakınlığıyla bilinen Meclis Ulusal Güvenlik ve Dış İlişkiler Komisyonu Başkanı Mirdamadi'nin dövülmesinden sertlik yanlısı Ensari Hizbullah grubunu sorumlu tuttu. 
     Ülkenin orta kesimindeki Yezd eyaletinin başkenti Yezd'de bir üniversitede konuşurken saldırıya uğrayan Mirdamadi'nin, başından ve göğsünden şiddetli darbeler aldığı, polisin saldırganlara müdahalesinden sonra hastaneye kaldırılan Mirdamadi'nin sağlık durumunun endişe verici olmadığı ve saldırganların kaçtığı kaydedildi. 
     İİKC'nin önde gelen yetkililerinden ve 1979 yılındaki İran İslam Devrimi sırasında Tahran'da eski ABD Büyükelçiliği binasının işgalinde yer alan ''eski tüfeklerden'' Mirdamadi, İİKC'nin kuruluşunun beşinci yıldönümünde konuşma yapmak için milletvekili Amhed Şirzad'ın yerine Yezd'e gitmişti. 
     Şirzad'ın Yezd'de yapacağı konuşma, 24 Kasım'da Meclis'te muhafazakarları ''Tahran yönetiminin düşmanlarına, İran'ı insan haklarını ihlal eden, ifade özgürlüğüne karşı ve demokrat olmayan baskıcı bir rejim gibi göstererek bahane vermekle suçlamasının'' ortamı gereceği gerekçesiyle kent yetkilileri tarafından iptal edilmişti. Şirzad'ın batıdaki Kürdistan eyaletinin başkenti Senendec'te yapacağı konuşma da güvenlik gerekçesiyle yetkililerce yasaklanmıştı. 
     Muhafazakar milletvekili Ali İmami Rad ise Çarşamba günü Meclis'teki konuşmasında, bazı reformcu milletvekillerini ''Siyonistlerin casusları'' olmakla ve Hatemi hükümetini ''karşı devrimi desteklemekle'' suçlamıştı. 
     İran'da gelecek yıl 20 Şubat'ta yapılacak 7'inci Meclis seçimlerinden önce yükselen siyasi gerilim reformcu ve muhafazakar milletvekilleri arasında söz düellosuna neden oluyor. 
     İran'da bu yıl Şubat ayında yapılan yerel seçimlere halkın reformcuların beklentilerini karşılamadığı gerekçesiyle ilgi göstermemesi üzerine, reformcular Mayıs 1997'deki cumhurbaşkanlığı seçiminden sonra ilk defa muhafazakar kesim karşısında yenilgiye uğramıştı. Halkın yine aynı gerekçeyle gelecek yıl yapılacak milletvekili seçimlerine ilgi göstermemesinden duyulan kaygı nedeniyle bu seçimler reformcular için büyük önem arz ediyor. 
     Yargı erki ve seçimle işbaşına gelmeyen denetim kurullarını elinde bulunduran muhafazakar kesim reformcuların siyasi çabalarını engelliyor, reformcu gazeteleri kapatıyor, gazetecileri ve muhalifleri hapse atıyor. 
     
</TEXT>
</DOC>
