<DOC>
<DOCNO> 208700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy20.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   İstanbul'a engelli aday    ŞAKİR AYDIN İstanbul 

   İstanbul Büyükşehir Belediyesi'nde 14 yıldır telsiz operatörü olarak çalışan bedensel engelli Ömer Sinan Yağcı 38 , İstanbul Büyükşehir Belediye Başkanlığı adaylığı için İl Seçim Kurulu'na başvurdu. Bağımsız olarak seçime katılacak olan Yağcı, engellilerle kararsızlara güvendiğini söyledi. Yağcı, 2001'den beri oluşturduğu çalışma grubuyla bu göreve hazırlandıklarını kaydetti. 
   
   CHP'de Çankaya savaşı    Ankara Milliyet 

   CHP'nin yönetimi elinde bulundurduğu Çankaya, partideki ekip savaşlarını alevlendirdi. Altan Öymen'i kurultay kararı almaya zorlayarak Deniz Baykal'a genel başkanlık yolunu açan Demet Işık, aday adayı oldu. Zülfü Livaneli'nin kardeşi Seyhan Livanelioğlu, diğer kadın aday adayları arasında yer aldı. 
   
   Kasımpaşa'ya CHP şefkati    Başbakan Recep Tayyip Erdoğan'ın doğup büyüdüğü Kasımpaşa'da son bir ay içerisinde 100'ü aşkın soygun ve gasp gerçekleşince, CHP'liler devreye girdi. Konuya dikkat çekmek için bugün bölgeyi ziyaret edecek olan CHP Genel Sekreter Yardımcısı Mehmet Sevigen, durumu TBMM gündemine getireceklerini söyledi. Sevigen, mahallelinin AKP İl Yönetimi'ne başvurduğunu ve sonuç alamadığını da öne sürdü. 
   
   AKP'den 43 engelli aday    ÖNDER YILMAZ Ankara 

   Türkiye genelinde 100'e yakın aday belediye başkanlığı için girişimde bulunurken, AKP'ye İstanbul'un çeşitli ilçeleri için 43 engelli başvurdu. Kadıköy, Beşiktaş, Sarıyer, Bakırköy gibi büyük ilçelerin belediye başkanlığı yarışına girmek isteyen engelli adaylar, AKP'nin engelli milletvekili Lokman Ayva ile temasa geçti. Ayva da bu adayların isimlerini AKP Genel Merkezi'ne bildirdi. 
   
   Karaduman aday olamıyor    DSP Genel Başkanı ve eski Başbakan Bülent Ecevit'in, Zonguldak Belediye Başkan adayı olarak açıkladığı eski koruma müdürü Mümtaz Karaduman'ın, 30 Aralık 2003 mesai bitimine kadar istifa etmediği için, Yüksek Seçim Kurulu YSK tarafından adaylığı kabul edilmedi. DSP, yeni aday arayışlarına başladı. 
   
   
</TEXT>
</DOC>
