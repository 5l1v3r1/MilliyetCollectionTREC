<DOC>
<DOCNO> 208160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo25.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'dan ilginç çıkış Dünya 47'incisi... Fener yine yok 
</HEADLINE>
<TEXT>

     Birinci Süper Futbol Ligi'nde ilk yarıyı son 10 yılın en kötü derecesiyle kapatan Galatasaray, Dünya Sıralaması'nda ilginç bir çıkış yakalayarak 2003 yılını Dünya'nın en iyi 47. takımı olarak tamamladı. 
     Uluslararası Futbol Tarihi ve İstatistikleri Federasyonu IFFHS tarafından yapılan Aralık ayı değerlendirmesinde 33 sıra birden yükselen Galatasaray, Dünya sıralamasında 147,5 puanla 47.'liğe yerleşti. Sarı-kırmızılılar, değerlendirmeye dahil edilen Aralık ayında, sıralamada 10. olan Juventus'u Şampiyonlar Ligi maçında 2-0 yenmişti. 
     
     LİDER BEŞİKTAŞ GERİLEDİ 
     Galatasaray gibi Şampiyonlar Ligi'ne veda eden ve yoluna UEFA Kupası'nda devam edecek olan lig lideri Beşiktaş, Aralık değerlendirmesinde 28 sıra birden düştü. 
     Geçtiğimiz ay ''Dünya'nın En İyi Takımları'' değerlendirmesinde 35.'likte bulunan Beşiktaş, Aralık ayındaki düşüşüyle 2003 yılını Dünya Sıralaması'nda 63. olarak kapatabilirken, ilk 100 içerisinde yer alan bir diğer Türk temsilcisi ise 79. sıradaki Gençlerbirliği oldu. 
     Ayrıca, Fenerbahçe'nin ilk 350 takım arasında yer bulamadığı değerlendirmede, Gaziantepspor 127., Trabzonspor 136., Malatyaspor 187. ve Denizlispor ise 331. sırada yer aldı. 
     
     UEFA'DAKİ RAKİPLER ÇIKIŞTA 
     Türk takımlarının UEFA Kupası'ndaki rakipleri, IFFHS'nin değerlendirmesinde Aralık ayını çıkışta kapadı. 
     Dünya Sıralaması'nda 2003 yılını Gaziantepspor'un rakibi AS Roma 3 sıra yükselerek 15., Beşiktaş'ın rakibi Valencia yine 3 sıra yükselerek 25., Gençlerbirliği'nin rakibi Parma AC 16 sıra yükselerek 42. ve Galatasaray'ın rakibi Villarreal CF ise 18 sıra yükselerek 59. olarak tamamladı. 
     
     AC MİLAN ZİRVEYİ YİNE KAPTI 
     ''Dünya'nın En İyi Takımları'' sıralamasındı AC Milan, Real Madrid'den zirveyi devralarak 2003 yılını 1. sırada tamamladı. 
     Değerlendirmede ilk 10 içindeki takımlar ve Türk ekiplerinin sıralamaları şöyle oluştu 
     
     
SIRA TAKIM ÜLKE PUAN 1. Milan İtalya 295 2. Real Madrid İspanya 293 3. Santos Brezilya 284 4. Boca Juniors Arjantin 270 5. Porto Portekiz 262 6. Arsenal İngiltere 256 7. Celtic İskoçya 250,5 8. Manchester United İngiltere 243 9. Deportivo La Coruna İspanya 242 10. Juventus İtalya 239 47. Galatasaray Türkiye 147,5 63. Beşiktaş Türkiye 136 79. Gençlerbirliği Türkiye 124,5 127. Gaziantepspor Türkiye 104,5 136. Trabzonspor Türkiye 100 187. Malatyaspor Türkiye 80 331. Denizlispor Türkiye 59,5 
     
</TEXT>
</DOC>
