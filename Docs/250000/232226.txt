<DOC>
<DOCNO> 232226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/uras.html </URL>
<DATE> 2004/04/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İki oyun bir konser 
</HEADLINE>
<TEXT>

   
   Gazetenin ekonomi sayfasında oyundan ve konserden söz edilir mi Yayın Yönetmeni ve de Ekonomi Müdürü "hoş görür" ise edilir... Hele hele yazar hafta içi "felaket tellalığı yaparak okuyucusunun içini karartıyor ise", hafta sonu okuyucusuna "pembe" şeyler yazmasına izin verilebilir. 
   İşte ben de bu izin ile, bu hafta sonu sayın okuyucularıma iki oyunu ve bir konseri anlatacağım. 
   
   Pembe Pırlantalar 
   Gencay Gürün'ün "Tiyatro İstanbul"u bu sezonu "Pembe Pırlantalar" isimli komedi ile tamamladı. Oyun önümüzdeki aylarda turnede tekrarlanacak. Bir İngiliz yazarının oyununda Gencay Gürün'ün Türkçeleştirdiği Pembe Pırlantalar, çok hareketli bir oyun. Metin Serezli, son yıllarda Tiyatro İstanbul'daki oyunlarda mesleğinin doruğuna çıktı. Gencay Gürün'ün seçtiği oyunlar onun yıldızını parlattı. Hareketi, esprisi bol olan oyunda seyirci Anadolu anlatımıyla gülmekten kırılıyor. Şebnem Özinal ve Ceren Erginsoy, sahnede açık sayılan kıyafetlerle dolaşsalar da, "kadınlıkları"nın ötesinde "oyunları ile" seyirciyi etkiliyor. Argun Kınal ve Şencan Güleryüz de çok iyi. Komedinin "cıvıklık ve adilik" olmadığını, ciddi oynandığında komedinin nasıl etkili olabileceğini görmek isteyenlere Pembe Pırlantalar'ı tavsiye ederim. 
   
   Yarım Bardak Su 
   Yarım Bardak Su, isimli oyun, 1950'li yıllarda "bir başvekil" ile "sanatın zirvesindeki bir piyanist hanım sanatçı" arasındaki, "cinsi olmaktan çok hissi" ilişkileri konu alan bir oyun. Romantik başvekilin idam sehpasında noktalanan aşkının öyküsü. 
   Profilo Alışveriş Merkezi'nde, Tiyatro İstanbul'un komşusu Tiyatro Kedi'de sahneleniyor. Tiyatro Kedi, İstanbul Şehir Tiyatroları eski yönetmenlerinden Hakan Altıner'in oluşturduğu yeni bir grup. Tarlakuşu Juliet, Bir Komiser Geldi, Ölümüne Suçlu, Aşk Mektupları oyunları yanında sahneye yeni konulan, Tarık Günersel'in yazdığı Yarım Bardak Su'da Devlet Tiyatroları'nın iki büyük oyuncusu Can Gürzap ve Ayda Aksel ile Hakan Altıner ve Çağrı Şensoy rol alıyor. Ayda Aksel ve Can Gürzap, rollerini yaşıyor, nefis bir oyun sergiliyor. 
   
   Erol Evgin'in "İbadet"i 
   Erol Evgin 35 yıldır şarkı besteliyor, şarkı söylüyor. Bu uzun sürede eskimedi. Hep sevildi. Sesi daha da olgunlaştı, renklendi, güzelleşti. Uzun aradan sonra yakınlarda yeni bir albüm yaptı. Bu albüm adını, yeni bir bestesinden "İbadetim"den alıyor "...Seni sevmek ibadetim Vazgeçemem biliyorsun İster doğru, ister yanlış Seviyorum lanet olsun..." 
   Geçen hafta içinde, İş Sanat'ın "Otoportreler" konser dizisinin konuğu Erol Evgin idi. Salonu dolduranlar, 35 yıllık müzik yaşamının sevilen şarkıları yanında son albümünde yer alan şarkıları da alkışladı. Erol Evgin'e eşlik eden Cengiz Baytepe Orkestrası da çok başarılıydı. 
   
      
   
</TEXT>
</DOC>
