<DOC>
<DOCNO> 235335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur14.html </URL>
<DATE> 2004/04/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Trakyalı'dan "yağmur duası"... 
</HEADLINE>
<TEXT>

     Edirne ve Kırklareli'nde son dönemlerde yaşanan kuraklık nedeniyle, muhtarların da katılımıyla çiftçiler yağmur duasına çıktı. 
     Edinilen bilgiye göre, Edirne'de uzun yıllar Nisan ayı yağış ortalaması 50.6 olurken, 2004 Nisan ayında bu rakam 11.7'de kaldı. Kırklareli'nde ise bu yıl Nisan ayında metrekareye düşen yağış miktarı 13.9 oldu. 
     Meteoroloji yetkilileri, geçen yıldan bu yana yağış miktarında azalma gözlendiğini belirterek, ''Özellikle Nisan ayı, en çok yağmur beklenen aydır. Çiftçilerin ekinleri ve doğanın dengesi için gerekli olan yağışı, ne yazık ki Trakya'da bu yıl bulamadık. Yağış ortalamasının en yüksek olması gereken Nisan ayında yağış olmaması, kaygı vericidir'' dedi. 
     Edirne Müftüsü İsa Saim, AA muhabirine yaptığı açıklamada, bugüne kadar Edirne merkezi ve ilçeye bağlı toplam 20 köyde yağmur duasına çıkıldığını söyledi. Saim, bu arada etli pilav ve ayran ikramında bulunduğunu söyledi. 
     Yağmur duasına bin civarında kişinin katıldığını ifade eden Saim, çiftçilerde, hep bir ağızdan yapılan duanın, kabul göreceği inancının yaygın olduğunu belirti. Karadeniz, Akdeniz, Ege ve İç Anadolu Bölgesi'nde yağmur duası alışkanlığının yerleşmediğini bildiren Saim, duanın ardından çiftçilerin ürünlerinin bereketi için, yağmur beklediklerini kaydetti. 
     
     YAĞMUR DUASI İÇİN DAVETİYE 
     Saim, bazı köylerde çiftçilerin bastırdıkları davetiyelerle, kamu kurum temsilcilerini de duaya davet ettiklerini bildirerek, Trakya'da bu durumun gelenek haline dönüştüğünü belirtti. 
     Bu arada Kırklareli'nde de kuraklık etkisini sürdürüyor. Çiftçiler, Nisan ayında beklenen yağışın olmaması nedeniyle Çayırlı, Dolhan, Demircihalil ve Ulukonak Köyü'nde yağmur duasına çıktılar. 
     29 Nisan ile 15 Mayıs arasında Kırklareli merkez ve ilçelere bağlı, Kayalı, Paşayeri, Ürünlü, Karahalil, Karakoç, Yoğuntaş, Üsküp, Kocatarla, Karahamza, Dokuzhöyük, Koyunbaba ile İnece Beldesi'nde çiftçi, muhtar ve diğer davetlilerin katılımıyla yağmur duasına çıkılacak. 
     
</TEXT>
</DOC>
