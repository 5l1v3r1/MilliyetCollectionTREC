<DOC>
<DOCNO> 213114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo24.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyenoord, stadyum içinde bahis bürosu açıyor 
</HEADLINE>
<TEXT>

     Hollanda'nın tanınmış futbol kulüplerinden Feyenoord, gelecek sezondan itibaren sahibi olduğu Rotterdam'daki Kuip Stadyumu içinde, takımın yapacağı maçlara ilişkin bahis bürosu açacak. 
     Hollanda'da ilk kez başlatılacak olan bu uygulama ile Feyenoordlu taraftarlar, takımlarının alacağı sonuçlar hakkında, maçtan hemen önce bahis tutuşabilecekler. 
     Taraftarlar, maçların sonucu yanında, oyuncuların kaç sarı ya da kırmızı kart görecekleri veya kaç gol şansı yakalayacaklarına ilişkin de iddiaya girebilecekler. 
     Bahiste ne kadar para dağıtılacağı, bahise girişenlerin yatıracakları paraya bağlı olarak belirlenecek. Bahis bürosundan elde edilecek gelir, Feyenoord'un gençlere yönelik hizmet veren futbol okulunun masraflarının karşılanmasında kullanılacak. 
     Kumar meraklısı taraftarlar ilk bahislerine, gelecek sezon açılışında Feyenoord'un, İskoçya'nın Celtic takımı ile yapacağı maçta girebilecekler. 
     Feyenoord, stadyum içinde bahis bürosu açarak başlatacağı bu kumar oyunu ile İngiltere modelini ülkeye taşıyan ilk kulüp olma özelliğini de kazanacak. 
     
</TEXT>
</DOC>
