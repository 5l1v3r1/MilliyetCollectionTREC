<DOC>
<DOCNO> 240620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/spo04.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten tehlike 
</HEADLINE>
<TEXT>


Trabzon, Gökdeniz'in 1.5 trilyonluk isteğini kabul etmesi halinde dengelerin bozulmasından çekiniyor. Bu durumda ortaya 2.5 trilyonluk bir açık çıkıyor 


Herkes onu bekliyor 
BORDO - Mavililer, Gökdeniz'e istediği rakamı vermek istemesine rağmen dengelerin bozulmasından dolayı büyük endişe yaşıyor. Asbaşkan Nevzat Şakar, "Gökdeniz'e vereceğimiz paraya göre Fatih'in de ücretini tesbit edeceğiz. Daha sonra da başta Mehmet Yılmaz, Tolga, Volkan, İbrahim Ege, Petkoviç, Yattara, Erdinç olmak üzere tüm futbolcularda iyileştirmeye gitmek durumundayız. Bu durumda kasamızdan asgari 5 trilyon lira daha çıkacak" dedi. 

Psikolojik baskı 
ŞAKAR, Gökdeniz'in kendi tekliflerini kabul etmesi halinde, diğer oyunculara yapılacak iyileştirmenin maliyetinin 2.5 trilyon lira civarında olacağını söyledi. Asbaşkan Şakar, "Kulübümüzün yeniden ekonomik batağın içine girmesini kimse istemez" ifadesini kullandı. Trabzonspor, Gökdeniz'i ikna turları sırasında Fenerbahçe serüveni kötü biten Ogün ve Abdullah'ı da örnek gösteriyor. Mustafa Doğan'ın h l alacağı bulunduğu vurgulanıyor. 

Ve tatil başladı 

LİGİN bitiminin ardından Trabzonspor'da futbolcular da tatile çıktı. Yabancı oyuncular ülkelerine, Trabzon dışındaki isimler de şehirlerine gittiler. A, Ümit ve A2 Milli Takımlarına çağrılan Fatih, Tolga Seyhan, Mehmet Yılmaz, Erdinç Yavuz, Hüseyin, Volkan, Tolga Zengin ve İbrahim Ege ise tatil yapamadan kamplara katılacaklar. Karadeniz ekibi 15 Haziran'da yeni sezon için topbaşı yapacak. İlk kamp 15 - 27 Haziran tarihleri arasında Bolu Gerede'de yapılacak. Ardından da Almanya kampı gerçekleştirilecek. 

İki yeni isim 

YABANCI transfer çalışmalarını sürdüren Trabzonspor'da gündeme Gürcü futbolcu Hakhogidze girdi. Hollanda'nın Twente takımında forma giyen ve bonservisi elinde olan 28 yaşındaki sol kanat oyuncusunu Şota'nın önerdiği bildirildi. Ayrıca Belçika'nın Louvieroise takımında forma giyen Polonyalı Klukovski de yakın takibe alındı. Malatyasporlu Celaleddin'in transferinde çıkan ufak pürüzlerin giderilmeye çalışıldığı bildirildi. Aynı takımdan Serkan Bensol ise kulübü ile iki yıllık sözleşme yeniledi. 


</TEXT>
</DOC>
