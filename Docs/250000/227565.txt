<DOC>
<DOCNO> 227565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun69.html </URL>
<DATE> 2004/04/01/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Şaron "Arafat'a karşı harekete geçebiliriz" 
</HEADLINE>
<TEXT>

     İsrail Başbakanı Ariel Şaron, Filistin Devlet Başkanı Yaser Arafat'a karşı ''harekete geçebileceklerini'' söyledi. 
     Şaron, İsrail televizyonuna verdiği bir demeçte, Arafat'ın iki yıldan beri sıkıştığı Batı Şeria'daki karargahında ''sonsuza kadar kalamayacağını'' belirterek, ''İsrail'in gelecekte Arafat'a karşı harekete geçmesi imkansız değil'' dedi. 
     İsrail televizyonu, Şaron'un Fısıh Bayramı nedeniyle verdiği bir dizi demecin yarın İsrail televizyonları ve gazetelerinde yayınlanacağını belirtti. 
     Ancak İsrail televizyonu Şaron'un söz konusu demecini henüz yayınlamadı. 
     İsrail kabinesi, aylar önce Arafat'ın Filistinlilerin terör eylemlerinden sorumlu olduğunu ileri sürerek, ''ortadan kaldırılması'' gerektiğini bildirmişti. 
     Bazı İsrailli bakanlar da, sık sık Arafat'ın öldürülmesi ya da sınır dışı edilmesi gerektiği şeklinde açıklamalar yapmışlardı. 
     
</TEXT>
</DOC>
