<DOC>
<DOCNO> 231358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo02.html </URL>
<DATE> 2004/04/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tugay’ın gözyaşları Blackburn'ü kurtardı... 
</HEADLINE>
<TEXT>

     Blackburn’ün Leeds’e evinde 2-1 kaybettiği maç sonrası sahayı ağlamaklı gözlerle terkeden Tugay, iki gol pasıyla Fulham deplasmanında alınan 4-3’lük hayati galibiyetin mimarı oldu. 
     İngiltere Premier Ligi’nde kümede kalma mücadelesi veren Blackburnlü Tugay Kerimoğlu, Fulham galibiyetinde başrolü oynayan isimlerden oldu. Milli oyuncumuz, Mavi-Beyazlılar geçtiğimiz pazar günü evinde Leeds’e kaybettiği 2-1’lik maç sonrası sahayı ağlamaklı gözlerle terketmişti. 
     Bu karşılaşma sonrası teknik direktör Souness’un da diğer oyuncularının vurdumduymazlığından yakınıp, Tugay’ın duygularına karşılık veren birkaç futbolcusundan biri olduğunu söylediği öğrenildi. 
     
     Basından geçer not aldı 

     Tugay da, hocasının bu güvenini boşa çıkarmayıp, Londra’da 4-3’lük hayati Fulham zaferine damgasını vurdu. 
     Tecrübeli futbolcu, Mavi - Beyazlılar’ın kaydettiği 1. ve 3. gollerde asist yaptı. İngiliz basını da Tugay’a performansından ötürü tam not verdi. Teknik direktör Greame Souness ise oyuncularının bu performansı sürdürmeleri durumunda ligde kalacaklarını ifade etti. 
     Blackburn ligin bitimine 5 hafta kala 1 maç fazlasıyla ve 34 puanla 16. sırada bulunuyor. 

     
</TEXT>
</DOC>
