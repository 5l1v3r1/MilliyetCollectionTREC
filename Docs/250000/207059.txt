<DOC>
<DOCNO> 207059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo06.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya şampiyonu olacağıma inanmasam, atletizmi bırakırım' 
</HEADLINE>
<TEXT>

     Gençlerde ve yıldızlarda 12 Türkiye rekorunu elinde bulunduran İzmirli genç atlet Özge Gürler, bu yılki Dünya Gençler Şampiyonası'na hazırlanıyor. 
     Özge Gürler, spora nasıl başladığını, Dünya Şampiyonası hazırlıklarını ve gelecekteki hedeflerini anlattı. 
     Spora ablasının teşvikiyle başladığını ve kendisini Osmangazi İlköğretim Okulu'nda beden eğitimi öğretmeni Mehmet Büyükakgül'ün ''keşfettiğini'' kaydeden Gürler, daha sonra İzmir Büyükşehir Belediyesi Kulübü Antrenörü Zeynep Karabağlı ile çalışmalarını sürdürdüğünü bildirdi. 
     Bu süreçte gençler ve yıldızlarda 12 Türkiye Rekoru kırdığını belirten Gürler, uluslararası alanda Liselerarası Dünya Şampiyonası ve Gençler Balkan Şampiyonası'nda ikincilik aldığını, büyüklerde de Balkan üçüncülüğü bulunduğunu kaydetti. 
     Şimdiki hedefinin İtalya'da temmuz ayında yapılacak Dünya Gençler Şampiyonası'nda madalya almak olduğunu belirten Gürler, Ege Üniversitesi Beden Eğitimi ve Spor Yüksekokulu Antrenörlük Bölümü'nde öğrenci olduğunu hatırlatarak, şunları söyledi. 
     ''Hedefim ilk etapta Gençler Dünya Şampiyonası'nda madalya almak. Daha sonra da olimpiyatlarda yarışabilmek. Bunun için antrenörümün verdiği program doğrultusunda günde en az 2, en çok da 4.5 saat antrenman yapıyorum. Bu nedenle de okulumu büyük ölçüde ihmal ettim. Ancak başarılı olacağıma inanıyorum.'' 
     
     ''EN BÜYÜK İDOLÜM SÜREYYA AYHAN'' 
     Kendisine Süreyya Ayhan'ı örnek aldığını belirten Gürler, sözlerini şöyle sürdürdü 
     ''Süreyya Ayhan çok büyük başarılara imza attı. Atletizmi gündeme taşıdı. En büyük idolüm Süreyya Ayhan. Dünya Şampiyonu olacağıma inanmasam, atletizmi bırakırım. Henüz 18 yaşındayım. Bir atletizmci en verimli dönemini 24-26 yaş arasında geçiriyor. Önümde uzun yıllar var. Çok çalışarak, uluslararası alanda başarılı olacağım.'' Kirada oturduklarını belirten Gürler, ''Tek hayalim anneme bir ev almak. Bunu uluslararası alanda başarılı olduğum zaman yapacağım'' dedi. 
     
     ANTRENÖRÜ KARABAĞLI'NIN SÖZLERİ 
     Antrenör Zeynep Karabağlı, Özge Gürler'in geleceği parlak bir sporcu olduğunu kaydederek, şunları söyledi 
     ''Türkiye'de 400 metrede onun çapında bir sporcu yok. 400 metrede tek isim. Birçok kulüpten ona yönelik teklifler var. Ancak biz, 2005 yılında yapılacak Dünya Üniversiteler Yaz Spor Oyunları'nda İzmir'den madalya alacak bir sporcumuz olsun diye tutuyoruz.'' İzmir Büyükşehir Belediyesi'nin Özge Gürler'e büyük önem verdiğini anlatan Karabağlı, ''Özge'yi en iyi şekilde hazırlıyoruz. Tüm gereksinimleri belediye ve kulübümüz tarafından en iyi şekilde karşılanıyor'' diye konuştu. 
     
</TEXT>
</DOC>
