<DOC>
<DOCNO> 203852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/spo15.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Konya'da üç aday    TEKNİK Direktör arayışlarını sürdüren Konyaspor yönetimi, Nejat Biyediç ve Ziya Doğan üzerinde duruyor. Ayrıca bir federasyon yetkilisinin önerdiği Şenol Ustaömer üzerinde de düşünülüyor. Yönetim daha önce kadro dışı bıraktığı Niyazi'yi affetti, Diyarbakırsporlu Murat Duman ile prensip anlaşmasına varıldı. 
   
   Bursa pusuda    YEŞİL - Beyazlı ekip, transfer için beklemeye geçti. Teknik Direktör Ümit Kayıhan, "Galatasaray, Ömer, Murat, Batista ve Arif'i bırakırsa, hemen harekete geçeceğiz. Diyarbakır'dan Cengizhan, Kocaeli'den Mehmet Önür, Gençlerbirliği'nden Mustafa Gürsel, Vestel'den Vedat ve Deniz Kolgu'yu almak istiyoruz" dedi. 
   
   Cesar, Samsun'da    KARADENİZ ekibi, Gençlerbirliği'nden Bülent Karaman'ı kiraladıktan sonra Gaziantep'in eski oyuncusu Cesar'ın da işini bitirdi. Yönetimin, Brezilya'nın Santos takımında forma giyen 28 yaşındaki orta saha oyuncusu ile 1.5 yıllığına anlaştığı öğrenildi. Ayrıca Gençlerbirliği'nden Uğur Boral ile de görüşmeler sürüyor. 
   
   Bulak'a davet    DENİZLİSPOR yönetimi, başarılı hocasının sözleşmesini yenilemek için harekete geçti. Yeşil - Siyahlılar, Giray Bulak ile önümüzdeki günlerde masaya oturup, kendisine üç yıllık mukavele teklif edecek. Yönetim, hafta içinde Ersen Martin'e üç yıllık imza attırmıştı. 
   
   Karic gündemde    ANKARAGÜCÜ, Amir Karic ile kadrosunu takviye etmek için çalışma başlattı. Başkan Cemal Aydın, dün Slovenya'nın Maribor takımında forma giyen Karic ile bir görüşme yaptı. Ayrıca Malatyasporlu Fazlı'ya karşılık takas olarak Burak teklif edildi. 
   
   Elazığ atakta    TRANSFER harekatına start veren Elazığspor'da Genel Menajer Orhan Şerit, Slovakya'da temaslarını sürdürüyor. Ayrıca Konyasporlu Ziya, Güvenç Kurtar'ın Kocaelispor'dan öğrencisi olan ve Mersin İdman Yurdu'nda oynayan Ahmet Aslaner ile Rizespor'la bağlarını koparan Murat Sözkesen takibe alındı. 
   
   Veda açıklaması    MALATYASPOR'DA Başkan Hikmet Tanrıverdi ile görevden ayrılan Ziya Doğan ortak basın toplantısı yaptı. Tanrıverdi, Doğan'ın istifasını 28 Kasım'da 2-2 sona eren Galatasaray maçı sonrası kendisine ilettiğini söyledi. Doğan ise, heyecanında eksiklik olması nedeniyle bu kararı aldığını, ligin sonuna kadar dinlenmek istediğini söyledi. 
   
   Küfür isyanı    ZONGULDAK 1. Amatör Küme'de Kozlu Belediye - Çaycuma maçında ilginç bir olay yaşandı. 75'te ev sahibinden Mehmet'in atılması kararını protesto eden taraftarlar, yardımcı hakem Şenol Sertkaya'ya küfür etmeye başladı. Sertkaya, "Kimse aileme küfür edemez" dedi ve ağlayarak sahayı terketmek istedi. Genç hakemin güçlükle sakinleştirilmesinin ardından on dakika geç başlayan maçı Kozlu Belediye 2-0 kazandı. 
   
   
   
</TEXT>
</DOC>
