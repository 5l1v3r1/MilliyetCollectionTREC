<DOC>
<DOCNO> 205415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo10.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Trabzonspor yükselen değer 
</HEADLINE>
<TEXT>

     Milli Takımlar Teknik Direktörü Şenol Güneş, Trabzonspor'da göreve yeni gelen yönetim kurulu üyelerini ziyaret ederek, başarılar diledi. Güneş, Mehmet Ali Yılmaz Tesisleri'nde Kulüp Başkanı Atay Aktuğ ve diğer yöneticilerle biraraya geldi. Başkan ve yöneticileri kutlayan Güneş, yeni görevlerinde başarı dileklerini iletti. 
     Kulüp Başkanı Atay Aktuğ yaptığı konuşmada, Şenol Güneş ile futbol oynadıklarını anımsattı. Güneş ile bu yıllardan beri dostluklarını sürdürdüklerini belirten Aktuğ, şunları söyledi 
     ''Şenol Hoca'nın bize çok büyük katkılarının olacağına inanıyorum. Şenol Hoca her zaman yanımızda olacaktır. Onun önerilerini dikkate alacağız. O bizim evladımız, kardeşimizdir.'' Aktuğ, Şenol Güneş'in milli takımda çok büyük başarılara imza attığını da vurgulayarak, ''Güneş, Türk futbol adamları içinde kendini kabul ettirmiş hocalardan biridir. Bundan sonra da bu başarılarını devam ettirecektir' diye konuştu. 
     Şenol Güneş ise Trabzonspor'un Türk futbolu için çok önemli bir takım olduğunu belirterek, ''Burası bir okul ve ekoldür. Trabzonspor başarı ve başarısızlıkları biliyor. Bu da takım için büyük bir avantajdır. Trabzonspor, Türkiye için her zaman yükselen bir değerdir. Bu yıl da bu özelliğini yakaladığı çıkış ile gösteriyor'' dedi. 
     
</TEXT>
</DOC>
