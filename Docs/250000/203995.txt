<DOC>
<DOCNO> 203995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de şiddetli lodos var, İngiliz römorkör karaya oturdu... 
</HEADLINE>
<TEXT>

     Kuzey Ege'de etkisini sürdüren şiddetli lodos, önceki gün poyraz nedeniyle Bozcaada açıklarında karaya oturan ancak yapılan çalışmalarla yüzdürülen İngiliz bayraklı ''Tayfun'' adlı römorkörün aynı bölgede tekrar karaya oturmasına neden oldu. 
     Alınan bilgiye göre, içinde motor aksamı bulunmayan bir deniz otobüsünü yedeğinde Yunanistan'dan Rusya'ya götürmekte olan İngiliz bayraklı ''Tayfun'' adlı römorkör, geçtiğimiz Perşembe günü, poyraz nedeniyle Bozcaada açıklarında karaya oturdu. Römorkör kaptanının yardım talebinde bulunması üzerine yapılan müdahale ile römorkör yüzdürüldü. 
     Fırtınanın geçmesi için Kuzu Limanı mevkiinde demirde bekleyen römorkör, bu kez şiddetli lodos nedeniyle bulunduğu bölgede demir tarayarak tekrar karaya oturdu. 
     Yedeğindeki deniz otobüsü ile birlikte batma tehlikesi bulunduğu bildirilen römorkörün içinde bulunan 7 kişilik mürettebatın kurtarılması amacıyla, Ege Ordu Komutanlığı'na bağlı bir helikopter bölgeye sevk edildi. 
     Ancak şiddetli fırtına yüzünden kurtarma işlemi yapılamadı. Bunun üzerine Sahil Güvenlik Komutanlığı'na bağlı bir helikopter tekrar bölgeye gönderildi. Yapılan çalışmalara rağmen mürettebatın kurtarılması mümkün olmadı. 
     Hava koşullarının giderek kötüleşmesi yüzünden kurtarma çalışmalarına ara verildiği bildirildi. 
     
</TEXT>
</DOC>
