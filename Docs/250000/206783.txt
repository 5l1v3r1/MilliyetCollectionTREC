<DOC>
<DOCNO> 206783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun45.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney'le evlenen Alexander "İyi bir fikir gibi gelmişti" 
</HEADLINE>
<TEXT>

     Ünlü pop yıldızı Britney Spears ile birkaç saat evli kalan çocukluk arkadaşı Jason Alexander, evlenmenin başta çok iyi bir fikir olduğunu düşündüklerini, ancak iyi bir fikir olmadığını fark ettikten sonra evliliği iptal ettirdiklerini söyledi. 
     Alexander, Amerikan NBC televizyonuna yaptığı açıklamada, iyi vakit geçirmek, dinlenmek ve eğlenmek için, Spears ile Las Vegas'a gittiklerini, uzun süredir arkadaş olduklarını ve geçmişte beraber çok iyi vakit geçirdiklerini anlattı. 
     Spears'ı çocukluğundan beri tanıdığını belirten Alexander, ailelerinin de arkadaş olduğunu kaydetti. 
     Alexander, ''Çok güzel bir gece geçirdik. Odamızda oturup, dışarıyı, kenti seyrettik, çok güzeldi. Sonra birbirimize bakıp delice bir şey yapalım evlenelim dedik'' diye konuştu. 
     İkisi de 22 yaşında olan Spears ve Alexander, Las Vegas'ta 4 gün önce evlenmiş, nikahtan kısa süre sonra evliliği iptal ettirmişlerdi. 
     Evlilik belgesini aldıklarında gerçeği anlamaya başladıklarını anlatan Alexander, o an yaptıklarının, yapmamaları gereken bir şey olduğunu fark ettiklerini söyledi. Alexander, ''Bu hatayı düzeltmemiz gerekiyordu'' dedi. 
     Evliliğin iptali dün açıklandı. Çift 50 saat kadar evli kaldı. 
     
</TEXT>
</DOC>
