<DOC>
<DOCNO> 235661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur11.html </URL>
<DATE> 2004/04/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kars'ta kızlarını okula göndermeyen veliler yandı 
</HEADLINE>
<TEXT>

     Kars'ta, Sosyal Hizmetler ve Milli Eğitim Müdürlükleri bünyesinde, kentteki 31 ilköğretim okulu ve liseden birer öğrencinin oluşturduğu ''Çocuk Hakları Komisyonu'' kuruldu. Komisyon üyeleri, kız çocuklarını okula göndermeyen velileri tespit ederek, bunları rapor haline getirip ikna turuna çıkıyor. 
     Doğu Anadolu Bölgesi'nin bazı illerinden yoğun olarak yaşanan kız çocuklarının okula gönderilmemesi sorununa çözüm getirebilmek için değişik yollara başvuruluyor. Bu tür sorunların yaşandığı Kars'ta, okula gönderilmeyen kız çocuklarını daha yakından takip amacıyla Çocuk Komisyonu kuruldu. 
     Kentteki 31 ilköğretim ve liselerden birer öğrencinin bulunduğu komisyonun başlıca görev, okula devam etmeyen kızların, neden devam etmediğinin araştırılması, bunların rapor haline getirilmesi, erken evlendirilen ve bu nedenle okuyamayan kızların belirlenmesi ve ailelerin kız çocuklarını okula göndermeleri için onların ikna edilmesi... 
     
     VELİLERİ İKNA ÇABASI 
     Komisyon Başkanı Cumhuriyet Lisesi 1. sınıf öğrencisi Güldane Yağcı, AA muhabirine komisyonun 31 öğrenciden oluştuğunu belirterek 15 günde bir toplandıklarını söyledi. 
     Toplantıda, her okulu temsil eden üyenin, kendi okulunda belirlediği eğitimine devam etmeyen kız öğrencilerle ilgili raporunu sunduğunu belirten Yağcı, daha sonra bu raporların değerlendirildiğini ve Sosyal Hizmetler ile Milli Eğitim İl Müdürlüklerine sunulduğunu kaydetti. 
     Daha sonra, okula gönderilmedikleri belirlenen kız çocukların ailelerin evlerini, beraberlerinde Sosyal Hizmetler ve Milli Eğitim Müdürlüğü yetkilileri ile birlikte ziyaret ettiklerini dile getiren Yağcı, şu an kızlarını okula göndermeyen 7 aileyi ikna çabalarının sürdüğünü bildirdi. 
     
     ''ERKEN EVLENİYORLAR'' 
     Yağcı, komisyonun şimdiye kadar yaptığı araştırmalarda, kız çocuklarının okula gönderilmeme nedeninin başında erken evliliklerin geldiğinin ortaya çıktığını söyledi. 
     ''Sadece ben, 8 tane kız arkadaşımın düğününe gittim'' diyen Yağcı şunları söyledi 
     ''Bu durum kent merkezinde böyle. Köylerde ise rakam artıyor. Velilerin belirli bir bölümü kız çocuklarını erken yaşta evlendiriyor ve ona eğitim hakkı tanımıyorlar.'' Yağcı, özellikle köylerde ikamet eden ailelerin bir kısmının da kız çocuklarını düşündükleri namus kavramı ve bazı basın organlarından duydukları ya da okudukları kız öğrencilere yönelik taciz haberlerinden duydukları tedirginlik nedeniyle okula göndermediklerini söyledi. 
     Yağcı, köylerde kız çocuklarını kent merkezindeki liselere göndermek isteyen bazı ailelerin de kentte yurt olmaması nedeniyle bunu yapamadıklarını sözlerine ekledi. 
     
     ''KOMİSYON ÇOK İYİ ÇALIŞIYOR'' 
     Kars Sosyal Hizmetler İl Müdürü Sevim Çağıllı da komisyondaki çocukların, okullarında çalışmaları gayet iyi bir şekilde yürüttüklerini ve bunun kendi çalışmaları açısından da yararlı olduğunu kaydetti. 
     Kars Milli Eğitim Müdürü Burhan Baltacı da özellikle kız öğrencilerin eğitimine yönelik çalışmaları hassas bir şekilde yürüttüklerini kaydederek, ''Ancak komisyondaki çocuklarımız okullarda bu durumu çok iyi takip edebiliyorlar. Ayrıca, okula devam edemeyen kız arkadaşlarının düşüncelerini ve psikolojilerini daha yakından biliyorlar'' dedi. 
     
</TEXT>
</DOC>
