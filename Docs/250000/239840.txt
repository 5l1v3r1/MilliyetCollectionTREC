<DOC>
<DOCNO> 239840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/dunya/adun.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a Türk askeri 
</HEADLINE>
<TEXT>


Türkiye, Afganistan'a 100 kişiden oluşan bir imar timi göndermeye hazır. Ankara'nın bunun için tek şartı, Türk kökenlilerin yaşadığı Takhar bölgesinin sorumluluğunun verilmesi 

UTKU ÇAKIRÖZER, ELÇİN ERGÜN Ankara 


Afganistan'da güvenliğe katkı için kurulacak bölgesel imar timlerinden birine talip olan Türkiye, Takhar'a bir bölümü asker 100 kişilik askeri - sivil varlık göndermeye hazırlanıyor. Dışişleri Bakanı Abdullah Gül ve bakanlık bürokratları dün Başbakan Recep Tayyip Erdoğan'a Kıbrıs, Afganistan, İran ve Avrupa Birliği AB konularında bir brifing verdi. 
Üye ülkelerden Afganistan için yeni askeri destek isteyen NATO'ya, "Türkiye'nin Afganistan'da kurulan bölgesel imar timlerinden birinin sorumluluğunu 'istediği bölgenin kabul edilmesi şartıyla' üstlenmeye hazır olduğu" yanıtı verilmesi fikri benimsendi. 
Asker ve sivillerden oluşacak 100 kişilik gücün, Türkiye'nin ülkenin kuzeydoğusundaki Takhar bölgesine konuşlanmasının kabulü şartıyla Afganistan'a gönderilebileceği vurgulandı. 

ABD, Kandahar diyor 
Ancak ABD ve NATO, yaklaşık 5 aydır süren müzakerelerde, Türkiye'den, çatışmaların yoğun olduğu Herat ve Kandahar'ın sorumluluğunu üstlenmesini istedi. Bu bölgeleri çok riskli bulan Türkiye ise, ülkenin kuzeyinde, Özbek kökenlilerin bulunduğu bölgeler talebinde bulundu. Ancak buranın sorumluluğu Almanya'ya verilince, Takhar için görüş birliğine varıldı. 
Yer seçiminde, Genelkurmay'ın, "Türk kökenli grupların bulunduğu bölgeler" ısrarı belirleyici oldu. 
Toplantıda, NATO'nun Takhar'ı vermesi durumunda, yaklaşık 100 kişilik imar timinin Afganistan'a gönderilmesi olumlu karşılandı. 

Yılda 10 milyon dolar 
PRT adı verilen timde asker ve siviller bölgenin yeniden imarına katkı sağlayacak. 
PRT'nin yaklaşık 10 milyon dolarlık yıllık maliyetini Türkiye'nin karşılaması gerektiğini vurgulayan kaynaklar, askerin, paranın Milli Savunma Bakanlığı bütçesinden verilmesine karşı çıktığını, bu nedenle Başbakan Recep Tayyip Erdoğan'a savunma bütçesine ek kaynak aktarımı yönünde talep iletilmesinin gündemde olduğunu aktardı. 




</TEXT>
</DOC>
