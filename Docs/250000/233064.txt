<DOC>
<DOCNO> 233064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun01.html </URL>
<DATE> 2004/04/20/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Washington'da Abant toplantıları... 
</HEADLINE>
<TEXT>

     Deniz Arslan 

ABD'deki Lehigh Üniversitesi Profesörü Henri Barkey, 8. Cumhurbaşkanı Turgut Özal'ın Türk ekonomisini dünyaya açması sayesinde ''Anadolu kaplanlarının'' ortaya çıktığını ve İslami sermayenin doğduğunu söyledi. 
     Bu yıl Washington'da düzenlenen Abant Platformu toplantılarında konuşan Barkey, Özal'a kadar Türk ekonomisini çok küçük bir grup sanayicinin döndürdüğünü, Özal ile birlikte Anadolu kaplanlarının ortaya çıktığını ve Anadolu'dan çıkan bu işadamlarının, sadece sanayi alanında değil, İslami faaliyetler gibi başka alanlara da finansman sağladıklarını kaydetti. Barkey, bu açılımla birlikte tamamen farklı grupların birbirine karıştığını, bunun da toplumda şok etkisi yarattığını belirtti. 
     Henri Barkey, Özal ile birlikte Türkiye'nin ekonomik olarak açılması sayesinde bugün Türkiye'nin AB'ye aday ülke konumuna ulaşabildiğini, bu açılım olmasaydı, Kopenhag kriterlerini yerine getirmiş bir Türkiye'nin bile AB'ye aday olamayacağını söyledi. 
     Türkiye'nin bugün, ''ideal olmasa bile'' demokratik ve ekonomisi güçlü bir ülke haline geldiğini söyleyen Barkey, ''şimdiye kadar zikzaklar görüyorduk. Şimdi demokrasinin kurumsallaştığını görüyoruz'' dedi. 
     Boston Üniversitesi'nden Jenny White ise toplantıdaki konuşmasında, ''Türk modelinin'' başka yerlerde yeniden üretilebileceğini söyledi. White, Türkiye'nin tartışmalara, farklı görüşlere açık bir ülke olduğunu, farklı görüşlerin ifade edilmesinin de ılımlılığı getirdiğini kaydetti. ''Türk İslamı, daha bireysel ve modern'' diyen White, Türkiye'nin, örneğin İran'dan akademisyenleri çağırıp tartışmalar düzenleyebileceğini söyledi. 
     Abant toplantıları, Türkiye Gazeteci ve Yazarlar Vakfı tarafından organize ediliyor. Bu yıl ilk kez Washington'da gerçekleştirilen toplantılar, Johns Hopkins Üniversitesi'nde yapılıyor. 
     
</TEXT>
</DOC>
