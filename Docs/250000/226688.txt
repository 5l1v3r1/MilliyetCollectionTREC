<DOC>
<DOCNO> 226688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/dunya/adun.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu planla yaşanır 
</HEADLINE>
<TEXT>

   BM Genel Sekreteri Annan'ın sunduğu 4. plan Türk tarafının iki kesimlilik, güvenlik, siyasi eşitlik ve anlaşmanın hukuki olarak korunması yönündeki taleplerini büyük ölçüde karşılıyor 
      Utku Çakırözer 

   Bürgenstock 

   
   Türkiye, Yunanistan, KKTC ve Güney Kıbrıs Rum Kesimi'nin katılımıyla İsviçre'nin Bürgenstock kentinde 24 Mart'ta başlayan dörtlü konferansın son bölümü BM Genel Sekreteri Kofi Annan'ın dördüncü planını dün taraflara sunmasıyla açıldı. 
   Annan'ın sunduğu değiştirilmiş planın Türk kesiminin iki kesimlilik, güvenlik, siyasi eşitlik ve anlaşmanın hukuki olarak korunması yönündeki taleplerini büyük ölçüde karşıladığı bildirildi. 
   Milliyet'in Türk ve BM yetkililerinden edindiği bilgilere göre, Annan'ın masaya koyduğu 4. planda şu unsurlar yer alıyor 
   1. Garantiler ve güvenlik Ada'daki Türk askeri varlığı Türkiye'nin AB üyesi olmasından sonra da sürecek. Türk ve Yunan askeri varlıkları 2011 yılına kadar 6 bin, 2018'e kadar 3 bin olarak korunurken, daha sonra 950 Yunan, 650 Türk askeri Ada'da Türkiye'nin AB üyeliği sonrasında da kalacak. 
   2. Siyasi eşitlik Eski planda Kuzey'deki kurucu devlet denirken, bu planda Kıbrıs Türk Kurucu Devleti ifadesi kullanılacak. Türklerin ulusal kimliği ve nüfus yapısının korunması için Türk tarafına yerleşecek Rumlar federal düzeyde seçme ve seçilme haklarını Rum devleti içinde kullanacak. Ortak devletin senatosunda 2 devletin 24'er sandalyesi olacak. Türk kurucu devletine verilen 24 kişilik kontenjanın tamamen Türkler arasından seçilmesi kabul edildi. Bu sandalyelere Türk tarafında otursalar bile Rumlar seçilemeyecek. 
   3.İki kesimlilik Kuzey'e geçişine izin verilecek Rumların oranı önceki planda belirlenen yüzde 21'den 18'e çekildi. Bu rakam 20 bin daha az Rum'un Kuzey'e geçmesini sağladı. Ancak oranı daha aşağı çekmek isteyen Türk tarafı, bu rakamın "boş" bırakıldığını savunuyor. 
   4.Türkiyeliler kalıyor Türkiye'den KKTC'ye yerleşerek vatandaşlık alanlar arasından 45 bin kişilik bir liste BM'ye verilecek. Bunlar yeni devletin de vatandaşı olacak. Ada'da ikamet edecek diğer Türkiye kökenlilere getirilen "yüzde 5'i aşamaz" sınırı kaldırıldı. Bunlardan 15 bini ileride gerekli koşulları sağladıklarında ortak devlete vatandaş yapılacak. Böylece Türkiye'den gelip KKTC'de yaşayan hiç kimse adadan ayrılmak zorunda kalmayacak. 
   5.Göçmenlere kaynak Rumlara verilecek toprak karşılığında yerinden edileceklerin rehabilitasyonu için bütçeye ödenek konacak. 
   6.'Uyum Senedi' ile AB garantisi Anlaşmanın hukuk yoluyla delinmemesi için yasal korunma altına alınması yönünde AB üyesi ülkelerin parlamentoları tarafından onaylanması ilke olarak kabul edildi. Ancak parlamento onaylarının alınması için geçecek süre zarfında AB'nin hemen çıkaracağı bir "uyum senedi" yasal koruma sağlayacak. 
   7.Mal-mülk konusu Rumlar Kuzey'de kalan mallarının sadece üçte birini geri alabilecek. Kalan üçte ikisi için tazminat ödenecek. Ancak Karpaz bölgesindeki mülkler bu kuraldan hariç tutularak tamamı verilecek. Tazminatlar ortak devlet tarafından üstlenilirken, bu ödemelerin üçte ikisi tahvil, üçte biri de hisse senediyle yapılacak. 
   8.Rumlara mülk edinme yasağı Türk tarafında kişi başına düşen milli gelir Rum tarafındakinin yüzde 85'ine ulaşana kadar anlaşmada Rumlara getirilen Türk tarafında mülk edinme yasağı korunacak. 
   9.Dava açamayacaklar Rumların, kuzeydeki malları nedeniyle Türkiye aleyhinde açılan davaların tüm sorumluluğu Birleşik Kıbrıs Devleti'ne geçecek. Yeni devletin Rum ve Türk eşbaşkanları devletin kurulmasıyla birlikte AİHM'e bir ortak mektup yazarak, Loizidu benzeri tüm tazminat davalarının Türkiye yerine artık ortak devletin hukuk organlarına gönderilmesini isteyecek. Doğacak tazminatı da Birleşik Kıbrıs devleti ödeyecek. 
   10.Yönetim 6 kişilik başkanlık konseyi 9'a çıkarılacak. 3'ü Türk, 6'sı Rum olacak. Ancak 1 Türk ve 2 Rum'un oy hakkı olmayacak. Türk tarafının istediği veto hakkı verilmezken, karar alınması için Türk üyelerden en az birinin de evet demesi yetecek. 
   11. Birlikte başkanlık budandı Kurulacak yeni devlet, 1 Temmuz 2004'e kadar Türk ve Rum liderlerinin eşbaşkanlığında 3 Rum ve 3 Türk'ten oluşan bir başkanlık konseyi tarafından yönetilecek. Başkanlık Konseyi 2009'a kadar 2 dönem Rumların, 1 dönem de Türklerin başkanlık edeceği 10'ar aylı sürelerle el değiştircek. Türkiye, önceki planda 30 ay olan eşbaşkanlık süresinin kısaltılmasına karşı çıkıyor. 
   12. Avrupa Birliği'nde temsil AB'de temsil eşbaşkanlık şeklinde eşit olacak. 
   13.Toprak Annan Planı'ndaki KKTC'ye yüzde 29.02 toprak bırakan harita aynen tasarıda yer aldı. Geçişler ise serbest bırakılacak. 
   
   Türkiye iyimser 
   Planı değerlendiren Türk heyetinden üst düzey bir yetkili, Annan'ın Türk tarafının kaygılarını paylaşarak, Türk askerinin adadaki varlığının devamı, siyasal eşitlik ve iki kesimlilik konusundaki taleplere karşılık verdiğini belirtti. Dün planın ilk incelemesi sonrasında Erdoğan ve Gül başkanlığındaki Türk heyetindeki izlenimin "Yeni bir devlet kurulurken, Türk kurucu devleti de siyasal eşitliğe sahip olarak yeni devletin bütün organlarında yerini alıyor. Beklentilerimizin büyük bölümü karşılanmış gözüküyor. Bu planla yaşanabilir. Ancak biz yine de ihtiyatlı bir iyimserlik içindeyiz. Memnun olmadığımız konularda kazanım elde etmek için müzakereye devam edeceğiz" şeklinde olduğu bildirildi. 
   Kaynaklar diplomatik trafiğin de yoğun biçimde devam ettiğini kaydederek, Dışişleri Bakanı Gül'ün ABD Dışişleri Bakanı Colin Powell ile telefonla, AB'nin Genişlemeden Sorumlu Komiseri Günter Verheugen'le de yüz yüze görüştüğünü bildirdiler. Verheugen'in anlaşmanın yasal korunması için AB üyesi ülkeler tarafından tek tek onaylanması konusunda "yeşil ışık" yaktığı kaydedildi. Dün akşam saatlerinde Bürgenstock'a ulaşan Erdoğan da, gece boyu temaslarda bulundu. Türk heyetinden kapsamlı brifing alan Erdoğan, daha sonra Gül ile birlikte BM Genel Sekreteri Annan'la görüştü. Erdoğan, Türkiye'nin değiştirilmesini istediği konuları BM heyetine aktardı. 
   
   
   
</TEXT>
</DOC>
