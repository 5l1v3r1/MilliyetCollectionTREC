<DOC>
<DOCNO> 204960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur07.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kamu personelinin özlük hakları yeniden düzenlenmeli 
</HEADLINE>
<TEXT>

     Maliye Bakanı Kemal Unakıtan, kamu personelinin özlük haklarına ilişkin kapsamlı bir düzenlemenin yapılmasının zorunlu hale geldiğini bildirdi. 
     CHP Mersin Milletvekili Şefik Zengin ile CHP Antalya Milletvekili Nail Kamacı'nın yazılı soru önergelerini yanıtlayan Bakan Unakıtan, kamu çalışanlarının ekonomik ve sosyal hakları arasındaki dengesizlikleri gidermek ve adil bir ücret rejiminin tesisini sağlamanın hükümetin temel hedefleri arasında yer aldığını ifade etti. Önceki dönemlerde kamu personelinin özlük haklarına ilişkin olarak yapılan belirli unvan grupları ve hizmet sınıfları ile sınırlı münferit düzenlemeleri içerdiğini kaydeden Unakıtan, bunun da mevcut dengesizliklerin daha da artmasına yol açtığını ifade etti. 
     Maliye Bakanı Unakıtan, bu itibarla kamu personelinin özlük haklarına ilişkin kapsamlı bir düzenlemenin yapılmasının zorunlu hale geldiğini bildirdi. Buna yönelik olarak hükümetin icraat önceliklerini ve hedeflerini belirlediği Acil Eylem Planı'nda ''Devlet Personel Rejimi Reformu''na büyük önem verdiğini kaydeden Unakıtan, ''Devlet Personel Rejimi Reformu ile bütün kamu kurum ve kuruluşlarında benzer statüler arasındaki ekonomik ve sosyal farklılıkların ortadan kaldırılması, maaş ve ücret sisteminin sadeleştirilmesi ve ücret dengesizliklerinin giderilmesi hedeflenmektedir'' dedi. 
     Unakıtan, Devlet Personel Rejimi Reformu kapsamındaki çalışmaların belirli bir düzeye ulaştığını ve en kısa zamanda TBMM'ye sunulacağını söyledi. 
     
</TEXT>
</DOC>
