<DOC>
<DOCNO> 243048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur15.html </URL>
<DATE> 2004/05/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
2 yıldır evinden çıkmayan yaşlı kadını polis kurtardı... 
</HEADLINE>
<TEXT>

     Edirne'de polise yapılan bir ihbar, polis eşinin yaşadığı dramı ortaya çıkardı. 2 yıldır evinden çıkmayan ve kapısı kilitli olan yaşlı kadın, komşuların ihbarı üzerine polis tarafından kurtarıldı. 
     Ambulansla hastaneye kaldırılan akli dengesi bozuk kadına günde bir kez yemek getiren kişinin, 4 yıl önce kadının evini kendi üzerine geçirdiği ve maaşını aldığı da belirlendi. 
     AA muhabirinin edindiği bilgiye göre, Karaağaç Mahallesi Muhtarı Agah Korkan, yaklaşık 2 yıldır evinde hapis hayatı yaşayan ve komşularıyla irtibatı kesilen Güner'in yaşamından endişe ettikleri kaygısıyla, Emniyet Müdürü Uğur Gür'e şikayette bulundu. 
     Polisler de Gür'ün talimatı üzerine, Karaağaç Mahallesi İstiklal Caddesi'ndeki iki katlı evde yıllardır tek başına yaşayan ve ihtiyaçlarını karşılayamayan Güner'in evine çilingir yardımıyla girerek, pis kokan evde yaşamını sürdüren yaşlı kadına ulaştılar. 
     Mahalle sakinlerinden Ahmet A. ve Perihan K, mahallede çok sevilen Güner'in, 2 yıldır evinde ''esir gibi'' yaşadığını belirterek, ''Hacı annemiz Güner'in durumuna üzülüyoruz. Kendisine günde bir öğün yemek getiren kişi, yaşlı kadına gerektiği gibi bakamıyor. Kadın 2 yıldır evinden hiç dışarı çıkmadı. Güner'in tedavi ettirilerek huzurevine yatırılmasını istiyoruz'' dediler. 
     Daha sonra 112 Hızır Acil Servisi'nin ambulansıyla Edirne Devlet Hastanesi'ne götürülen yaşlı kadın, hastanede yapılan ilk müdahalenin ardından, Trakya Üniversitesi Tıp Fakültesi Hastanesi'ne sevk edildi. 
     Ayşe Hayrunisa Güner'e günde bir öğün yemek getirdiği belirtilen ve kadının akrabası olmayan S.C'nin ifadesine de başvuran polis, tapu kontrolü sonucunda, bu kişinin, yaşlı kadının evini 4 yıl önce üzerine geçirdiği ve maaşını da bankadan çektiğini belirledi. 
     Yetkililer, serbest bırakılan S.C. ile ilgili adli soruşturmanın sürdürüldüğünü belirttiler. 
     
</TEXT>
</DOC>
