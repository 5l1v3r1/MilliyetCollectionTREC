<DOC>
<DOCNO> 218497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun13.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau "Türkiye'nin Avrupa'ya ait olduğu konusunda şüpheciyim" 
</HEADLINE>
<TEXT>

     Almanya Cumhurbaşkanı Johannes Rau, Türkiye'nin AB üyeliğine ilişkin görüşlerinin değişmediğini, Türkiye'ye 4 yıl önce yaptığı ziyaret sırasında da aynı görüşleri dile getirdiğini söyledi. 
     Rau, WDR5 radyosuna yaptığı açıklamada, ''Türkiye'yi ziyaret ettiğim dönemde bana fahri doktora unvanı verilirken yaptığım konuşmada da, Türkiye'nin AB üyeliği ile ilgili aynı şeyleri söylemiştim. Ben sık sık Türkler ile bir araya geliyor ve kendileriyle konuşuyorum'' dedi. 
     Rau, Türkiye'nin AB üyeliğine ilişkin son olarak yaptığı açıklamanın yanlış yorumlandığını kaydederek, ''Türkiye'nin AB üyeliği konusunda bu yıl içinde karar verilecekmiş gibi seçim mücadelesinde Türkiye'ye şimdiden 'evet' ya da 'hayır' denilmesi beni rahatsız etti. Bu nedenle bu konuda bir şey söyleme ihtiyacı hissettim'' diye konuştu. 
     Rau, daha önce yaptığı bir açıklamada, Türkiye'nin AB üyeliği için henüz erken olduğunu, önce din özgürlüğünün sağlanması gerektiğini belirtmiş, ''Türkiye'nin Avrupa'ya ait olduğu konusunda her zaman başkalarından daha şüpheci olmuşumdur'' demişti. 
     Cumhurbaşkanı Rau, okullarda başörtüsü yasağına da karşı olduğunu tekrarlayarak, ''Herkes için farklı bir hak yoktur. Başörtüsü yasaklandığı takdirde diğer dini sembollerin de yasaklanması gerekiyor. Ben de bunu istemiyorum. Bence başörtülü bir öğretmenin okulun huzurunu bozup bozmadığı kişilere göre tek tek değerlendirilmeli'' dedi. 
     Göç konusuna da değinen Rau, ''Göçe ihtiyacımız var. Zaten kimse bunu tartışmıyor. Tartışma göçün nasıl yönlendirileceği konusunda. Göç Yasası çıkartılmadığı sürece ekonomiye, bilim ve araştırmaya zarar veriyoruz'' diye konuştu. 
     
</TEXT>
</DOC>
