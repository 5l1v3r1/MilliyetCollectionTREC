<DOC>
<DOCNO> 240287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy10.html </URL>
<DATE> 2004/05/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
DSP İstanbul 6. Olağan kongresinde sert tartışmalar .. 
</HEADLINE>
<TEXT>

     DSP İstanbul 6. Olağan Kongresi, tartışmalı başladı. 
     DSP Genel Başkanı Bülent Ecevit ve Rahşan Ecevit'in Caferağa Spor Salonu'na gelişiyle başlayan kongrede, divan başkanlığına oylama yapılmadan Masum Türker'in getirildiği gerekçesiyle bir grup tepki gösterdi. 
     Tepkiler büyüyerek zaman zaman tartışmalara ve kavgaya dönüşürken, salonda güvenliği sağlayan partililer, bazı kişileri salon dışına çıkardılar. 
     Adaylıktan çekilen DSP İstanbul İl Başkanı Soydal Sıdal'ın konuşması sırasında da muhalif partililerin tepkileri devam ederken, Sıdal konuşmasını ''yuh'' sesleri arasında sürdürdü. 
     Daha sonra kürsüye çıkan Ecevit, sözlerine ''Sevgili İstanbullular, İstanbul İl Örgütü'nün 6. Olağan Kongresi'ne katılmaktan mutlu olacağımızı sanıyordum. Ama öyle olmadı'' diyerek başladı. 
     Yaşanan olayların DSP'nin alışık olmadığı görüntüler olduğunu dile getiren Ecevit, bu ortamda uzun bir konuşma yapmayı içine sindiremediği için sözlerini kısa keseceğini ifade etti. 
     Yerel seçimlerdeki değerli katkıları nedeniyle Sıdal'a ve partiye hizmet veren Masum Türker'e teşekkür eden Ecevit, partinin iktidarda bulunduğu son dönemde maalesef birtakım kazalara uğradığını ve iktidarı geçici bir süre için kaybettiğini söyledi. 
     Ancak DSP yokken Türkiye'nin ve Atatürk ilkelerinin ne büyük tehlikelerle karşı karşıya bulunduğunu Türk milletinin gördüğünü anlatan Ecevit, bunun için partiyi tekrar iktidara getirmek ve partinin gücüne bütün Türk milletini inandırmak gerektiğini vurguladı. 
     Kendisinin ve Rahşan Ecevit'in yaklaşık bir yıl süren bir rahatsızlık dönemi geçirdiğini anlatan Ecevit, sözlerini şöyle sürdürdü 
     ''Ama bugün çok şükür sağlığımıza kavuştuk. Onun için aktif görevi bıraksak da demokratik solu bırakmış değiliz. Onu yolundan saptırmaya kalkışanların da her zaman karşısında olacağız. Bugün meydana gelen olaylar yaygın değildir. Çok küçük bir kesimin meydana getirdiği olaylardır. Bu bizim için çok üzücü bir olaydı. Bu olayları meydana getirmiş olan arkadaşlarımın, demokratik solda kalabilmek için demokratik sol kültüre doğru düzgün uyum sağlamaları gerekir.'' AK Parti'nin ''Atatürk'ün kurduğu şeyleri yıkmak için elinden geleni yaptığını'' savunan Ecevit, uzun süre iktidarda kalması halinde Türkiye'ye onarılamayacak sorunlar getireceğini öne sürdü. 
     Ecevit, ''Bugünkü iktidar tüm okulları imam hatipleştirmeye kalkışıyor. Bunun sonucu devlet yönetiminde din ağırlık kazanmış oluyor. Bu ülkede geniş bir alevi ağırlığı var. Alevi Bektaşiler Türkiye'de demokrasinin ve laikliğin güvencesidir'' şeklinde konuştu. 
     Ecevit, konuşmasının sonunda bugün yaşanan türden olaylarla bir daha karşılaşmak istemediğini de vurgulayarak, bu olayların demokratik solculuğa yakışmadığını sözlerine ekledi. 
     Ecevit çifti, konuşmanın hemen ardından salondan ayrıldı. 
     Ecevit'in salonu terketmesinin ardından da zaman zaman tartışmalar yaşandı. 
     DSP İstanbul İl Teşkilatı'nın 6. Olağan Genel Kurulu'nda, Hüseyin Mert ve Erdoğan Toprak'ın başkanlığında 2 liste yarışacak. 
     
</TEXT>
</DOC>
