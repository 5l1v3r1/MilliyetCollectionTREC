<DOC>
<DOCNO> 232182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy06.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'lilerin kampı başladı 
</HEADLINE>
<TEXT>

      ÖNDER YILMAZ Antalya 

   
   Antalya'nın Aksu beldesindeki IC Otel'de üç günlük kampa giren AKP'li bakan ve milletvekillerinin aktiviteleri renkli görüntüler oluşturdu. Sabahın erken saatlerinde Meclis futbol takımının AKP'li oyuncuları çim sahada futbol oynadı. Çalışma ve Sosyal Güvenlik Bakanı Murat Başaesgioğlu ve bazı bakanlar da oyuna katıldı. Adalet Bakanı Cemil Çiçek kumsalda yürüyüş yapmayı tercih etti. Devlet Bakanı Kürşad Tüzmen de sert rüzgar ve soğuğa rağmen denize girdi. Keskin nişancılar otel çevresinde kuş uçurtmadı. Denizde botlarla güvenlik önlemi alındı. 
   Başbakan'ın yılmaz takipçisi antikacı Nil Demirkazık da Antalya kampına geldi. Aynı otelde yer ayırtmak isteyen Demirkazık başarılı olamadı. Demirkazık, "Başbakan'ın oteline almamaları bana özel bir şey değil. Kimseyi almamışlar" diye konuştu. 
   
   
   
   
   
</TEXT>
</DOC>
