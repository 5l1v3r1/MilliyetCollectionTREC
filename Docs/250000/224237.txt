<DOC>
<DOCNO> 224237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy11.html </URL>
<DATE> 2004/03/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Erdoğan AK Parti'ye olan teveccühü niye kıskanıyorsunuz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, seçimler öncesinde, "muhalefetsiz iktidar, zor olmayacak mı " yönünde söylemlerin bulunduğunu hatırlatarak, "Muhalefet yapma anlayışında zafiyet varsa, bizim değil, onların suçu. AK Parti'ye olan teveccühü niye kıskanıyorsunuz " dedi. 
     Erdoğan, Tandoğan Meydanı'nda partisince düzenlenen mitingte vatandaşlara hitap etti. 
     Başbakan Erdoğan, yerel seçimlerin, "belediyelerdeki modernleşmenin, çağdaşlaşmanın" başlangıcı olacağını ifade etti. 
     3 Kasım öncesinde gecelik faiz oranların yüzde 8500'lerde, devletin iç borçlanma faiz oranın ise yüzde 69 olduğunu hatırlatan Erdoğan, devletin iç borç faiz ödemelerini yüzde 24'lere indirdiğini söyledi. 
     "Yüzde 69 nire, yüzde 24 nire... Yüzde 45 fark var, nereye gitti bu fark " diye soran ve alandakilerden, "hortumculara" karşılığını alan Erdoğan, kendisinin "hortumcuları", "modern, çağdaş hırsızlar" diye adlandırdığını söyledi. 
     Erdoğan, enflasyonu yüzde 30'lardan yüzde 19'lara indirdiklerini, kişi başına milli geliri 2 bin 600 dolardan 3 bin 300 dolara çıkardıklarını, 1.5 milyon aileye kömür yardımında bulunduklarını, öğretim yılının başında öğrencilere ücretsiz ders kitabı dağıtıldığını anlatarak, "Gözü olup da bunu görmeyenler var. İsteseler de istemeseler de görseler de görmeseler de halkımız 28 Mart'ta, bunlara sandıkta gereken dersi verecek" dedi. 
     Başbakan Erdoğan, 2005 yılının sonuna kadar bütün okullarda internet bağlantısı kuracaklarını, dersliklerde en fazla 36 öğrencinin bulunacağını, bunun altyapısını oluşturmaya çalıştıklarını belirterek, muasır medeniyet seviyesine çıkmanın bilimden geçtiğini, bunların lafla olmadığını kaydetti. 
     670 bin üniversite öğrencisine 45 milyon lira burs verilirken, bunu 790 bin öğrenci ve 90 milyon liraya çıkardıklarını ifade eden Erdoğan, SSK'lıların ilaçlarını serbest eczanelerden alabilmeleri için gerekli çalışmaların yapıldığını kaydetti. 
     Bir vatandaşın, hastanelerin fiziki durumundan şikayet etmesi üzerine Erdoğan, "hastanelere sağlam girenin, hasta çıktığını" dile getirdi. Hastanelerin daha modernleşmesi için ellerinden gelen gayreti gösterdiklerini vurgulayan Erdoğan, yeni hastaneler açacaklarını, 2007'ye kadar aile hekimliği kurumunu oluşturacaklarını söyledi. 
     
</TEXT>
</DOC>
