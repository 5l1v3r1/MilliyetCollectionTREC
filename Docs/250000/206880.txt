<DOC>
<DOCNO> 206880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur32.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme yanlışa 'dur' dedi, Uzan'ların yatlarına el kondu... 
</HEADLINE>
<TEXT>

     Şişli 4. Asliye Ceza Mahkemesi, İmar Bankası soruşturması kapsamında Uzanlar'a ait oldukları öne sürülen ''Airwaves'' ve ''Frequency'' adlı yatların yeniden zapt edilmesine karar verdi. 
     Tasarruf Mevduatı Sigorta Fonu TMSF avukatları, Şişli 4. Asliye Ceza Mahkemesi'ne başvurarak, Şişli 1. Sulh Ceza Mahkemesi'nin yatlar üzerindeki zapt etme kararını kaldırmasına itiraz ettiler. 
     Yatların soruşturma kapsamında üzerine tedbir konulan şirketler tarafından kiralandığı, Türkiye'de işletilmesinin bu şirketlerce yapıldığı, Uzanlar ile bağlantıları bulunabileceği kaydedilen başvuruda, mal kaçırma ihtimali olabileceğinden yatların yeniden zapt edilmesine karar verilmesi istendi. 
     Talebi değerlendiren Şişli 4. Asliye Ceza Mahkemesi, ''Airwaves'' ve ''Frequency'' adlı yatların yeniden zapt edilmesini kararlaştırdı. 
     
     ÖNCEKİ KARARLAR 

     Şişli 2. Sulh Ceza Mahkemesi, TMSF'nin başvurusu üzerine Uzanlar'a ait olduğu gerekçesiyle ''Airwaves'' ve ''Frequency''nin de aralarında bulunduğu 5 yat için 21 Ağustos 2003 tarihinde zapt etme kararı vermişti. 
     Yurtdışında faaliyet gösteren 2 şirketin ''yatların kendilerince Uzanlar'a kiralandığını'' belirterek yaptığı itirazı değerlendiren Şişli 1. Sulh Ceza Mahkemesi, zapt etme kararını kaldırmıştı. 
     Bu karara, TMSF avukatları itiraz etmişti. İtirazı inceleyen Şişli 6. Asliye Ceza Mahkemesi, yatların Uzanlar'a mı, yoksa başka yabancı şirketlere mi ait olduklarının kesin tespitinin yapılamadığını dikkate alarak, ''ileride telafisi mümkün olmayan zararlara yol açılmaması için'' her 2 yatın da yeniden zapt edilmesini kararlaştırmıştı. 
     Wisteria Bay limited şirketinin avukatları ''Frequency'', Btterton limited şirketinin avukatları da ''Airwaves'' adlı yatların kendilerine ait olduklarını belirterek, zapt etme kararlarının kaldırılması için Şişli 1. Sulh Ceza Mahkemesi'ne başvurmuştu. 
     Talebi inceleyen bu mahkeme, ''Airwaves'' adlı yatın Btterton, ''Frequency'' adlı yatın da Wisteria Bay'a ait olduğunu kararlaştırmış ve zapt etme kararını kaldırmıştı. 
     
</TEXT>
</DOC>
