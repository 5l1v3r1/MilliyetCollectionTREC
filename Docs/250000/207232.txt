<DOC>
<DOCNO> 207232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun02.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF uyardı ABD'nin bütçe açığı bu yıl 475 milyar dolar olabilir 
</HEADLINE>
<TEXT>

     Uluslararası Para Fonu IMF, giderek artan ABD bütçesindeki açığın, global ekonomiyi tehdit ettiğini bildirdi. 
     ABD bütçesinin durumuna ilişkin IMF tarafından hazırlanan raporda, finansman durumunun uzun dönemde ''tehlikeli'' olduğu belirtilirken, ABD Kongresi ve Beyaz Saray'ın, bu açığı kapatmak için acil adımlar atması gerektiği uyarısında bulunuldu. 
     Raporda, ABD'de 2001 yılından bu yana uygulanan vergi kesintisi ve harcamaların artırılmasının, kısa dönemde global ekonomiyi olumlu etkilemesine karşılık, ABD'nin büyük bir mali açığa sahip olmasının, bütün dünya için önemli bir risk oluşturduğu kaydedildi. 
     Raporda ayrıca ABD Doları'nın, diğer para birimlerine karşı son dönemde değer kaybetmesinin ve bunun düzensiz hale gelmesinin kilit bir risk olduğuna işaret edildi. Dolar, 2002 başından bu yana Euro ve Japon Yeni karşısında düşüşte bulunuyor. 
     IMF raporunu hazırlayan ekibin başkanı Charles Collyns'e göre, bu da Avrupa ve Japonya'da para politikalarını hazırlayanları zor durumda bırakıyor. 
     Collyns, yabancı yatırımcıların ABD'ye ilgisinin düşebileceğini ve zaten geçen yıl bu ilgide belli bir düşüşün gerçekleştiğini kaydederken, dolardaki zayıflamanın nedenlerinden birinin de bu olduğunu belirtti. Collyns, şimdiye kadar bu düşüşün, Avrupa ve Japonya'da ekonomik durumu tehlikeye sokmadığını, ancak Amerikan bütçe açığı küçülmedikçe, global ekonomi için riskin büyüyeceğini kaydetti. 
     Beyaz Saray, bütçe açığının, 2004 mali yılında 475 milyar dolara çıkmasını beklediğini açıklamıştı. 
     Bu rakam, gayrisafi yurtiçi hasılanın yüzde 4'ünü aşmış bulunuyor. ABD Hazine Bakanı John Snow, bu düzeydeki bütçe açığının, ''tamamıyla idare edilebilir'' düzeylerde olduğunu savunurken, Bush yönetimi, bu açığın 5 yılda, gayrisafi yurtiçi hasılanın yüzde 2'sine indirilmesini bekliyor. 
     IMF'ye göre bu açığı kapatmak için Amerikan hükümetinin, federal vergilerde yüzde 60'lara varan bir artış ve sosyal güvenlik harcamalarında yüzde 50'ye varan kesinti yapılması gibi ''acil ve kalıcı'' önlemler alması gerekiyor. 
     
</TEXT>
</DOC>
