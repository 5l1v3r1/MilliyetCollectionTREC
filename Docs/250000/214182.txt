<DOC>
<DOCNO> 214182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/bnba.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyalar gerçek oluyor 
</HEADLINE>
<TEXT>

   NBA'in yıldızları, ağustos ayında İstanbul'a gelerek, 12 Dev Adam ile maç yapacak. Türk basketbolseveri, Kobe Bryant, Iversson, Tim Duncan ve Tracy McGrady gibi efsaneleri yakından izleme fırsatı yakalayacak 
      İLHAN GÜLER 

   
   Tanıtım piyangosu 
   2004 Atina Olimpiyatları için Rüya Takımı'nı Kobe Bryant, Alan Iversson, Tracy McGrady, Karl Malone, Tim Duncan ve Jason Kidd gibi ünlü isimlerden oluşturan ABD Basketbol Milli Takımı, 6 - 12 Ağustos tarihlerinde İstanbul'da kampa girecek. NBA'in ünlü yıldızları, bu süre içinde biri 12 Dev Adam ile olmak üzere iki hazırlık maçı oynayacak. Konuyla ilgili Ankara'da yapılan basın toplantısında Dream Team'in gelişinin tanıtım için büyük fırsat olduğu vurgulandı. 
   
   '500 milyon izleyecek' 
   BAKAN Mehmet Ali Şahin, "Basketbol ekol olmuş bir ülkenin kamp için Türkiye'yi seçmesi çok anlamlı. Maçları birçok TV kanalları aracılığıyla 500 milyon insan izleyecek. Basketbolumuzun geldiği noktayı gösterme imkanı bulacağız" diye konuştu. Gençlik ve Spor Genel Müdür Vekili Mehmet Atalay da, "Rüya Takımı'nın gelişi, bize sporda ambargo koymaya çalışanlara ve Türkiye'yi terör ülkesi olarak gösterenlere de en büyük şamar olacaktır" yorumunu yaptı. 
   
   Üç isim belirsiz 
   CANLI telefon bağlantısı kurulan ABD Basketbol Federasyon Direktörü Jim Tooley de, ülkemize NBA'deki en iyi oyuncularla geleceklerinin altını çizdi. Tooley, "Ülkenizde çok iyi bir hazırlık dönemi geçireceğimize inanıyoruz. Yeni oluşturulan Dream Team çok kaliteli oyunculara sahip. NBA tarihinin en kariyerli antrenörlerinden Larry Brown tarafından çalıştırılıyor. Şu anda dokuz oyuncumuz belli. Kadroya üç kişi daha girecek" açıklamasını yaptı. 
   
   TAKIM KADROSU NO OYUNCU POZİSYON DOĞUM TARİHİ BOY TAKIMI 4 Allen IVERSON G 1.83 1975 Philadelphia 76'ers 5 Jason KIDD G 1.94 1973 New Jersey Nets 6 Tracy McGRADY G 2.03 1979 Orlando Magic 7 Jermaine O'NEAL F 2.11 1978 Indiana Pacers 8 Kobe BRYANT G 2.01 1978 Los Angeles Lakers 10 Mike BIBBY G 1.85 1978 Sacramento Kings 11 Karl MALONE F 2.06 1963 Los Angeles Lakers 12 Ray ALLEN G 1.96 1975 Seattle Supersonics 13 Tim DUNCAN C 2.13 1976 San Antonio Spurs 
   
   ZAZA altılı buldu    NBA'DE Los Angeles Lakers ile sahasındaki maçta 98 - 96'lık şanssız bir yenilgi alan Atlantik Grubu sonuncusu Orlando Magic'de, Gürcü asıllı Türk vatandaşı Zaza Pachulia 6 sayı, 2 ribaunt ve 1 asistle oynadı. Ülker'in alt yapısından yetişen ve bu sezon NBA'e giden Zaza, 12 dakika forma şansı bulduğu karşılaşmada 2'lik atışlarda 3'de 3 isabet buldu. Lakers'ta Shaquille O'Neal 20, Gary Payton 18 sayıyla oynarken, ev sahibi ekibi, yıldızı Tracy McGrady'nin 35 sayı, 6 ribaunt ve 6 asistlik performansı da yenilgiden kurtaramadı. 
   
   Diğer sonuçlar 
   Indiana - Miami 97 - 91 
   Minnesota - Memphis 98 - 99 
   Portland - Seattle 95 - 85 
   New York - LA Clippers 110 - 104 
   Sacramento - Denver 115 - 92 
   New Jersey - Philadelphia 99 - 87 
   Golden State - Toronto 81 - 84 
   
   
</TEXT>
</DOC>
