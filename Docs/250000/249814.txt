<DOC>
<DOCNO> 249814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun02.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındakiler işkenceden davalık 
</HEADLINE>
<TEXT>


Polisler hakkındaki suç duyurusu üzerine takipsizlik kararı veren Ankara Başsavcılığı, rapor alan öğrencilerden ikisi hakkında polisleri darp ettiğini öne sürerek dava açtı 

GÖKÇER TAHİNCİOĞLU Ankara 

YÖK eyleminde gözaltına alınan öğrencilerin Adli Tıp raporlarını delil göstererek, işkence gördükleri iddiasıyla yaptıkları suç duyurusu hakkında "takipsizlik" kararı veren Ankara Başsavcılığı, rapor alan öğrencilerden ikisinin polisleri darp ettiğini öne sürerek dava açtı. 12 Nisan'da Ankara'da YÖK'ü protesto etmek isterken gözaltına alınan 71 öğrenciden 42'sinin vücudunda yaralar saptandı. 
Öğrenciler, 13 Nisan'da adliyeye çıkarılmadan önce bir kez daha sağlık kontrolünden geçirildi. Adli Tıp, raporunda, bir önceki gün muayene ettiği isimlerden, geceyi emniyette geçiren 11'inde ek şik yetler bulunduğunu belirtti. Savcılığa çıkarılan öğrenciler, kötü muameleye maruz kaldıklarını savunarak, polisler hakkında suç duyurusunda bulundu. Başsavcılık da delil bulunmadığı gerekçesiyle suç duyurusu hakkında "takipsizlik" kararı verdi. 
Aynı günlerde, öğrencileri adliyeye getiren polisler de darp edildikleri gerekçesiyle suç duyurusunda bulundu. Ankara Başsavcılığı da Adli Tıp'ın iki gün rapor verdiği Saadet Diyarbekiroğlu ve bir gün rapor verdiği Sevilay Tunçay adlı öğrenciler hakkında 2 yıl 10 aya kadar hapis istemiyle dava açtı. İddianamede, öğrencilerin darbeleri nedeniyle polislerin beşer gün işlerinden kalacak biçimde yaralandıkları ileri sürüldü. 


</TEXT>
</DOC>
