<DOC>
<DOCNO> 224755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun38.html </URL>
<DATE> 2004/03/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Irak'ta Şeyh Yasin gösterilerinde çatışma çıktı 
</HEADLINE>
<TEXT>

     Irak'ta, Hamas'ın kurucusu ve ruhani lideri Şeyh Ahmed Yasin'in öldürülmesini protesto gösterisinde 2 Iraklı, polisin açtığı ateş sonucu yaralandı. 
     Görgü tanıkları, Ramadi'deki olayda yüzlerce kişinin katıldığı protesto yürüyüşünün barışçı başladığını, İsrail ve ABD karşıtı sloganlar atıldığını aktardı. 
     Kalabalık, daha sonra Irak polisi ve Amerikan askerlerince korunan kamu binalarına doğru yürüdü. Taş atmaya başlayan kalabalık, bir polis aracına zarar verdi. 
     Polisin göstericilere ateş açması üzerine, bisikletle kaçmaya çalışan bir çocuk ayağından, bir başka kişi de karnından yaralandı. 
     
     FELLUCE'DE GENEL GREV 
     Hamas'ın ruhani lideri Şeyh Ahmed Yasin'in dün İsrail tarafından öldürülmesini protesto etmek amacıyla Irak'ın Felluce kentinde genel grev başladı. 
     Sünni üçgeninde yer alan Felluce'de dükkanlar, okullar ve idari kurumlar 1 günlük genel grev kapsamında kapılarını açmadı. 
     Grevin, Şeyh Yasin'i anmak için kentin din adamları ve belediye konseyi başkanının çağrısıyla düzenlendiği ve isteyenlerin 3 gün boyunca kentteki camide taziyelerini sunabileceği belirtildi. 
     Bağdat'taki koalisyondan askeri bir yetkili de, İsrail'deki olayların Irak'ta gerginliği artırmadığını ve operasyonları etkilemediğini kaydetti. 
     
     ARAP ÜLKELERİNDEKİ ABD VATANDAŞLARINA UYARI 
     Bu arada, Arap ülkelerindeki ABD büyükelçilikleri, Şeyh Yasin'in öldürülmesinden sonra bu ülkelerde yaşayan Amerikan vatandaşlarını dikkatli olmaları konusunda uyardı. 
     ABD'nin Şam Büyükelçiliği'nden yapılan uyarıda, Amerikan vatandaşlarının dikkatli olmaları ve güvenliklerini artıracak uygun önlemleri almaları istendi. Uyarıda, önümüzdeki günlerde gerginliğin artabileceğine dikkat çekildi. 
     Benzer bir uyarı, ABD'nin Ürdün Büyükelçiliği'nden de yapıldı. Bu uyarıda da, Amerikan vatandaşlarının Filistin mülteci kampları, kent merkezleri, üniversite gibi alanlardan uzak durmaları istendi. 
     
</TEXT>
</DOC>
