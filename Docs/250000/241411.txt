<DOC>
<DOCNO> 241411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko46.html </URL>
<DATE> 2004/05/20/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Yerli Verso'ya 5 yıldız güvenlik ödülü 
</HEADLINE>
<TEXT>

     Dünyada sadece Adapazarı'ndaki Toyota Türkiye tesislerinde üretilerek Avrupa'ya ihraç edilen yeni Toyota Corolla Verso, en son Euro NCAP çarpışma testi protokolüne göre 5 yıldızlı bir performans sergileyerek güvenlik konusunda sınıfında liderliği elde etti. 
     Toyota'dan yapılan açıklamaya göre, geçen yıl EuroNCAP çarpışma testinde 5 yıldız alan Avensis'in yanı sıra 7 koltuklu Corolla Verso da, Euro NCAP'te 5 yıldızlı maksimum güvenlik derecesini elde eden ikinci Toyota oldu. 
     Toyota Corolla Verso aynı zamanda, EuroNCAP güvenlik testlerinde 5 yıldız almaya hak kazanan ilk yerli üretim otomobil unvanını da kazandı. 
     Dokuz hava yastığına sahip olan yeni Corolla Verso, Euro NCAP'in son Çocuk Güvenlik Değerlendirmesi'nden de maksimum puan olan 4 yıldız almayı başardı. 
     Toyota Motor Avrupa, Satış ve Satış Sonrasından Sorumlu Kıdemli Başkan Yardımcısı Thierry Dombreval, araçlarının Euro NCAP testlerinde 5 yıldız almasının sürüş keyfi kadar güvenliğe de ne kadar önem verdiklerinin kanıtı olduğunu bildirdi. 
     Türkiye'de de Nisan ayı içerisinde pazara sunulan Toyota Corolla Verso, güvenlik, konfor, modüler iç mekan kullanımı, geniş iç mekan, şık tasarım ve kaliteli üretim gibi özellikleriyle tüketiciden büyük talep görüyor. Toyota Corolla Verso'da, Türkiye pazarında tüketiciden gelen yoğun talep nedeniyle Ağustos ayı sonuna kadar bekleme sırası bulunuyor. 
     
</TEXT>
</DOC>
