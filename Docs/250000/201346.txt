<DOC>
<DOCNO> 201346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun28.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Annan planı referanduma sunulacak durumda değil" 
</HEADLINE>
<TEXT>

     Kıbrıs Rum yönetimi lideri Tasos Papadopulos, Annan planında birçok eksik olduğunu, planının referanduma sunulacak durumda olmadığını söyledi. 
     Rum radyosunun haberine göre Papadopulos, AB zirvesine katılmak üzere Brüksel'e gitmeden önce, Kıbrıs'taki BM Barış Gücü UNFICYP sözcüsü Brian Kelly'nin, ''tarafların diyaloğa hazır olması durumunda BM Genel Sekreteri Kofi Annan'nın iyi niyet misyonunu sürdürmeye hazır olduğu'' yönündeki açıklamasını yorumladı. 
     Papadopulos, ''görüşmelerin yeniden başlaması için, tarafların yeniden yapacağı bir çağrıya BM Genel Sekreteri Annan'ın olumlu cevap vermeye hazır olduğunu'' söyledi. 
     ''Rum tarafının bu konudaki tavrının olumlu olduğunu'' ifade eden Papadopulos, ''Rum tarafının bir referandum tarihini belirmeye hazır olup olmadığı'' yönündeki bir soruya karşılık, ''Annan planında boşluklar olduğunu, güvenlik konusunun bunlardan biri olduğunu, dolayısıyla planın referanduma sunulacak durumda olmadığını'' söyledi. 
     Papadopulos, AB zirvesiyle ilgili olarak da ''Kıbrıs''ın Avrupa Parlamentosu'na 6 milletvekili göndermesi konusunda ısrar edeceğini belirtti. 
     
</TEXT>
</DOC>
