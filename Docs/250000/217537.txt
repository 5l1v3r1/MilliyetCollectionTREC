<DOC>
<DOCNO> 217537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur33.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Büyükşehir Belediye Başkanı bağımsız aday oldu... 
</HEADLINE>
<TEXT>

     Diyarbakır Büyükşehir Belediye Başkanı Feridun Çelik, yerel seçimde belediye başkanlığı için bağımsız aday olduğunu açıkladı. 
     Çelik, kapatılan Halkın Demokrasi Partisi'nin HADEP eski Genel Başkanı Murat Bozlak ve Demkrasi Partisi DEP eski milletvekili Ahmet Türk ile düzenlediği basın toplantısında, yerel seçimlerin, bölge ve ülke açısından çok önemli olduğunu söyledi. 
     Görevi süresince örnek sayılacak bir belediyecilik anlayışıyla hareket ettiğini ifade eden Çelik, şöyle dedi 
     ''Ancak DEHAP Genel Merkezi'nin yanlı ve yanlış tutum sergilemesiyle partimden aday olamadım. Genel Merkez'in yanlı tutumuna karşı bağımsız aday oldum. DEHAP Genel Merkezi, aday belirleme yöntemlerinde yanlış ve yanlı tutumlar sergilemiştir. Bu nedenle halkın iradesi, gerçek anlamda ortaya çıkmamıştır. Bu yanlı tutuma karşı bağımsız aday olurken dayandığım güç, halkımızın gerçek iradesidir.'' Çelik, bağımsız adaylığıyla DEHAP'ın bölünüp bölünmediğine ilişkin bir gazetecinin sorusunu, ''Hayır, bölünme anlamına gelmez. Sadece yanlış tutuma karşı öne geçme çabasıdır'' diye yanıtladı. 
     Murat Bozlak ise DEHAP'ın aday belirlemesinde sürekli farklı yöntemler belirlediğini savunarak, ''Genel Merkez'de bazı kişiler, partiyi örgütlemek yerine, sürekli kendilerini ve adamlarını örgütlemiştir. Aday belirlemede halkın isteği değil, partiyle ilgisi olmayan kişiler etkili olmuştur. Partiyle ilgisi olmayan kişiler aday gösterilmiştir. Bingöl adayının partiyle ilişkisi yoktur'' dedi. 
     
</TEXT>
</DOC>
