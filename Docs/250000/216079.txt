<DOC>
<DOCNO> 216079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur30.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazada cinsel organı yanan hastaya, kolundan penis yapıldı... 
</HEADLINE>
<TEXT>

     Uludağ Üniversitesi UÜ Tıp Fakültesi'nde, traktör kazasında cinsel organı da dahil vücudunun büyük bölümü yanan hastaya, kolundan alınan doku ve damarlarla penis yapıldı. 
     Alınan bilgiye göre, Balıkesir'in Dursunbey İlçesi'nde, 8 ay önce geçirdiği trafik kazasında traktörün alev alması sonucu vücudunun büyük bölümü yanan İdris Çetin 34 , önce UÜ Tıp Fakültesi Yanık Merkezi'nde tedavi gördü. Daha sonra da yandığı için kesilen cinsel organının yerine yenisinin yapılması için UÜ Tıp Fakültesi Plastik ve Rekonsrüktif Anabilim Dalı'nda yeniden operasyona alındı. 
     Doç. Dr. Selçuk Akın başkanlığındaki ekip, 14 saat süren operasyonla hastanın sol kolundan aldığı doku ve damarlarla hazırlanan penisi Çetin'e nakletti. 
     Operasyonu gerçekleştiren Akın, gazetecilere yaptığı açıklamada, hastaneye yatırılan Çetin'e, önce deri nakli yapılarak yanık yerlerinin onarıldığını belirtti. 
     Tedavi sırasında, hastanın, yandığı için işlevini kaybeden cinsel organını kesmek zorunda kaldıklarını, bu nedenle yanık tedavisinin ardından taburcu ettikleri Çelik'i, cinsel organ nakli için yeniden hastaneye yatırdıklarını anlatan Akın, operasyonda hastanın sol kolundan alınan doku, damar, deri ve kemiklerin kullanıldığını kaydetti. 
     Akın, ''Hasta, büyük ve ciddi yanıkları olan bir vakaydı. Bu nedenle öncelikle 8 kez ameliyata alınarak önce hayata döndürülen hastaya, son olarak yanan penisinin yerine yenisini taktık. Hastanın durumu şu anda iyi. 2-3 hafta sonra taburcu edeceğiz'' şeklinde konuştu. 
     Doç. Dr. Akın, bu tür operasyonların hastanede daha önce 4 kez başarıyla yapıldığını, üniversite hastanelerinde 5-15 milyar liraya mal olan, özel hastanelerde ise bu fiyatın 3-4 katına çıkan operasyonun, yeşil kartlı hastaya ücretsiz yapıldığını söyledi. 
     
     ''ALAY KONUSU OLMAKTAN KURTULDUM'' 
     İki çocuk babası İdris Çetin ise operasyon sonrasında duyduğu mutluluğu dile getirirken, kazadan sonra çok sayıda ameliyat geçirdiğini, hayata döndürülerek taburcu edildikten sonra da evine döndüğünde ''özel durumu nedeniyle insan içine çıkamaz hale geldiğini'' anlattı. 
     Çetin, ''İnsanlar durumumu alay konusu yapıyorlardı. Hastanede yatarken doktorlar bana verdikleri sözü yerine getirdiler. Çok mutluyum, artık alay konusu olmaktan kurtuldum'' dedi. 
     
</TEXT>
</DOC>
