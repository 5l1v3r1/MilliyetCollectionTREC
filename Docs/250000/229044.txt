<DOC>
<DOCNO> 229044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur06.html </URL>
<DATE> 2004/04/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Göç yolculuğunda ilk durak Çukurova... 
</HEADLINE>
<TEXT>

     Tarım işçilerinin, Doğu ve Güneydoğu Anadolu'dan her yıl Ocak ayında başlayan ve 8-10 ay süren göç yolculuğunun ilk durağı Çukurova oluyor. Tarımda çalışan işçiler, her yıl binlerce kilometre yol katediyor. 
     İşçiler, Çukurova'ya karpuz, sera, yerfıstığı ve pamuk çapası ile hasadı, Amik Ovası'na soğan ve pamuk hasadı, İç Anadolu'ya pancar, kimyon, nohut ve patates çapası, Karadeniz'e ise fındık hasadı için gidiyor. 
     Çukurova Üniversitesi Eğitim Fakültesi Felsefe Bölümü Başkanı Doç. Dr. Adnan Gümüş, AA muhabirine yaptığı açıklamada, tarım işçilerinin göç yolculuğunun her yıl Ocak ayında, okulların birinci yarı yılı tamamlanmadan başladığını söyledi. 
     Gümüş, tarım işçilerinin çoluk-çocuk göç hazırlıkları yapıp, ekmek parası için kamyonlara binerek Türkiye'nin değişik bölgelerine gittiklerini ifade etti. 
     Tarım işçilerinin ocak, mart, nisan ve mayıs aylarını kapsayan birinci göçü Çukurova'ya yaptıklarını ve burada karpuz, sera, yer fıstığı ve pamuk çapası ile uğraştıklarını belirten Gümüş, ardından haziran ve temmuz aylarında bu ürünlerin hasadını gerçekleştirdiklerini bildirdi. 
     Tarım işçilerinin Hatay yöresindeki Amik Ovası'na soğan çapası ve pamuk hasadı için gittiklerini ifade eden Gümüş, İç Anadolu'da Konya, Nevşehir ve Ankara'ya pancar, nohut, patates çapası ve hasadı, Karadeniz'e ise fındık hasadı için gittiklerini belirtti. 
     Gümüş, hasatların tamamlanmasının ardından bazılarının ekim ayı sonlarına doğru memleketlerine geri dönüp, iş olmadığından 2 ay süreyle umutsuz bir bekleyişe girdiklerini kaydetti. 
     Çukurova yöresine gelen tarım işçilerinden yüzde 20-25'inin memleketlerine dönmeyerek iş sezonuna kadar çadırlarda barındıklarını ifade eden Gümüş, şunları söyledi 
     ''Çukurova'da her yıl neredeyse 100 binli rakamlara ulaşan mevsimlik göçer işçi çalışmaktadır. Bunların çoğunluğu Adıyaman, Diyarbakır, Mardin, Batman, Siirt ve Şanlıurfa'dan geliyor. Hepsi de sırtındaki yorganından, naylon çadırlarından ve çocuklarından başka bir tutunacak dalı olmayan toplumun en fakir kesimlerini oluşturmakta. Dört mevsim hareket etmek zorunda kalan bu insanların gerek kendi niteliklerini yükselterek farklı sektörlerde çalışma şansı bulma, gerekse çocuklarını okutarak gelecek kuşaklara daha iyi bir yaşam olanağı sunma şansları hemen hemen yok.'' 
     
</TEXT>
</DOC>
