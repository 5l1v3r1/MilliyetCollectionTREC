<DOC>
<DOCNO> 226796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun12.html </URL>
<DATE> 2004/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Seçim sonuçları Japon basınında Ekonomik istikrar takdir ediliyor 
</HEADLINE>
<TEXT>

     Japonya'nın önde gelen gazetelerinden Mainiçi Şimbun, Türkiye'de 28 Mart'ta yapılan yerel seçimlerin sonucunun, ''Erdoğan iktidarıyla başlayan ekonomik istikrarın geniş çevreler tarafından takdir edildiği şeklinde yorumlanabileceğini'' yazdı. 
     Ülkenin üçüncü yüksek tirajlı gazetesi Mainiçi Şimbun, seçim sonuçlarını okuyucularına, ''Türkiye'de iktidar büyük zafer kazandı'' başlıklı haberiyle duyurdu. 
     ''Yerel seçimlerde, iktidardaki Adalet ve Kalkınma Partisi'nin oy oranını artırarak, beklendiği gibi büyük bir zafer kazandığı'' belirtilen haberde, ''Bu sonuç, Mart 2003'te göreve gelen Erdoğan iktidarıyla başlayan ekonomik istikrarın geniş çevreler tarafından takdir edildiği şeklinde yorumlanabilir'' denildi. 
     Seçimde yüzde 40'ın üzerinde oy alan AK Parti'nin, İstanbul ve Ankara büyükşehir belediye başkanlıklarını da kazandığı bildirilirken, Başbakan Recep Tayyip Erdoğan'ın, ''Türkiye, yine istikrar ve kalkınmaya kabul oyu verdi'' diyerek AK Parti'nin zaferini ilan ettiği kaydedildi. 

     
</TEXT>
</DOC>
