<DOC>
<DOCNO> 225589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur13.html </URL>
<DATE> 2004/03/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İsrail Büyükelçisi ''Yasin 600'den fazla sivilin ölüm emrini vermişti'' 
</HEADLINE>
<TEXT>

     İsrail'in Ankara Büyükelçisi Pinhas Avivi, İsrail'in Hamas lideri Şeyh Yasin'e yönelik operasyonunun ardından, Filistin Devlet Başkanı Yaser Arafat'a da benzer bir girişimde bulunulacağını düşünmediğini söyledi. 
     Beraberindeki heyetle Anadolu Ajansı Yönetim Kurulu Başkanı ve Genel Müdürü Dr. Hilmi Bengi'ye nezaket ziyaretinde bulunan Avivi, bölgedeki son gelişmeleri AA'ya değerlendirdi. 
     Avivi, Şeyh Yasin'in ölümünden sonra sıradaki ismin Arafat olduğu yönündeki haberlerin hatırlatılması üzerine, İsrail hükümetinin Arafat'a, Yasin gibi terör örgütü liderlerine davrandığı şekilde davranma yönünde arzusu ve planı olduğunu sanmadığını kaydetti. 
     Arafat'ın siyasi bir kimliğe de sahip olduğuna işaret eden Büyükelçi Avivi, İsrail'in Arafat'a, Yasin'e düzenlediğine benzer bir girişimde bulunacağını düşünmediğini söyledi. 
     Avivi, üç yıl önce Filistinlilerle barışa çok yakın bir noktada olduklarını hatırlatarak, bu hafta meydana gelen olaylardan çok üzgün olduğunu, ancak İsrail'in, Şeyh Yasin'in ölümüyle ''barışı zedelemeyi değil, bölgeyi tehlike ve terörden arındırmayı'' amaçladığını kaydetti. 
     
     ŞEYH YASİN'İN ÖLDÜRÜLMESİ 

     İsrail'in Gazze'den olabildiğince kısa sürede ve sorunsuz olarak çekilmeyi planladığını öne süren Avivi, Şeyh Yasin ve Hamas sözcüsü Abdülaziz Rantisi gibi kişiliklerin, ellerindeki olanakları kullanarak İsrail'e yönelik önemli tehditler oluşturduğunu belirtti. Avivi şöyle devam etti 
     ''Bu noktada karar vermemiz gerekiyordu. Eğer biri Filistin, biri de biz olmak üzere iki ayrı ülkeyi kapsayacak sürece devam edeceksek, o zaman öncelikli olarak bölgeyi hayatları tehdit eden unsurlardan temizlemek gerekiyordu. İki ülkenin yan yana olmasının tek çözüm yolu olduğunu düşünüyorum. Size şunu hatırlatmama izin verin Şeyh Yasin, hiçbir zaman iki devletin yan yana yaşayabileceğine inanmamıştı.'' Yasin'in ölümünün barış sürecini nasıl etkileyeceğinin sorulması üzerine Avivi, barışın daha fazla kan dökerek değil, masa başında, diyalogla sağlanabileceğini belirtti. Ürdün ve Lübnan'ın savaş değil, diyalog yoluyla toprak aldığına işaret eden Büyükelçi Avivi, Filistin'in de işbirliğini artırması ve diyalog yolunu seçmesi gerektiğini söyledi. 
     
     İSRAİL'E YÖNELİK TEPKİLER 

     İsrail'in ''devlet terörü'' uygulamakla suçlandığının hatırlatılması üzerine de Avivi, Şeyh Yasin ya da El Kaide lideri Usame Bin Ladin gibi kişilerin tek bir ulusu değil, tüm dünyayı tehdit ettiğini belirtti. 
     ''Kendimizi korumanın tek yolu, olabildiğince güçlü şekilde toplumlarımızı savunmak için mücadele etmek'' diyen Avivi, şöyle devam etti 
     ''Bu, yalnızca ABD ile El Kaide, Türkiye ile El Kaide ya da İsrail ile El Kaide arasındaki savaş değildir. Bu, iki görüş arasında gerçek bir dünya savaşıdır. Bir yanda medeniyet, diğer yanda da dünyayı ortaçağa götürmek isteyenler... Biz ortaçağa dönmeyi istemiyoruz.'' Avivi, İsrail'in neden tutuklamak yerine Yasin'i öldürme yoluna gittiğinin sorulması üzerine de, İsrail hükümetinin iki kez Yasin'i hapishaneden salıverme kararı verdiğini ve her seferinde de yanıldığını söyledi. Avivi, Yasin'in 600'den fazla sivil insanın öldürülmesi emrini verdiğini öne sürdü. 
     
     ''İSTANBUL'A SEYAHAT UYARISI YANLIŞ ANLAŞILDI'' 

     Büyükelçi Avivi, İsrail'in vatandaşlarını İstanbul'a gitmeme konusunda uyardığı yönündeki haberlerin ''yanlış anlaşıldığını'' söyledi ve bu yönde karar alınması için kendilerinin görüşlerinin sorulduğunu, ''büyükelçiliğin de güvenlik problemi olmadığı şeklinde görüş bildirdiğini'' belirtti. 
     Merkez ile Ankara arasındaki bu görüş alışverişinin basına ''Seyahat uyarısı resmen yapıldı'' şeklinde yansıdığını ifade eden Avivi, gelecek haftalarda İsrail Sanayi ve Ticaret Bakanı başkanlığında heyetin Ankara ve İstanbul'da temaslarda bulunacağını, kendisinin de İstanbul'da olacağını kaydetti ve ''Ben kendimi İstanbul'da güvende hissediyorum'' diye konuştu. 
     
</TEXT>
</DOC>
