<DOC>
<DOCNO> 237393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/spo15.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Özürlülere destek 

ÖZÜRLÜLERİN toplumsal yaşama daha aktif ve özgüvenli katılımını sağlamayı amaçlayan Özürlüler Vakfı'na destek gecesi dün yapıldı. Haldun Alagaş Spor Salonu'ndaki geceye Fenerbahçe, Beşiktaş, Galatasaray ve İstanbulsporlu futbolcuların yanı sıra Lucescu ve Feyyaz Uçar da katıldı. Erman Toroğlu'nun hakemliğini yaptığı gösteri maçı 7 - 7 biterken Gülben Ergen verdiği konserle seyircileri coşturdu. Özürlüler Vakfı Koordinatörü Fuat Yaman, Türkiye'deki nüfusun yüzde 12'sini özürlü vatandaşların oluşturduğunu belirterek, "Onlara acımayı bırakıp, onlar için birşeyler yapmaya çalışalım" dedi. 

Şenol Güneş'e red 

FUTBOL Federasyonu Tahkim Kurulu, eski Milli Takımlar Teknik Direktörü Şenol Güneş'in, federasyondan 1.5 milyon dolar alacağı olduğu iddiasıyla yaptığı başvuruyu reddetti. Kurul Başkanı Türker Aslan, Güneş'in başvurusunun reddedildiğini ve Futbol Federasyonu'nun kararının onandığını açıkladı. 

İlk sınav 18 Mayıs'ta 

İSTANBUL, 2012 Olimpiyatı adaylığında ilk büyük sınavı 18 Mayıs'ta verecek. Uluslararası Olimpiyat Komitesi IOC , Lozan'da yapacağı toplantıda, dokuz şehir arasından finale kalan şehirleri belirleyecek. Hazırlık ve Düzenleme Kurulu HDK Başkanı Yalçın Aksoy, İstanbul ile birlikte Havana, Leipzig, Londra, Madrid, Moskova, New York, Paris ve Rio'nun yarıştığı 2012 Olimpiyatı için umutlu olduklarını söyledi. 

Turacı paylaşılamıyor 

ÖNDER Turacı bir anda paylaşılamayan isim oldu. Belçika basını, Standart Liege kulübünde futbol oynayan Önder'in Belçika Milli Takımı'na alınmamasında Teknik Direktör Aime Anthuenis'i suçladı ve bu oyuncunun Ay - Yıldızlı ekibimizin Avustralya ve Kore'deki kampa çağrıldığını ifade etti. Öte yandan Önder için Galatasaray ve Beşiktaş da temaslarını sürdürüyor. 

Blatter'in forsu süper 

FIFA Başkanı Sepp Blatter, dünyanın en nüfuzlu 100 kişisi arasında gösterildi. TİME dergisindeki habere göre Blatter'in ABD Başkanı George W. Bush, Avustralyalı medya imparatoru Rupert Murdoch ve ABD'li sinema oyuncusu Nicole Kidman kadar etkili olduğunu belirtti. Dergi ayrıca Birleşmiş Milletler Genel Sekreteri Kofi Annan ile Blatter'in yaptığı işin aynı ağırlıkta olduğunu kaydetti. 

'Mecburen güreştim' 

MURAT AĞCA 

DÜNYA şampiyonu güreşçi Mehmet Özal, kürsüye çıkamadığı Avrupa Şampiyonası'nda mecburen güreştiğini söyledi. Olimpiyata hazırlanan üç Türk sporcusuna destek veren Visa Team'in sohbet toplantısına katılan Özal, "Aslında benim de Hamza ve Şeref gibi tribünde oturup rakiplerimi izlemem gerekirdi. Benim kilomda alternatifim olmadığı için güreştim, ama aklım olimpiyattaydı" dedi. 

Biletlere Fener zammı 

DENİZLİSPOR yönetimi, Fenerbahçe maçının bilet fiyatlarını açıkladı. Pazar günkü karşılaşmada kapalı üst ve kapalı alt tribün biletleri 100, açık tribün biletleri 50, kale arkası biletleri ise 30 milyon liradan satılacak. Yeşil-Siyahlı taraftarlar, bilet fiyatlarına tepki gösterdi. 

Beylikdüzü'nde Orakçı devri 

KAVAKLI Beylikdüzüspor'un olağan genel kurulunda Beylikdüzü Belediye Başkanı Vehbi Orakçı başkanlığa seçildi. Kulüp lokalinde yapılan kongrede 14 kişilik yönetimiyle tulum çıkaran Orakçı, "Kulübümüzü futbol fabrikası haline getirip, daha da büyüteceğiz. Bunun için yeterli azmimiz ve inancımız var" dedi. 


</TEXT>
</DOC>
