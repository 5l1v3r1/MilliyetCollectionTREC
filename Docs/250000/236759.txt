<DOC>
<DOCNO> 236759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas14.html </URL>
<DATE> 2004/05/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Adana'da "dünyanın en uzun çamaşır ipi" rekorunun provası yapıldı 
</HEADLINE>
<TEXT>

     ''Dünyanın en uzun çamaşır ipi'' rekorunu kırmayı planlayan, Adana Güney Rotary Kulübü üyeleri, rekor denemesinden önce prova yaptı. 
     Güney Rotary Kulübü Dönem Başkanı Erdoğan Utku ve beraberindekiler, 2002 yılında gerçekleştirilen 27 bin 647 metre uzunlukla ITESM Kampus Toluca Mexico Öğrenci Birliği'ne ait Guinness Dünya Rekoru'nu kırmak için hazırladıkları projenin provasını M1 Tepe Alışveriş Merkezi otoparkında gerçekleştirdiler. Rotary Kulübü üyeleri ve vatandaşlar, prova kapsamında otoparka ip gererek, üzerine çamaşır serdiler. 
     Utku, 16 Mayıs tarihinde gözlemcilerin denetiminde yapacakları rekor denemesinde, çamaşır ipinin uzunluğunu 30 bin metreye çıkarmayı hedeflediklerini belirtti. 
     Çamaşır ipine serilmesi için bugüne kadar on binlerce giysinin toplandığını kaydeden Utku, rekor denemesinin ardından toplanan eşyaların ihtiyaç sahiplerine dağıtılacağını bildirdi. 
     Utku, projeye yurtiçinden ve Danimarka, ABD, Kazakistan, Türkmenistan, Azerbaycan'dan destek geldiğini belirterek, ''Toplumsal birlik ve beraberliğin üst düzeye çıkarılmasını hedeflediğimiz proje, uluslararası boyut kazandı'' dedi. 
     
</TEXT>
</DOC>
