<DOC>
<DOCNO> 201890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/dunya/adun.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıdığım Aliyev 
</HEADLINE>
<TEXT>

   Milliyet'in Moskova temsilcisi Cenk Başlamış, yakından izlediği, bağımsız Azerbaycan'a damgasını vuran tarihi lider Haydar Aliyev'in öyküsünü yazdı 
      Cenk Başlamış 

   Moskova 

   
   21 Ocak 1990'da Moskova'daki Azerbaycan temsilciliği gazetecilerle doluydu. Azeriler, Kızıl Ordu'nun 48 saat önce Bakü'de yaptığı katliamı protesto ediyordu. 
   En arkadaki kişiyi görenler gözlerine inanamadı Haydar Aliyev karşılarındaydı. Kısa süre öncesine kadar Sovyet liderleri arasında yer alan, ülkeyi yöneten Politbüro'nun üyesi Aliyev. Gorbaçov'un iktidara gelmesinden sonra emekliye ayrılan Aliyev ilk kez kamuoyu önüne çıkıyordu. 
   Aliyev, Türk gazetecinin görüşme isteğini kabul etti. Gazeteci, Sovyet yönetimine yükselmiş, KGB'de general rütbesiyle çalışmış ilk Azeri ile karşılaştığı için heyecanlıydı. Aliyev de ilk kez bir Türk gazeteciyle konuşuyordu. Ertesi gün Milliyet'te yayımlanan söyleşiyi uluslararası ajanslar dünyaya yaydı. Aliyev ilk kez konuşuyor, üstelik Sovyet yönetimini eleştiriyordu. Yoksa dönüyor muydu 
   Tanışıklıkları devam etti. Aliyev, sık sık Moskova'ya geliyor, kızının evinde kalıyordu. Türk Büyükelçiliği'nin çok yakınında bir evdi. Aliyev'e eski hizmetleri için verilmişti. Tipik Sovyet evlerine göre büyük ve lükstü. Röportajlar misafir salonunda yapılıyordu. Aliyev teybini hazırlıyor, gazeteci ile aynı anda düğmeye basarak görüşmeyi kaydediyordu. Çok deneyimli bir politikacıydı. Sözlerinin yanlış yansıtılmasına karşı önlem alıyordu. Konuya göre yüzündeki gülümseme mavi gözlerine yansıyor ya da kaşlarını çatıyordu. 
   
   Milliyet'e açıkladı 
   1991 yılı haziran ayında gazeteci yine evine gitti. Aliyev bu kez Komünist Partisi'ni topa tuttu ve üyelikten ayrıldığını ilk kez açıkladı. Söyleşi Milliyet'te, "Aliyev ateş püskürdü" başlığıyla yayımlandı. Başlık çok hoşuna gitmişti. 
   19 Ağustos 1991'de Gorbaçov'a karşı aşırı komünistler darbe girişiminde bulundu. Azerbaycan Başkanı Ayaz Muttalibov'un darbeyi desteklediği haberleri yayılmıştı. Gazetecinin Bakü'den aradığı Aliyev öfkeliydi, "Muttalibov darbecileri destekliyor" dedi. 
   
   Kimsenin adamı olmadı 
   Aynı yılın sonunda Sovyetler dağıldı. Bu son onun için başlangıçtı. Nahçıvan'a döndü, parlamento başkanı seçildi. Hedefe az kalmıştı. Bağımsızlık günlerine önderlik eden romantik Ebulfeyz Elçibey başkanlık koltuğundaydı, ancak genç Azerbaycan'ın güçsüzlüğünü hesaba katmadan Rusya'ya kafa tutuyordu. Uzun sürmedi, Elçibey Suret Huseyinov'un düzenlediği darbeyle devrildi. Kimilerine göre, darbenin ardında Aliyev, onun ardında ise Rusya vardı. Kurt Aliyev'in genç Hüseyinov'dan kurtulması çocuk oyuncağıydı. 
   Darbeyi kimin düzenlediği artık çok önemli değil, çünkü bir gerçek var Aliyev kimsenin adamı olmadı. Rusya'ya da güldü, Türkiye'ye de. Rusya'ya da kızdı, Türkiye'ye de. Ruslarla Rusça konuştu, Türklerle Türkçe. Zor bir durumdu Dev Rusya, göz ardı edilemeyecek Türkiye, komplocu İran, Azeri topraklarını işgal eden Ermenistan ve petrol avcısı ABD'nin bulunduğu labirentte kaybolmadı, duvara çarpmadı. Hepsiyle iyi geçindi. KGB şefliğine boşuna getirilmediğini kanıtlayan taktiklere başvurdu. Elindeki petrol silahını çok iyi kullandı. Moskova'nın öfkesini çekmeden adım adım Batı'ya yakınlaştı, yabancı yatırımcıları çekti. Yıllarca Sovyet yöneticiliği yapan birinin demokrasiyle hemen kucaklaşabilmesi düşünülemezdi, bu yüzden karşıtları tarafından çok eleştirildi. 
   Gazeteciyle Aliyev arasındaki bağ neredeyse kopmuştu. Nahçıvan'dayken bir kez telefonda konuşmuşlardı, o kadar. 1994 yılında sonra Aliyev Moskova'ya geldi ve Türk Büyükelçiliği'nde Başbakan Tansu Çiller'le görüştü. Ayrılmak üzereyken gülümseyerek bakan gazeteciyi hatırladı, yanındakilere kendisini tanıdığını gülerek anlattı. Gazeteci, 1998 kışında Bakü'ye gitti. Basın sözcüsüne Aliyev'le eskiden gelen bir tanışıklığı olduğunu özellikle söyledi. Gazeteciyi uyardılar O çok değişti. Seni kabul etmeyebilir. Nedenini hiçbir zaman öğrenemedi ama gerçekten de Aliyev'le görüşemedi. 
   
   
   Azerbaycan'da 7 günlük yas    Azerbaycan, ülke tarihinin en önemli siyasi kişiliği eski cumhurbaşkanı Haydar Aliyev'in ölümünün açıklanmasıyla yasa girdi. Haydar Aliyev'in oğlu Cumhurbaşkanı İlham Aliyev, cenazesi bugün Bakü'ye getirilecek olan babasının vefatı nedeniyle ülkede yedi gün yas ilan etti. İlham Aliyev, bayrakların yarıya indirildiği Azerbaycan'da konser ve eğlence programlarının düzenlenmesi ve yayınlanmasının durdurulduğunu duyurdu. 
   Aliyev'in cenaze töreni 15 Aralık'ta, saat 16.00'da Fahri Hıyaban'da yapılacak. 
   
   Erdoğan gidiyor 
   TBMM Başkanı Bülent Arınç, Aliyev'in ölümü nedeniyle yayımladığı mesajında Azerbaycan halkının ülkelerinde ve bölgelerinde barış ve istikrar için Haydar Aliyev'in açtığı yoldan yürümeye devam edeceğine inandığını bildirdi. 
   Dışişleri Bakanı Abdullah Gül de Azerbaycan Cumhurbaşkanı İlham Aliyev'e gönderdiği mesajda Azerbaycan'ın Haydar Aliyev'in uzak görüşlü yönetimi sayesinde uluslararası toplumun güven ve istikrar unsuru olarak hareket eden bir üyesi olduğunu vurguladı. Haydar Aliyev'in yarın yapılacak cenaze törenine Başbakan Recep Tayyip Erdoğan da katılacak. 
   
   
   
</TEXT>
</DOC>
