<DOC>
<DOCNO> 224185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun04.html </URL>
<DATE> 2004/03/21/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
El Kaide'nin portatif nükleer silahlar satın aldığı iddia edildi... 
</HEADLINE>
<TEXT>

     Terör örgütü El Kaide'nin 2 numaralı ismi, Ayman El Zevahiri'nin, örgütünün Orta Asya'daki karaborsadan portatif, çanta içinde taşınabilir akıllı nükleer silahlar satın aldığını iddia ettiği bildirildi. 
     Pakistanlı gazeteci Hamid Mir, Avustralya Yayın Kuruluşu ABC televizyonuna yaptığı açıklamada El Zevahiri ile yaptığı röportajda örgütün iki numaralı liderinin kendisine çanta içinde taşınabilir akıllı bombaları karaborsada elde ettiğini söylediğini belirtti. 
     Bazı bölümleri önceden yayınlanan röportaj sırasında Mir, El Zevahiri'ye, El Kaide'nin bu bombaları muhafaza edecek veya kullanacak hiçbir donanımı olmadığı halde örgütün bu bombalara sahip olduğuna inanmanın güç olduğunu söylediğini kaydetti. Pakistanlı gazeteci El Zevahiri'nin bu sözleri üzerine kendisine ''Bay Mir eğer 30 milyon dolarınız varsa Orta Asya'daki karaborsaya gider, oradaki küskün herhangi bir Sovyet bilimadamıyla irtibat kurar, pek çok çanta içinde taşınabilir akıllı nükleer bombayı elde edebilirsiniz'' dediğini aktardı. 
     Mir El Zevahiri'nin, satıcıların El Kaide ile ilişki kurduğunu ve örgütün kendi adamlarını Moskova, Taşkent ve diğer Orta Asya devletlerine göndererek görüşmelerde bulunduğunu ve böylece çanta içinde taşınabilir nükleer bombalar satın aldıklarını ilettiğini belirtti. El Zevahiri'nin Kasım 2001'de bir Pakistanlı gazeteciye daha buna benzer açıklamalarda bulunduğuna dikkati çeken yorumcular bu nedenle örgüt liderinin açıklamaların El Kaide'nin nükleer silahlara sahip olduğunun bir kanıtı olarak kabul edilemeyeceğini ifade ettiler. 
     ABC televizyonu, Mir'in El Zevahiri ile ne zaman görüştüğü konusuna açıklık getirmediğini duyurdu. 
     
</TEXT>
</DOC>
