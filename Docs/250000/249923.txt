<DOC>
<DOCNO> 249923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun48.html </URL>
<DATE> 2004/06/22/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Güney Koreli rehinenin öldürüldüğü bildirildi. 
</HEADLINE>
<TEXT>

     Güney Kore, Irak'ta kaçırılan Güney Koreli Kim Sun-ill'in öldürüldüğünü doğruladı. 
     Güney Kore Dışişleri Bakanlığı sözcüsü Shin Bong-kil, Kim'in cesedinin bulunduğunu ve Güney Koreli yetkililerin bu konuda bilgilendirildiğini açıkladı. 
     Shin, Kim'in cesedinin Bağdat ve Felluce arasında Amerikan askerleri tarafından Irak saatiyle 17.20'de bulunduğunu söyledi. 
     El Cezire'ye gönderilen bir video kasetle Kim'in öldürüldüğü duyurulmuştu. 
     Kasette, dizleri üzerine çöken Kim ile silahlı 4 kişinin görüntüsü ve Kim'in kafasını kestiklerini söyleyen bir ses yer aldı. 
     Televizyon, rehinenin kafasını kesmekle tehdit eden, Ebu Musa Ezzerkavi'nin lideri olduğu ''Cemaat El Tevhid ve Cihad'' grubunun, bu tehdidini gerçekleştirdiğini duyurdu. 
     Irak'taki Amerikan ordusuna destek sağlayan bir Güney Kore firması için çalışan 33 yaşındaki Kim, 17 Haziran'da kaçırılmıştı. 
     Kim'i kaçıranlar, Seul hükümetinin Amerikan işgal yönetimiyle işbirliğini sona erdirmemesi, Irak'taki askerlerini çekmemesi halinde rehineyi öldürecekleri tehdidinde bulunmuşlardı. 
     Militanlar, pazar günü, talepleri yerine gelmezse 24 saat içinde rehinenin başını kesecekleri tehdidinde bulunmuş, ancak daha sonra bu sürenin uzatıldığı belirtilmişti. 
     
</TEXT>
</DOC>
