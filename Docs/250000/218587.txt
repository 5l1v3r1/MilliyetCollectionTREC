<DOC>
<DOCNO> 218587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur08.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Günlük gazetelerin fiyatı 100 bin liradan az olamayacak 
</HEADLINE>
<TEXT>

     Günlük gazetelerin satış fiyatı KDV dahil 100 bin liradan daha az, bayilere ödenecek komisyon ücretinin toplamı da bu meblağın yüzde 40'ından fazla olamayacak. 
     Basın İlan Kurumu Genel Müdürlüğü'nün ''Basın İlan Kurumu Teşkiline Dair Kanun Uyarınca Yayınlanacak İlan ve Reklamlar ile Bunları Yayınlayacak Mevkuteler Hakkında 67 sayılı Genel Kurul Kararının Bazı Maddelerinin Değiştirilmesine Dair Genel Kurulu Kararı'', Resmi Gazete'de yayımlandı. 
     Buna göre, mücbir sebepler dışında akşam gazetelerinin baskı işlemi tarihini taşıdığı gün saat 11.00'den, diğer gazetelerin ise tarihini taşıdığı günden bir önceki gün saat 14.00'den önce gerçekleştirilemeyecek. 
     Her sayısındaki sayfalarının yüzölçümü toplamı günlük siyasi, ekonomik ağırlıklı siyasi ve ticari gazeteler için 1.60 metrekareden, meslek gazeteleri ile yabancı dilde yayınlanan gazeteleri için 1.20 metrekareden daha az olamayacak. 
     Her gazete dahil bulunduğu kategoriye göre, yüzölçümünün üçte birini yayın yeri ve çevresindeki ekonomik, sosyal, kültürel faaliyetleri ilişkin haber, inceleme, araştırma, yorum, röportaj, fıkra ve benzeri yayınlara ayıracak. 
     Gazetede yer alacak ilan, reklam ve aynı mahiyetteki yazı ve kalıplar yüzölçümü 1.60 metrekareden az olmayan mevkutelerde yüzölçümünün yarısını, daha az olanlarda da üçte birini geçmeyecek. Sayfa kenarlarında bırakılan boşluk 2.5 santimetreyi geçmeyecek. 
     Günlük gazetelerin beher nüshasının satışı fiyatı KDV dahil 100 bin liradan daha az, bayilere ödenecek komisyon ücretinin toplamı da bu meblağın yüzde 40'ından fazla olamayacak. 
     Asgari fiili satışın hesabında, iadesiz gösterilen satışlar kabul edilmeyecek. Ancak, tirajı, şart koşulan asgari fiili satış miktarı civarında olana gazetelerin, fiilen ve kayden tespit edilecek iadeleri yüzde 15'den daha az olamayacak. 
     İade ve bozuk gazeteler ile bobin artığı ve patlak bobin gibi baskıda kullanılmayan her türlü kağıdın satışı fatura ile belgelendirilecek. 
     İstanbul, Ankara, İzmir illerinin büyükşehir belediye sınırları içinde yayınlanan gazetelerin bekleme süresi 24 ay, öteki şubelerin bulunduğu iller için 18 ay olacak. 
     Genel Kurul, kararları 1 Nisan 2004'te yürürlüğe girecek. 
     
</TEXT>
</DOC>
