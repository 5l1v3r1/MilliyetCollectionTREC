<DOC>
<DOCNO> 212750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur09.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılarla ilgili 1 El Kaide üyesi yakalandı 
</HEADLINE>
<TEXT>

     İstanbul'da 15-20 Kasım 2003 tarihinde gerçekleştirilen bombalı saldırılara ilişkin yürütülen operasyonlar kapsamında, terör örgütü El Kaide üyesi 1 kişinin 29 Ocak'ta yakalandığı açıklandı. 
     Terörle Mücadele Şube Müdürlüğü'nden yapılan yazılı açıklamada, 15 Kasım 2003 tarihinde Beyoğlu'ndaki Neve Şalom ve Şişli'deki Beth İsrael sinagogları, 20 Kasım 2003 tarihinde de Beyoğlu'nda İngiltere'nin İstanbul Başkonsolosluğu ve Beşiktaş'taki HSBC Bank Genel Müdürlüğü binasına yönelik bomba yüklü araçlarla intihar saldırıları düzenlendiği hatırlatıldı. 
     Operasyonların başlangıç tarihi olan 15 Kasım 2003 tarihi itibariyle DGM'ye sevk edilen örgüt mensuplarından 45'inin tutuklandığı ifade edilen açıklamada, eylemlerle ilgili terörle mücadele ve istihbarat şube müdürlüklerince gerçekleştirilen çalışmalar sonucu, uluslararası terör örgütü üyesi 1 kişinin 29 Ocak 2004 tarihinde Maltepe'de yakalandığı kaydedildi. 
     Açıklamada, bu kişiyle birlikte 113 adet CD, 20 adet disket, 5 adet mikro kaset, 9 adet hard disk ve 1 adet dizüstü bilgisayarın ele geçirildiği belirtildi. 
     Açıklamada, sorgusu yapılan bu kişinin, ''uluslararası terör örgütü lideri ve askeri kanat sorumlusuyla yurtdışında görüşerek ülkemizdeki eylem talimatlarını aldığı, örgüte eleman temin edip, askeri kamplarda eğitim çalışması planladığı ve bu doğrultuda uluslararası terör örgütünden maddi finans sağladığını söylediği'' kaydedildi. 
     Terör örgütü El Kaide'nin Türkiye'deki oluşumunun üst düzey yöneticilerinden olduğu belirtilen Baki Yiğit, polisteki işlemleri tamamlandıktan sonra İstanbul DGM Cumhuriyet Başsavcılığı'na sevk edildi. 
     
</TEXT>
</DOC>
