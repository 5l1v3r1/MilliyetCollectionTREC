<DOC>
<DOCNO> 228005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo18.html </URL>
<DATE> 2004/04/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Canaydın Hagi'ye güvenimiz tam 
</HEADLINE>
<TEXT>

     Galatasaray Kulübü Başkanı Özhan Canaydın, kulübün 100. yılında özlenen, başa güreşen, futbolu keyif veren, tüm Galatasaraylıların başını dik ve gururla tutacağı bir takım yaratmak için çalışmalara başladıklarını bildirdi. 
     Canaydın, sarı-kırmızılı kulübün aylık olarak çıkardığı resmi yayın organı Galatasaray Dergisi'ndeki yazısında özellikle taraftarların kendilerine destek vermesini istedi. 
     Başkan Canaydın, 20 Mart'ta gerçekleştirilen kongrenin kendileri için yeni bir başlangıç olduğunu vurgulayarak, şunları kaydetti 
     ''Geleceğe doğru atılan sağlam bir adım oldu. Seçimden bu yana defalarca dile getirdiğim gibi Galatasaray'daki hizmet bayrağını 100. yılımızda tek başımıza taşımak gibi bir arzumuz yok. Kulüp üyesi olsun olmasın tüm Galatasaraylıları Galatasaray'a hizmet etmeye, bu coşkuya ortak olmaya, 100. yıl arifesinde içinde bulunduğumuz bu geçiş döneminde birbirimize destek olmaya davet ediyorum. Önümüzdeki dönemde Galatasaray için herkes elini taşın altına koymaya hazır olsun. Her anlamda Galatasaraylılığın ne olduğunu, Galatasaraylıların birlik beraberlik içinde neler yapabileceğini göstermek için elimize büyük bir fırsat geçti. Bu fırsatı iyi değerlendirelim.'' 
     
     HAGİ BAŞARILARINI TEKRARLAYACAK 

     Özhan Canaydın, yeni teknik direktör Gheorghe Hagi'ye güvenlerinin tam olduğunu ifade ederek, ''Kıymetli futbolcumuz, Galatasaray'a büyük hizmetlerde bulunmuş, dünyanın yetiştirdiği en yetenekli futbolculardan biri olan Hagi'ye güvenimizin tam olduğunu ve teknik adam olarak da Galatasaray'daki başarılarını tekrarlayacağına olan inancımı belirtmekte yarar görüyorum'' dedi. 
     Eski teknik direktör Fatih Terim'e de hizmetlerinden dolayı teşekkür eden Canaydın, Terim'in alışılan başarıları tekrarlayacağına ve bir Galatasaraylı olarak herkesi gururlandıracağına da inandığını dile getirdi. 
     
</TEXT>
</DOC>
