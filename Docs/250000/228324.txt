<DOC>
<DOCNO> 228324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/ekonomi/eko05.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'ye özel otobüs 
</HEADLINE>
<TEXT>

   İngiltere için sağdan direksiyonlu otobüs geliştiren Temsa bu yıl ihracatını 100 milyon dolara çıkartıyor. Şirket, yeni modeli Diamond için 100 yeni işçi aldı 
   EKONOMİ SERVİSİ 
   
   Japon Mitsubishi lisanslı otobüslerle üretime başlayan Temsa, bağımsız marka haline gelme yolunda adımlar atarken, Avrupa pazarındaki yerini sağlamlaştıracak çalışmalarını da sürdürüyor. 
   Avrupa pazarlarına yönelik değişik marka ve tipte motor, yürüyen aksam ile esnek üretim anlayışını benimseyen Temsa, bu çerçevede İngiltere pazarı için de Safari modelinin daha geliştirilmiş ve sağdan direksiyonlu bir versiyonunu hazırlıyor. 
   
   Yeni model eylülde 
   Avrupa pazarındaki yapılanması için Belçika'da bir merkez kuran Temsa, bu yıl özellikle Almanya'da çalışmalarını hızlandırırken, İngiltere pazarı için de özel bir model hazırlıyor. Otobüs sınıfında Avrupa'da başarıyı yakalamasına yardımcı olan "Euro Safari"nin yükseltilmiş ve sağdan direksiyonlu bir modelini geliştiren Temsa, DAF motoruyla donatacağı bu aracın ilk örneğini, eylül ayında İngiltere'de görücüye çıkaracak. 
   Gelişen taleplerle birlikte üretime hız verdiklerini belirten Temsa Genel Müdürü Mehmet Buldurgan, yeni üç akslı büyük otobüsleri "Diamond" için bir üretim bandı açtıklarını ve 100 yeni işçi daha aldıklarını söyledi. Temsa'nın bu yılki ihracat hedefi 100 milyon dolar. 
   
      Posta pulu oldu    Temsa Genel Müdürü Buldurgan, şimdiye kadar kendilerinden 68 otobüs alan Avusturya Posta Otobüsleri İdaresi'nin Postbus , 43 otobüs daha sipariş ettiğini bildirdi. Postbus'un bastırdığı özel pulların üzerinde bile Temsa Safari'nin yer almasının, kendilerine gurur verdiğine dikkat çeken Buldurgan, önümüzdeki aylarda Irak'ta bir fuara da katılmayı düşündüklerini kaydetti. 
   
   
</TEXT>
</DOC>
