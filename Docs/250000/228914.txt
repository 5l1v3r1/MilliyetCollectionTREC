<DOC>
<DOCNO> 228914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun38.html </URL>
<DATE> 2004/04/06/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Berlusconi "Irak'tan kaçmamız asla düşünülemez" 
</HEADLINE>
<TEXT>

     Irak'ın Nasıriye kentinde Şii lider Mukteda El Sadr'a bağlı milislerle İtalyan askerleri arasındaki çatışmalar, İtalya'daki kaygıları da artırdı. 
     Muhalefet, İtalya Başbakanı Silvio Berlusconi'nin Irak'taki olaylar konusunda meclise bilgi vermesini istedi. 
     Başbakan Berlusconi ise İtalya devlet televizyonu Rai1'in yayınladığı ''Porta a Porta'' Kapı Kapı adlı açık oturum programına yaptığı açıklamada, ''Misyonumuzu yarım bırakarak Irak'tan kaçmamız asla düşünülemez. Irak'ı kaos içinde bırakıp gidemeyiz'' dedi. 
     Berlusconi, Irak'taki 3.000 kişilik İtalyan gücünün görev süresinin 30 Haziran 2004'te uzatılacağından emin olduğunu da belirterek, şunları söyledi 
     ''Müttefikler 30 Haziran'a kadar yönetimi Iraklılara devretme konusunda kararlı. O tarihte normalde, bizim askerlerimizin görev süresi sona eriyor. Ancak askerlerimizin görev süresinin meclis tarafından uzatılacağından da eminim. Irak'ta düzeni sağlayacak bir polis gücü oluşturulana dek askerlerimiz orada görev yapmaya devam edecektir.'' Öte yandan koalisyon ortağı parti liderleri tarafından yapılan açıklamalarda da, Nasıriye'deki çatışmalar nedeniyle hükümetin oradaki askerleri geri çekmek gibi bir düşüncesi bulunmadığı vurgulandı. 
     İtalya İçişleri Bakanı Franco Fratti'nin, Nasıriye'deki çatışmalar konusunda yarın meclise bilgi vereceği bildirildi. 
     
</TEXT>
</DOC>
