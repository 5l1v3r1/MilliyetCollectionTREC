<DOC>
<DOCNO> 238850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo25.html </URL>
<DATE> 2004/05/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İtalyan basını, Emre Belözoğlu'na 6 verdi... 
</HEADLINE>
<TEXT>

     AC Parma'yı dün 1-0 mağlup etmesinin ardından, İtalya Birinci Futbol Ligi'nde Serie A 4. sıraya yükselen FC İnter'in önümüzdeki sezon Avrupa Şampiyonlar Ligi'ne katılıp katılamayacağının netleşmesi ligin son maçına kaldı. 
     Siyah-mavililerin sezonu dördüncü sırada tamamlamayı başarmaları, teknik direktör Alberto Zaccheroni'nin de koltuğunu kurtarması anlamına gelecek. İtalyan spor gazeteleri AC Parma karşısında Adriano'nun golüyle elde edilen önemli galibiyet sonrasında yaptıkları değerlendirmelerde, Emre Belözoğlu'na 6 verdiler. 
     La Gazzetta dello Sport, maçta 90 dakika top koşturan Emre için, ''Yaptığı en önemli iş Barone'yi engellemek oldu'' dedi. Corriere dello Sport gazetesi ise ''Emre'den birkaç harika fikir, birkaç hata. Ama takımın her manevrasında mutlaka yer almaya da özen gösterdi'' diye yazdı. 
     Tuttosport gazetesinde ise Emre'nin performansı şu sözlerle değerlendirildi 
     ''Başlangıçta çok hata yaptı. Kendine güven gelmesi, sadece oyunun son yarım saatinde mümkün oldu. Cristiano Zanetti ile birlikte oynadı. Ama gerilerden çıktığı için topu kaybettiğinde savunmayı sıkıntıya soktu. Genel de dikey vuruşlarla top çıkarmaya çalışması da hayal kırıklığıyla sonuçlandı.'' Teknik direktör Zaccheroni'nin, Emre'nin de aralarında bulunduğu bazı oyuncuları sakatlık sorunlarını tümüyle atlatamadıklarına, az antrenman yapmış olmalarına karşın maçta görev almak zorunda kaldıklarına işaret etmesi dikkati çekti. 
     İtalyan basınındaki haberlerde FC İnter'in sezonu dördüncü sırada tamamlamayı başaramaması durumunda Zaccheroni'nin görevine son verileceği ileri sürülmeye devam ediyor. Halen 56 puanla dördüncü sırada bulunan FC İnter'i, 55 puanla AC Parma izliyor. Zaccheroni'nin koltuğunu koruyabilmesi için önümüzdeki son lig maçında, dördüncülüğü AC Parma'ya kaptırmaması gerekiyor. Ancak Zaccheroni, kendi geleceğinin tek bir maça bağlı olamayacağını ileri sürüyor. 
     Zaccheroni'nin ''Geleceğimin önümüzdeki maçtaki galibiyete bağlı olduğunu sanmıyorum. Kulüp bu konuda tek maçtan hareketle değil, genel bir değerlendirme yaparak karar verir'' dediği bildirildi. 

     
</TEXT>
</DOC>
