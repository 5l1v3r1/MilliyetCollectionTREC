<DOC>
<DOCNO> 217310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/asiy.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah çiftliği 
</HEADLINE>
<TEXT>

   Uzanlar'ın Pamukova'daki çiftliğine hacze giden yetkililer, Hakan Uzan'ın kasalarında 25 tabanca, 10 uzun namlulu silah buldu... 
      ZAFER TOKUŞ, ERGÜN AYAZ DHA SERHAT ÜNAL İstanbul 

   
   Uzan Ailesi'nin, Sakarya'nın Pamukova ilçesi Bakacak köyü yakınlarında, yaklaşık 1500 dönüm arazi üzerine kurulu çiftliğinde cumartesi günü başlatılan haciz işlemi sürerken, Hakan Uzan'a ait villada bir cephanelik bulundu. 
   İstanbul Mali Şube Müdürü Mustafa Aktaş'ın gözetiminde sürdürülen araştırmalara, 12 polis, 20 jandarma ve TMSF'den 7 görevli katıldı. Cem ve Hakan Uzan'ın villarının zemin ve bodrum katlarının labirent şeklinde inşa edildiği, çelik kapılı gizli bölmeler yapıldığı belirlendi. Çelik kasalarla, gizli bölmelerin kapıları oksijen kaynağı yardımıyla açıldı. Hakan Uzan'a ait kasalarda 25 tabanca, 10 uzun namlulu silah ve 12 bin 500 mermi bulundu. Ruhsatsız olduğu belirlenen uzun namlulu silahlar arasında M - 16, Uzi ve Akrep'ler de yer alıyor. Tabancaların da Smith Wesson, Beretta, Sig Sauer, Liberti, Glock, Jericho, Lagant ve Walther gibi tanınmış markalardan oluştuğu belirtildi. Uzi'nin de aralarında olduğu 6 silah ruhsatsız çıktı. Bu nedenle Hakan Uzan hakkında Ateşli Silahlar Kanunu'na muhalefet suçundan soruşturma açılabileceği ifade edildi. 
   
   Yarış atlarına haciz 
   Her yeni silahı ithal ederek ruhsat çıkaran Hakan Uzan'ın, korumaları ve Rumeli Holding bünyesinde çalışan güvenlik görevlileriyle çiftlikte paintball oynadığı da öne sürüldü. Uzan'ın, Pamukova'da olmadığı zamanlarda evinin tüm odalarını bilgisayardan izleyebildiğini tespit eden polisler, ağıllardaki büyük ve küçükbaş hayvanların yanı sıra, tavuklarını da saydı. Çiftlikteki 6 yarış atı da haciz işlemine tabi tutuldu. 
   
   Dozerlerle belge arıyorlar    NEDİM ŞENER 

   Pamukova'daki çiftlikte dozer ve greyderlerle İmar Bankası'nın kayıp bilgisayar kayıtlarını arayan yetkililer, uydudan da faydalanacak 
   İmar Bankası'nın kayıp bilgisayar kayıtlarının bulunduğu back - up'ların gömülü olduğu ihbarı üzerine Uzanlar'ın Pamukova'daki çiftliklerinde toprak altında arama yapılmaya başlandı. Pamukova Adliyesi'nden alınan arama kararıyla Uzanlar'ın çiftliğine giren dozer ve greyderler, şu ana kadar 500 metrekarelik bir alanı altüst etmelerine rağmen, herhangi bir şey bulamadı. Çiftlik 1500 dönüm üzerinde kurulu olmasına rağmen, çalışmalar kullanıma açık olan 20 dönümlük bölümde yapılıyor. 
   2 gün önce başlayan çalışmalar için Türkiye Petrolleri Arama Ortaklığı'ndan da TPOA yardım istenecek. Buna göre TPOA'nın sahip olduğu teknolojik imkanlarla, petrol aramalarında olduğu gibi uydudan da yararlanılacak. 
   
   'İstihbarat çok sağlam' 
   Uzaydan toprak altının fotoğrafı çekilerek arama yapılacak. Yetkililer, kendilerine gelen bilgilerin güvenilir olmasından dolayı aramaların sonuç alınıncaya kadar süreceğini belirtti. 
   
   'Borcunu öde, sonra Uzan gibi ağlama '    ANKARA Milliyet 

      Başbakan Yardımcısı Abdüllatif Şener, batık banka sahiplerinden, ailesine yönelik operasyonları gözyaşlarıyla izleyen GP Genel Başkanı Cem Uzan'ın durumuna düşmemek için borçlarını ödemelerini istedi. NTV'nin sorularını yanıtlayan Şener, ekomomik kriz nedeniyle 21 bankanın Tasarruf Mevduatı Sigorta Fonu'na TMSF geçtiğini anımsattı. Cem Uzan'ı kasteden Şener, "Operasyonlar sebebiyle h kim ortaklarla bağlantılı bir şahsın gözyaşları içerisinde olayları izlediğini gördüm. Gözyaşları içerisinde borcunuzu ödemek zorunda kalmaktansa, Fon'a gelip uzlaşma yoluyla adam gibi ödemek tercih edilendir" diye konuştu. 
   
   'Bu vurgunun eşi görülmemiştir' 
   Şener, Uzan Grubu şirketlerine el konulmasıyla başlayan süreçte, halka ilave fatura yüklenmeyeceğini de sözlerine ekledi. Şirketleri tedbir altına almanın amacının İmar Bankası'nın h kim ortaklarının para çıkışı yapmalarının önüne geçmek olduğunu kaydeden Şener, Cem Uzan'ın villasında yapılan aramalarla ilgili olarak da şunları söyledi "Kontörleri ve büyük değerler ifade eden içkileri değerlendirdiğimizde, İmar Bankası dünyada benzeri olmayan örnek bir olaydır. Böyle büyük bir vurgun görülmemiş, yaşanmamıştır." 
   
   Telsim, 9 trilyon ceza ödeyecek...    GÜLÇİN ÜSTÜN Ankara 

   Telekomünikasyon Kurumu TK , Tasarruf Mevduatı Sigorta Fonu'nun TMSF Uzanlar'dan 7.5 katrilyon liralık alacağı karşılığında el koyduğu Telsim'e, yanlış ve yanıltıcı bilgi vermekten dolayı 9 trilyon lira ceza kesti. Telsim abonelerinin, hat sözleşmelerini iptal ettirmek için yaptıkları başvurularda karşılaştıkları zorlukları kuruma iletmeleri üzerine inceleme başlatıldı. Aylar süren incelemede, Telsim'in GSM Aboneliğine İlişkin Usul ve Esaslar Hakkındaki Yönetmelik'e aykırı davrandığı görüldü. TK de abone terkini zorlaştırdığı ve kurumu yanılttığı için Telsim'e para cezası verdi. Yönetmeliğe göre, usule uygun hat iptali bildiriminin yapıldığı gün, abonenin hattının işletmeci kuruluş tarafından kapatılması gerekiyor. Telsim, bu yöndeki istekleri "Borcunuz var diyerek" geri çeviriyordu. 
   
   
   
</TEXT>
</DOC>
