<DOC>
<DOCNO> 238851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo26.html </URL>
<DATE> 2004/05/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Samsunspor Saha dışındaki oyunlarda olmadığımızı tüm kamuoyu biliyor 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Samsunspor'un saha dışındaki oyunlarda olmadığını tüm kamuoyu biliyor'' dedi. 
     İnce, dün sahalarında 2-1 kazandıkları Çaykur Rizespor maçıyla ilgili yaptığı değerlendirmede, hiçbir zaman rakip takımların konumlarının kendilerine ölçüt olmadığını belirterek, Samsunspor'un bu düşünce içinde karşılaşmaya çıktığını söyledi. 
     Rakiplerinin bu maçtan en az bir puan beklentisi içinde olduğunu ve son dakikada gelen gol sonucu maçtan yenik ayrıldıklarını ifade eden İnce, bu sonuç sonrasında bazı Çaykur Rizesporlu yöneticilerin yaptıkları açıklamalara anlam veremediklerini kaydetti. 
     Samsunspor'un teşvik primi konusundaki tavrının net olduğunu belirten İnce, Çaykur Rizespor Genel Kaptanı Yılmaz Zehiroğlu'nun açıklamalarıyla ilgili bir soru üzerine ise ''Talihsiz bir açıklama, çok yanlış ifade edilmiş. Samsunspor'un saha dışındaki oyunlarda olmadığını tüm kamuoyu biliyor. Bu arkadaşın da bunları bilmesi gerekir. Bu tür söylentilerden çok rahatsızız'' diye konuştu. 
     
</TEXT>
</DOC>
