<DOC>
<DOCNO> 228722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo26.html </URL>
<DATE> 2004/04/05/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Galatasaray, Ankaragücü maçının hazırlıklarına Hagi'siz başladı... 
</HEADLINE>
<TEXT>

     Beşiktaş'a 2-1 yenilerek ligdeki mağlubiyet serisini sürdüren Galatasaray, Ankaragücü ile hafta sonunda yapacağı maçın hazırlıklarına teknik direktör Hagi'den yoksun olarak ara vermeden başladı. 
     Hagi'nin, Uluslararası Teknik Direktörlük Semineri'ne Pro-lisans semineri katılmak için sabah ülkesine gitmesi nedeniyle sarı-kırmızılı ekibi yardımcısı Metin Yıldız çalıştırdı. 
     Beşiktaş maçında 90 dakika oynayan futbolcular antrenmanda koşu yapmakla yetinirken, diğer futbolcular tek pas çalışmasının ardından çift kale maç oynadılar. 
     Antrenmana maçta dizine aldığı darbeye bağlı olarak ödem meydana gelen Orhan'ın yanı sıra, sakatlığı süren Emrah, Prates, gribal enfeksiyon geçiren Volkan katılmadı. Hasta olan ve tedavisi süren Bratu'nun yarın antrenmana çıkabileceği ifade edildi. 
     Uzun süredir sakatlığı süren Ergün'ün antrenmana çıkması ve takımla birlikte çalışması ise teknik heyeti sevindirdi. 
     
     TAFFAREL KALEDE 
     Kaleci antrenörlüğüne getirilen Taffarel, idmanın sonunda yapılan şut çalışmasında kaleye geçti. 
     Taffarel, futbolcuların bu bölümündeki isabetli şutları sonrasında gollere engel olamazken, sempatik hareketleriyle de dikkat çekti. 
     Galatasaray'ın golcü futbolcusu Hakan Şükür'ün kızları Zeynep Sude ve Buse, antrenmanda medya mensuplarının büyük ilgisini çekti. 
     
     FUTBOLCULARIN MORALİ İYİ 
     Galatasaray'da Beşiktaş karşısında alınan mağlubiyete rağmen futbolcuların neşelerinden fazla bir şey kaybetmedikleri dikkat çekti. 
     Teknik direktör Hagi tarafından oynadıkları futbolları övülen futbolcuların, idman sırasında zaman zaman neşeli tavırları gözlendi. 
     Bu arada Galatasaray İletişim Koordinatörü Turgay Vardar, Beşiktaş ile yaptıkları derbi maçın gözlemcisi Sabri Çelik'in, hakem Ali Aydın'a 6.9 puan verdiğini öğrendiklerini söyledi. 
     
     GÜRSOY, BERKANT İLE GÖRÜŞTÜ 
     Antrenmanı izlemeye gelen Galatasaray 2. Başkanı ve Futbol Şube Sorumlusu Ergün Gürsoy, henüz sözleşme yenilemeyen Berkant ile saha kenarında sohbet etti. 
     
</TEXT>
</DOC>
