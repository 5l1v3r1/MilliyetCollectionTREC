<DOC>
<DOCNO> 216518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko20.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti 26 Şubat'ta geliyor... 
</HEADLINE>
<TEXT>

     IMF Türkiye Masası Şefi Rıza Moghadam başkanlığındaki heyet, 26 Şubat Perşembe günü Türkiye'ye geliyor. 
     Hazine Müsteşarlığı'ndan yapılan açıklamada, IMF ile yürütülmekte olan stand-by düzenlemesinin 7. gözden geçirme çalışmalarının ilk bölümünün 12-21 Ocak tarihleri arasında tamamlandığı hatırlatıldı. 
     Açıklamada, görüşmelerin ikinci aşamasını gerçekleştirmek üzere IMF Türkiye Masası Şefi Moghadam başkanlığındaki heyetin 26 Şubat tarihinde Türkiye'ye geleceği belirtildi. 
     Heyetin 27 Şubat Cuma günü İstanbul'da temaslarda bulunacağı, daha sonra Ankara'da görüşmelerine devam edeceği bildirilen açıklamada, IMF heyetinin 12 Mart tarihinde Türkiye'den ayrılmasının beklendiği ifade edildi. Açıklamada şöyle denildi 
     ''Bu çalışmalarda, 2004 yılında asgari ücret ve emekli maaşlarındaki artış ile 2003 yılı vergi gelirlerinin beklenenin altında kalması sonucunda oluşan kamu maliyesindeki ilave kaynak ihtiyacının giderilmesi, kamu maliyesi alanında bugüne kadar gerçekleştirilen reform çalışmalarının desteklenmesi için önümüzdeki dönemde uygulamaya alınacak yapısal reform gündeminin diğer unsurları ile bankacılık sektörü ve özelleştirme alanındaki düzenlemeler üzerinde durulacaktır.'' 
     
     HANGİ KONULAR ELE ALINACAK 

     IMF Türkiye Daimi Temsilcisi Odd Per Brekk tarafından yapılan yazılı açıklamada, heyetin temasları sırasında 2004 yılında asgari ücret ve emekli maaşlarındaki artış ile 2003 yılı vergi gelirlerinin beklenenin altında kalması sonucunda, 2004 yılı faiz dışı fazla hedefinin tutturulması için gereken önlemlerin ele alınacağı bildirildi. 
     Açıklamada, IMF heyetinin temasları sırasında ayrıca ekonomik programın geri kalan bölümü için gereken yapısal reformların görüşüleceği bu alandaki görüşmelerde kamu maliyesinin uzun dönemde sağlamlığa kavuşturulması, bütçe yönetimi ve vergi tahsilinin güçlendirilmesi Bankacılık Düzenleme ve Denetleme Kurulu BDDK ile Tasarruf Mevduatı Sigorta Fonu'nun TSMF etkinlik ve bağımsızlığının pekiştirilmesi konularına odaklanacağı kaydedildi. 
     
</TEXT>
</DOC>
