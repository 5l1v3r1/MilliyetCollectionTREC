<DOC>
<DOCNO> 209718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur11.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış "Yargının en büyük sorunu siyasallaşmadır" 
</HEADLINE>
<TEXT>

     TBMM İnsan Haklarını İnceleme Komisyonu Başkanı ve AK Parti Nevşehir Milletvekili Mehmet Elkatmış, Türkiye'de yargının en büyük sorununun siyasallaşma olduğunu ileri sürdü. 
     Elkatmış, Türkiye'de her kesimin adaletin yansız olması beklentisi içinde olduğunu, Yargıtay Başkanı Eraslan Özkaya'nın Türkiye'de yargı bağımsız değil sözlerine katılmadığını ifade etti. 
     Yüksek yargı organlarının, yasaları çağdaş ve uluslararası standartlara uygun, evrensel hukuk kuralları içinde yorumlamaları gerektiğini kaydeden Elkatmış, şunları söyledi 
     "Türkiye'de yargının bağımsız olmadığını söylemek doğru bir şey değildir. Sadece Adalet Bakanı ve müsteşarının 7 kişilik komisyonda bulunması, adalet teşkilatının bağımsızlığına gölge düşürmez. Türkiye'de adalet bağımsızdır. Asıl problem yansız olunması değil yargının siyasallaşmasıdır. Siyasallaşmanın önüne geçilmesi için, yargının kendi iç dinamiği içerisinde bu sorunu çözüme ulaştırması gerekiyor. Yargıtay'ın yasaları çağdaş ve tarafsız bir şekilde yorumlaması gerekiyor. Ama Yargıtay da diğer mahkemeler de bunu yapmıyor." 
     
</TEXT>
</DOC>
