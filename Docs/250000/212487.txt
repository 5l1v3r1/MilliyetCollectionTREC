<DOC>
<DOCNO> 212487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/siyaset/siy06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetelerin 'ticari sırrı' kalmayacak 
</HEADLINE>
<TEXT>

   Tasarıya göre TBMM'nin yapacağı soruşturmalarda, yargı organlarınca istenmesi halinde ticari sırlar verilecek, vermeyenler hapisle yargılanacak 
   Gökçer Tahincioğlu 

   Ankara 

   
   Adalet Bakanlığı tarafından hazırlanan Devlet Sırları Kanunu Tasarısı ve Ticari Sırlar Hakkında Kanun Tasarısı taslaklarında "devlet sırrı" ve "ticari sır" kavramları yeniden tanımlandı. "Çok gizli" ve "gizli" şeklinde nitelendirilen devlet sırrı niteliğindeki belgelerin en erken 30 yıl içinde bu niteliğini kaybedeceği belirtildi. Bakanlık, üzerinde uzun süredir çalıştığı taslakları tamamlayarak, yaklaşık 50 kurum ve kuruluşa görüşlerini almak için gönderdi. 
   
   'Devlet sırrı' tanımı 
   "Devlet sırrı" şöyle tanımlandı "Yetkili bulunmayan kişilerce hakkında bilgi sahibi olunması halinde, devletin güvenliği, milli varlığı, bütünlüğü, anayasal düzeni ve dış ilişkilerini tehlikeye düşürecek her türlü bilgi ve belgelerdir." Bazı düzenlemeler şöyle 
   Devlet sırrı tanımı içinde yer alan belgeler "çok gizli", bu nitelikte olmayan ancak gizli kalması gereken istihbari, askeri, ulusal ekonomi vb. belgeler "gizli" sayılacak. 
   Cumhurbaşkanlığı, Bakanlar Kurulu, bakanlıklar, Genelkurmay Başkanlığı, MGK, misyon şefleri ve MİT, devlet sırrı niteliğindeki belgeleri belirleme hakkına sahip olacak. 
   Belgeler 2 yılda bir gözden geçirilecek, niteliklerini koruyup korumadıklarına bakılacak. Gizlilik kararları kaldırılmadığı sürece "çok gizli" belgeler en erken 30, "gizli" belgeler 10 yıl sonunda normal evrak sayılacak. 
   Belgeyi tesadüfen bulanlar yetkili merciye getirmeye zorunlu olacak. 
   Yetkili amirler, yargı tarafından istenen "çok gizli" belgeleri, gerekçesini belirterek vermeyebilecek. 
   Belgelerin gizliliğini ihlal edenler 3 yıla kadar hapisle yargılanacak. 
   
   Ticari sırlar üçe ayrılacak    Tİcarİ sır "rakiplerince bilinmemesi, üçüncü kişilere açıklanmaması gereken mali, iktisadi, kredi ve nakit durumu, AR-GE çalışmaları, hammadde kaynakları, fiyatlandırma politikaları, pazar payları, sözleşme bağlantıları vb." diye tanımlandı. Taslakta şunlar yer aldı 
   Ticari sırlar "banka", "ticari" ve "müşteri" olmak üzere üçe ayrılacak. 
   TBMM'nin "gizli" yapacağı soruşturmalar, oturumlar, komisyon toplantıları, yargı organları ve denetim elemanlarınca istenmesi halinde ticari sırlar verilecek, vermeyenler bir yıla kadar hapisle yargılanacak. 
   Çete suçlarına ilişkin soruşturmalar sırasında bu bilgiler saklanamayacak. 
   Sırrı bilen yetkililer, görevden ayrıldıktan sonra bile olsa sırrı üçüncü kişilere açıklarlarsa, 6 aydan 1 yıla kadar hapisle yargılanacak. 
   
</TEXT>
</DOC>
