<DOC>
<DOCNO> 234540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy07.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Kıbrıs'ta kepenk indirecek 
</HEADLINE>
<TEXT>

      
   BM Genel Sekreteri Kofi Annan'ın Kıbrıs Özel Temsilcisi Alvaro De Soto, Annan Planı'na "evet" oyu veren Kıbrıs Türklerinin, kendi hatası olmayan bir durumun bedelini ödememesi gerektiğini belirterek, "Uluslararası toplum bunun için çaba göstermeli" dedi. 
   Ledra Palas'ta düzenlediği basın toplantısında, Annan'ın referandum sonuçlarına ilişkin görüşlerini aktaran De Soto, Genel Sekreter'in her iki kesimin kararına da saygılı olduğunu söyledi. Son birkaç yıldır devam eden çabaların bir hedefi olduğunu, ancak bu hedefe ulaşılamadığını kaydeden De Soto, "Tarihi bir fırsat kaçırıldı. Bu sonuç ile adanın bölünmüşlüğü, askerlerin varlığı sürecektir" diye konuştu. Plana "evet" diyen Türk tarafının, AB'ye katılımın faydalarını paylaşamıyor olmasından üzüntü duyduklarını da kaydeden De Soto, "Kıbrıs halkına kendi geleceklerine ilişkin değerlendirme fırsatı verildiği için memnunum. Önümüzdeki günlerde bir dizi veda görüşmesi yapacağım. Daha sonra New York'a dönüp Annan'a raporumu sunacağım. Burada kurulan büromuz da kapatılacak. Ben ve arkadaşlarımın Kıbrıs'ta çalışmaktan mutluluk duyduğumuzu aktarmak isterim" şeklinde konuştu. 
   
   
   
</TEXT>
</DOC>
