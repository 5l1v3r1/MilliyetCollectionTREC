<DOC>
<DOCNO> 247121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko14.html </URL>
<DATE> 2004/06/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şener zam ile ilgili söylentilere açıklık getirdi... ''Ne zammı '' 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, IMF'nin tekel ve akaryakıt ürünlerine zam istediğine ilişkin haberleri doğrulamazken, ''ne zammı ...Henüz IMF ile yapılan görüşmelerde buna benzer bir noktanın ortaya çıkmış olabileceğini düşünmüyorum'' dedi. 
     Şener, öğrencilerle söyleşi için geldiği Hafsa Sultan Koleji'nde gazetecilerin sorularını yanıtladı. 
     Bir gazetecinin, basındaki ''IMF'nin 300 trilyon liralık açık tespit ettiği ve bunun kapatılması için Tekel ile akaryakıt ürünlerine zam yapılmasını istediğine'' ilişkin haberleri hatırlatması üzerine, Başbakan Yardımcısı Şener şunları söyledi 
     ''Bütçe gelişmeleriyle ilgili olarak Maliye Bakanı bir basın toplantısı yapmış ve ilk beş ay itibarıyla bütçe verileri hakkında açıklamalarda bulunmuştu. Yapılan açıklamalar çerçevesinde olayı değerlendirecek olursak, hükümet bütçe disiplinine önem vermektedir. Bunun neticesinde geldiğimiz nokta itibarıyle, ilk beş ayda bütçe uygulamaları gayet iyi gitmektedir. Kamu gelirleri ve giderlerindeki trend, öngördüğümüz şekildedir. 
     Faiz dışı fazla hedefi, yine aynı şekilde gerçekleşecek durumdadır. Dolayısıyla bir problem gözükmüyor. Ama bugün bazı gazetelerde bir haber gördüm. Henüz IMF ile yapılan görüşmelerde buna benzer bir noktanın ortaya çıkmış olabileceğini düşünmüyorum. Çünkü görüşmeler, müşterek çalışmalar devam ediyor. Geldiğimiz nokta itibarıyla bütçe dengelerinde herhangi bir sorun yoktur.'' Gazetecilerin ''hükümetin gündeminde zam yok diyebilir miyiz'' sorusunu da Bakan Şener, ''şimdi basın nedense bu tip haberlere çok ilgi duyuyor, kamuoyu da ilgi duyuyor. Kamuoyu ilgi duyunca, basın da kamuoyunun ilgi duyduğu şeyleri iletmeye çalışıyor. Bugün itibariyle olaylara baktığımızda, herşeyin iyiye gittiğini söylüyorum ben'' şeklinde yanıtladı. 
     Bir gazetecinin ''yani zam yok'' diye üstelemesi üzerine Bakan Şener, ''ne zammı '' derken, bu yanıt gülüşmelere neden oldu. 

     
</TEXT>
</DOC>
