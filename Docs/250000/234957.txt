<DOC>
<DOCNO> 234957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo09.html </URL>
<DATE> 2004/04/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Serdar Bilgili başkanlığı bıraktı... 
</HEADLINE>
<TEXT>

     Fenerbahçe yenilgisi Beşiktaş'ı karıştırdı. Herkes Lucescu'nun istifasını beklerken, Beşiktaş Başkanı Serdar Bilgili bu sabah görevini bıraktı. 
     Bilgili, Akaretler'deki kulüp binasında düzenlediği basın toplantısında, Fenerbahçe maçında kendisine ağır küfürler edildiğini belirterek, ''Bu küfürler numaralı tribünden, VIP'ten, Beşiktaş kongre üyelerinin ağırlıklı olduğu yerlerden geldi. Bunları hak etmedik. Bizler onurlarıyla yaşayan insanlarız. Onurlu insanlar bunları hazmedemez'' dedi. 
     Bugüne kadar başladığı hiçbir işi yarım bırakmadığını, ancak küfürlerin kendisine, ailesine ve Beşiktaş Kulübü başkanlık koltuğuna yapıldığını ifade eden Bilgili, 'Biz, o insanlara hizmet etmek için göreve geldik. Beşiktaş başkanlık koltuğunda oturuyorum. O koltuğa hakarete izin vermeyeceğim. Bunu hak etmedik. Asıl acı olan, küfürler edilirken, kimsenin karşı çıkmaması. O nedenle bir ay içinde Beşiktaş'ı olağanüstü genel kurula götürme kararı aldım. Aday olmayacağım, kararım kesindir'' diye konuştu. 
     Bilgili, şöyle devam etti 
     ''Böyle bırakmak istemezdim. Beşiktaş kupa kaldırırken görevi bırakmayı isterdim. Elbette bizler de hatalar yaptık. Ama iyi niyetle iş yaptık. Devletle iş yapmadım, ihale almadım. Beşiktaş'ı kişisel çıkarlarım için kullanmadım. 28 yaşımdan 40 yaşıma kadar işimi, ailemi, kızımı ihmal ettim. Dünkü maçta aileme, onuruma çok ağır hakaretler edildi. 
     Geride dört dörtlük bir kulüp bırakıyorum. Bu kararı yönetimle görüşmeden aldım. Öğleden sonra yönetim kurulunu toplayacak ve olağanüstü genel kurul kararını alacağız. Bazı arkadaşlarımla görüştüm. Onlar da bu kararımı destekliyor.'' 

     
</TEXT>
</DOC>
