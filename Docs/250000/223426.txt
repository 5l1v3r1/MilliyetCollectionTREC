<DOC>
<DOCNO> 223426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun55.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız baskları, Bremer'in tatil evini bastı 
</HEADLINE>
<TEXT>

     Bir grup Fransız Baskı, Irak'taki Amerikalı sivil yetkili Paul Bremer'in Fransa'daki tatil evini bastı. 
     Bask milliyetçi hareketi Abertzaleen Batasuna üyesi 15 kadar kişi, Bremer'in, ülkenin güneybatısındaki Saint Jean de Luz kasabasında bulunan evinin giriş kapılarına tırmanarak, havaifişek ve torpil ateşledi. 
     Grubun sözcüsü, ''ABD'nin Irak halkına yaşattığı savaşı simgelemek istediklerini'' söyledi. 
     Sözcü, ''Bu eylemi Paul Bremer'in tatil evinde yapmak istedik, çünkü burası Bremer'in Irak savışını unutmak için geldiği yer. Ona, buraya geldiğinde de Irak halkının tepesine bombaların yağmaya devam ettiğini hatırlatmak istedik'' dedi. 
     Savaş karşıtı gruplar, Irak savaşının birinci yıldönümü olan Cumartesi günü savaşa karşı çok büyük bir gösteri düzenlemeyi planlıyor. 
     
</TEXT>
</DOC>
