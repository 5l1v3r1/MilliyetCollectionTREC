<DOC>
<DOCNO> 226409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur15.html </URL>
<DATE> 2004/03/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Öfkeli koca, boşanma davası açan eşini öldürdü... 
</HEADLINE>
<TEXT>

     Adapazarı'nda bir kişi, boşanma davası açan karısını tabancayla vurarak öldürdü. 
     Yenigün Mahallesi'nde meydana gelen olayda, kocasından boşanmak üzere 4 ay önce dava açan ve annesinin evinde yaşamaya başlayan Reyhan Kırcan 24 , oy kullanıp eve döndüğünde, kapıda kendisini bekleyen eşi Turan Kırcan 27 ile karşılaştı. 
     Turan Kırcan, eşiyle bir süre konuştuktan sonra tabancasını çıkartıp, ateş etmeye başladı. Silah sesi üzerine evden çıkan Reyhan Kırcan'ın kardeşleri Elvan ve Erdal Kara'yı gören Turan Kırcan kaçtı. Başından vurulan genç kadın ise olay yerinde hayatını kaybetti. 
     Olay sonrasında kentin giriş ve çıkış noktalarını kontrol altına alan polis, zanlıyı yakalamaya çalışıyor. 
     
     TEHDİT MESAJI İDDİASI 
     Ablasının ölümüne tanık olan Elvan Kara''nın polise verdiği ifadede, ''Eniştem bize sürekli tehdit mesajları çekiyordu, sonunda böyle oldu'' dediği öğrenildi. 
     Görgü tanığı olarak dinlenen mahalle sakinleri de çiftin tek çocukları Cemre'nin velayeti konusunda sık sık tartıştığını söylediler. 
     Bu arada, kızıyla evden çıkan, ancak oy kullanmak için sırada beklediği için geç dönen anne Necla Kara olayı öğrendiğinde sinir krizi geçirdi. Anne Kara, polis aracıyla Sakarya Devlet Hastanesi'ne kaldırılarak tedavi altına alındı. 
     
</TEXT>
</DOC>
