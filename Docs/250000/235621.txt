<DOC>
<DOCNO> 235621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo06.html </URL>
<DATE> 2004/04/28/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Beşiktaş'ta Yasin Sülün de sezonu kapadı... 
</HEADLINE>
<TEXT>

     Beşiktaş'ta, kart cezalıları ve sakatlıklar nedeniyle kadro kurmakta zorluk çeken teknik direktör Mircea Lucescu'ya bir kötü haber de sakat olan Yasin Sülün ve kaleci Cordoba'dan geldi. 
     Sol alt baldırında lif kopması olan Yasin Sülün'ün sezonu kapadığı, kaburgasında zedelenme olan Cordoba'nın ise Adanaspor maçında forma giyemeyeceği açıklandı. 
     Kulüp doktoru Ayhan Optur, A.A muhabirine yaptığı açıklamada, Yasin ve Cordoba'nın tedavilerine başlandığını belirterek, ''Yasin kalan 3 maçta da oynayamayacak. Durumu ciddi. Cordoba da Adanaspor maçında kaburgasındaki ezilme nedeniyle görev alamayacak'' dedi. 
     Dr. Optur, takımda bu iki futbolcunun dışında ciddi sakatlığı bulunan oyuncu olmadığını da sözlerine ekledi. 
     
     LUCESCU SIKINTIDA 
     Fenerbahçe'ye yenilerek şampiyonluk şansını yitiren, lig ikinciliği umutlarını da oldukça zora sokan Beşiktaş'ta, Lucescu kalan 3 maç için kadro kurmakta zorlanacak. 
     Daha önce sakatlıkları nedeniyle sezonu kapayan Kaptan Tayfur ve Ahmed Hassan'dan sonra Yasin Sülün'ün de sezonu kapaması, Cordoba'nın Adanaspor maçında oynayamayacak olması, Sergen ile Zago'nun da sarı kart cezalısı olmaları nedeniyle Rumen teknik adam, kadroda büyük ölçüde değişikliğe gitmek zorunda kalacak. 
     Kaleyi Adanaspor maçında Ramazan'ın koruyacağı öğrenilirken, savunmada Emre, Ronaldo, Ahmet Yıldırım'ın oynaması, orta sahada Okan, Giunti, Ümit, Pancu, İbrahim, ileri ikilide ise Tümer ve Ilie'nin forma giymesi bekleniyor. 
     
</TEXT>
</DOC>
