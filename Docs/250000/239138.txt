<DOC>
<DOCNO> 239138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo39.html </URL>
<DATE> 2004/05/11/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Beşiktaş'ta Çaykur Rizespor maçı hazırlıkları... 
</HEADLINE>
<TEXT>

     Beşiktaş, Çaykur Rizespor ile yapacağı sezonun son maçının hazırlıklarına, bir günlük iznin ardından başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmanda siyah-beyazlılar, pas çalışmasının ardından çift kale maç oynadı. 
     Sakatlıkları nedeniyle sezonu kapayan Tayfur, Ahmed Hassan, Yasin Sülün ve Pancu'nun yanı sıra son maçta sarı kart cezası nedeniyle forma giyemeyecek olan ve Romanya'ya giden Ilie antrenmana katılmadı. Akçaabat Sebatspor maçında sağ elinden sakatlanan Sergen ise antrenmanda takımdan ayrı koşu yaptı. 
     Kulüp doktoru Ayhan Optur, Sergen'in sağ el 3. parmağında zedelenme olduğunu, Çaykur Rizespor karşısında forma giyip giyemeyeceğinin henüz netlik kazanmadığını söyledi. 
     Siyah-beyazlılar, yarın yapacakları antrenmanla Çaykur Rizespor maçının hazırlıklarını sürdürecek. 
     
     DEMİRÖREN'İN EGE TURU 
     Beşiktaş Kulübü'nün başkan adaylarından Yıldırım Demirören, yarın Balıkesir ve İzmir'de kongre üyeleriyle buluşacak. 
     Demirören, olağanüstü genel kurul öncesi, yarın önce Bandırma ve Balıkesir, ardından da İzmir'e giderek, buralardaki kongre üyelerine projelerini anlatacak, görüşlerini alacak. 
     
</TEXT>
</DOC>
