<DOC>
<DOCNO> 209625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun36.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
UBP, KKTC'li 3 bakan için Anayasa Mahkemesi'ne gidiyor 
</HEADLINE>
<TEXT>

     KKTC'de anamuhalefet Ulusal Birlik Partisi UBP , Cumhurbaşkanı Rauf Denktaş tarafından 13 Ocak'ta onaylanan ve programı bugün Cumhuriyet Meclisi'ne sunulan Cumhuriyetçi Türk Partisi CTP -Demokrat Parti DP koalisyon hükümetinin ''15 günlük anayasal sürede kurulmadığı'' ve dıştan atanan DP'ye bağlı 3 bakanın ikamet koşullarına uymaması nedeniyle yasal şartları taşımadığı gerekçesiyle Anayasa Mahkemesi'ne başvuruyor. 
     Bu amaçla hukuki çalışma başlatan ve Avukat Fuat Veziroğlu'nu görevlendiren UBP, gerekli hazırlıkların yapılmasından sonra 26 Ocak Pazartesi günü Anayasa Mahkemesi'ne başvuracak. 
     Konuyla ilgili gazetecilerin sorularının yanıtlayan UBP Genel Başkanı Derviş Eroğlu, ''Dıştan atanan arkadaşların durumu bize göre yasal değil. Ayrıca, bu hükümet 15. günün son dakikalarında onaylandı. Eksik onaylanmış bir Bakanlar Kurulu listesi... 15 günü aşmış olarak kabul ettiğimiz için dava açıyoruz. Konuyu avukata havale ettik. Bu konuda bir prosedür var. Şimdi onu yapıyorlar'' dedi. 
     Cumhurbaşkanı Rauf Denktaş'ın da Anayasa Mahkemesi'nden görüş alması gerektiğini belirten Eroğlu, ''Sayın cumhurbaşkanımız bir hukukçudur. İlgili yasaları incelediği zaman, bunun mümkün olmadığını bizden daha iyi takdir etmesi gerekir. Ama ilgili parti başkanları ısrar ettiği zaman, Sayın Cumhurbaşkanı ancak Anayasa Mahkemesi'ne sormakla karşı karşıya kalır. Bunu yaptı mı onu bilmiyorum'' diye konuştu. 
     
     ''BİLEREK HATADA ISRAR EDİYOR'' 
     Cumhurbaşkanı Denktaş'ın konuyla ilgili olarak Başsavcı ile ortak toplantı yaptığını, bu toplantının ardından Başsavcı'nın görüşünü açıkladığını anlatan Eroğlu, ''koalisyon ortakları Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın anayasaya ve seçim yasasına aykırı bir hareket içinde olduklarının bilincinde olduklarını'' kaydetti. 
     Eroğlu, şöyle konuştu 
     ''Başsavcı'nın görüşünü yok saymak, hatada bilerek ısrar etmektir. Sayın Serdar Denktaş hatada ısrar ederek kendi iç bünyelerindeki sorunları aşmayı hedefliyor. Yaptığının doğru olmadığını benim kadar o da biliyor. Hatada ısrar edip dıştan atanan bu arkadaşları bu şekilde ortada bırakmak doğru değil. Neticede KKTC'de milletvekilleri arasında da, dıştan da bakan olarak görevlendirebilecekleri insanlar vardır.'' 
     
     YURT DIŞINDA YAŞAYANLARIN DURUMU 
     Yurt dışında yaşayan Kıbrıslı Türklerin KKTC'de bakanlık yapmasına yasal kurallar içinde olduğu sürece karşı çıkmalarının mümkün olmadığını belirten Eroğlu, ''Anayasayı ve Seçim Yasası'nı değiştirebilir miyiz konusu ayrı bir konu. Bu ilerde yapılabilecek bir konu. Mevcut olan elimizdeki yasal mevzuat ve uygulamaların buna uygun olması gerekir'' dedi. 
     Kıbrıs Türkünün KKTC'deki nüfusundan fazlasının yurt dışında yaşadığına dikkati çekerek, bu şartlarda yurt dışında yaşayan KKTC vatandaşlarının seçme ve seçilme hakkına sahip olmamalarının yeni bir tartışma başlatacağını söyleyen Eroğlu, ''Bu hatada ısrar edersek, o zaman mevcut bu hataların da düzeltilmesi ve vatandaş olan herkese seçme seçilme hakkı vermek gerekecek. Bu doğru mu yanlış mı olur, bunun tartışması başlayacak'' diye konuştu. 
     
</TEXT>
</DOC>
