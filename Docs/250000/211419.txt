<DOC>
<DOCNO> 211419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun10.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisinin başörtüsünü çekerek çıkaran öğretmen yargılanıyor 
</HEADLINE>
<TEXT>

     İngiltere'de, öğrencisinin başörtüsünü çekerek çıkardığı ve İslam'a hakaret ettiği öne sürülen ortaokul öğretmeninin yargılanmasına başlandı. 
     İlk duruşmada, öğretmen Hazel Dick'in 43 , öğrencisinden ders sırasında başörtüsünü çıkartmasını istediği, öğrenci örtüyü tutan iğneleri çıkarmaya çalıştığı sırada da sinirlenerek duruma müdahale ettiği iddia edildi. 
     Bu sırada açık olan çengelli iğnenin yüzünde çiziklere yol açtığını belirtilen, adı açıklanmayan 15 yaşındaki kız öğrenci, öğretmenin bir yandan da kendisine hakaretler yağdırdığını öne sürdü. 
     Hazel Dick ise öğrencisinin başörtüsü takmasına itiraz etmediğini, ancak örtünün üniformaya uygun renkte olmamasına kızdığını savundu. 
     Davada tanıklık yapan diğer öğrenciler de öğretmenlerini suçlarken, Dick'in başörtüsünü sinirle çekiştirdiğini, bu sırada da genç kıza, ''Senin dinin sana saygılı olmayı öğretmiyor mu Senin Allah'a duyduğun saygı benim pabuçlarıma duyduğumdan fazla değil. Bu İslam dediğiniz büyük bir şakadan ibaret'' diye bağırdığını söyledi. 
     Olayın, genç kızın olanları okul müdürüne anlatmasıyla ortaya çıktığı ve aynı gün Dick'in evini ziyaret eden polisin kendisini sorgulamak üzere karakola götürdüğü belirtildi. 
     Duruşma, tanıkların dinlenmesi için ileri bir tarihe ertelendi. 
     
</TEXT>
</DOC>
