<DOC>
<DOCNO> 210447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo33.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Akçaabat Sebat'tan çekiniyor 
</HEADLINE>
<TEXT>

     Denizlispor Teknik Direktörü Giray Bulak, Akçaabat Sebatspor maçının kendileri için kolay olmayacağını belirterek, ''Bu tür rakiplere karşı hep zorlandık'' dedi. 
     Kamp çalışmalarının iyi geçtiğini ve ikinci yarıya iyi bir başlangıç yapmak istediklerini ifade eden Giray Bulak, kendi sahalarında oynama avantajını kullanıp ilk yarının sonlarına doğru bir çıkış yakalayan Akçaabat Sebatspor'u yenmek istediklerini söyledi. 
     İlk yarıda kendi sahalarında yaptıkları Çaykur Rizespor, Diyarbakırspor ve Adanaspor maçlarında 7 puan yitirdiklerini hatırlatan Bulak, şöyle konuştu 
     ''Bu tür rakiplere karşı hep zorlandık. Dolayısıyla Akçaabat Sebatspor maçı da bizim için zor olacak. Kazanmak istiyorsak, tempo yapmamız ve dengeli oynamamız gerekiyor. Rakibin kim olduğuna bakmadan gücümüzü sahaya yansıtmalıyız.'' Bulak, tendon bağlarında sorunu olan Mustafa Keçeli'nin bu maçta oynamayacağını da kaydetti. 
     
     GENÇLERE FIRSAT 
     Ara transferde takımdan 7 oyuncunun ayrıldığının, buna karşılık Ankaragücü'nden Burak ve İstanbulspor'dan Boliç ile anlaşma sağlandığının hatırlatılması üzerine Bulak, ''Problem yok. Gençlerin önünü açıyoruz. Onlara fırsat tanıyoruz'' yanıtını verdi. 
     
</TEXT>
</DOC>
