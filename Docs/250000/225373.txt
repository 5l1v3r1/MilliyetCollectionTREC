<DOC>
<DOCNO> 225373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/spo06.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolunda devrim 
</HEADLINE>
<TEXT>

   Kulüpler Birliği, gelecek sezondan itibaren tüm futbolcuların aldıkları gerçek paraları beyan etme, ayrıca yüzde 15'lik gelir vergilerini de oyuncularına ödetme kararı aldı 
      CEMAL ERSEN 

   
   Karar gizli tutuldu 
   KULÜPLER Birliği, gelecek sezondan itibaren transferde resmi sözleşmelere futbolcuların aldıkları gerçek paraları beyan etme, bu ücretlerin vergisini de oyuncuların ödemesi kararı aldı. Birliğin 15 gün önce İstanbul'da yapılan toplantısında alınan ve son derece gizli tutulan kararın futbolda büyük tartışmalara yol açacağı bildirilirken, Federasyon ve Maliye Bakanlığı'nın "bu şok" gelişmeye sıcak baktığı öğrenildi. 
   
   Hepsi imzasını attı 
   GENÇLERBİRLİĞİ Başkanı İlhan Cavcav tarafından gündeme getirilen, Kulüpler Birliği Başkanı Cemal Aydın tarafından desteklenen ve diğer 16 kulüp başkanı ile temsilcisinin onay verdiği kararın, yapılacak ilk toplantıda kamuoyuna açıklanacağı bildirildi. Söz konusu prensip kararına göre futbolcuya ödenen net para federasyona ibra edilen sözleşmede aynen yazılacak, yıl içerisinde ödenecek primlerin de miktarı resmi makamlarla bildirilecek. 
   
   Rezerv Lig kuruluyor 
   FUTBOLCULARDAN alınan gelir vergisinin yüzde 15'e indirilmesi ve 2007 yılına kadar bu uygulamanın devam etmesi yolundaki yasa değişikliğini gözönüne alan birliğin, Maliye Bakanlığı ile meydana gelen ihtilafları ortadan kaldırmak için bu kararı aldığı vurgulandı. Ayrıca, gelecek sezondan itibaren "rezerv lig" uygulamasına geçilmesi için görüş birliğine varıldığı, PAF liginin ise bölgesel hale getirileceği öğrenildi. 
   
   Tek gerçek beyan Beşiktaş'ın    FUTBOLCULARLA ilgili tüm beyanlarını gerçek olarak yapan tek kulüp olan Beşiktaş, Ahmed Hassan'ı iki yıllık 2 milyon dolar, Okan'ı üç yıllık 1.2 trilyon lira, Ilie'yi 6 aylık 735 bin Euro, Pancu'yu 4 yıllık 835 bin dolar, Sinan'ı ise 1.1 trilyon lira olarak göstermişti. Yeni uygulamaya göre Hassan 300 bin dolar, Pancu 124 bin 250 dolar, Ilie 111 bin 25 Euro, Okan 180 milyar lira, Sinan ise 165 milyar liralık vergiyi cebinden ödeyecek. 
   
   'Kazanan ödesin'    FUTBOLCULARIN gerçek beyan vermesi ve vergilerini kendileri ödemesi konusundaki fikri ortaya atan İlhan Cavcav, bu şekilde devletin vergi kaybının önleneceğini savundu. Cavcav, "Yıllardır devlet zarar etti. Oyuncuların vergilerini ödeme yükümlülüğünü üzerine alan kulüpler de borç nedeniyle batma noktasına geldi. Oyuncular artık kazandığı paranın vergisini ödemeli" dedi. 
   
   
</TEXT>
</DOC>
