<DOC>
<DOCNO> 241158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun19.html </URL>
<DATE> 2004/05/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şaron'un yeni planı 'aşamalı' çekilme... 
</HEADLINE>
<TEXT>

     İsrail Başbakanı Ariel Şaron'un üzerinde çalıştığı Gazze'den çekilmeyle ilgili yeni planında, Gazze Şeridi'nden aşamalı olarak çekilmenin öngörüldüğü bildirildi. 
     Hükümet kaynaklarından edinilen bilgiye göre, hükümetin bu planı prensipte kabul etmesinin ardından, her aşama için ayrı ayrı onay vermesi istenecek. 
     Bu plan uyarınca, ilk aşamada İsrail ordusu Gazze Şeridi'nde bulunan Netzarim, Kfar Darom ve Morag yerleşim birimlerini boşaltacak. 
     Daha sonraki aşamalarda, ordu Guş Katif yöresindeki yerleşim birimlerinden ve Batı Şeria'nın kuzeyindeki yerleşim birimlerinden çekilecek. Bu işlemlerin her aşamasının hükümetçe onaylanması gerekiyor. 
     Son aşamada ise, İsrail'in operasyon düzenlediği Refah bölgesindeki ''Philadelphi'' tampon bölgesi haricinde bölgenin tümünden çekilme öngörülüyor. 
     Planın ilk halinin aksine, yeni şeklinde, boşaltılan yerleşkelerdeki evlerin yıkılması, ancak fabrikalara ve altyapı tesislerine dokunulmaması öngörülüyor. 
     Adını açıklamayan İsrailli bir yetkili, bu konuda henüz hiçbir karar alınmadığını kaydederek, aşama aşama çekilme sayesinde, her aşama sonunda Filistinlilerin tepkisini ölçebileceklerini kaydetti. 
     İsrailli kabine üyeleri daha önce, Şaron'un, yeni planını hükümete sunmadan önce bütün bakanlarla görüşmek istediğini, bu görüşmelerin 3 hafta kadar sürebileceğini söylediğini belirtmişlerdi. 
     Şaron'un Gazze Şeridi'nin tamamıyla Batı Şeria'daki 4 yerleşim biriminden çekilme planı, 2 Mayıs'ta Likud partisi üyeleri arasında yapılan oylamada reddedilmişti. 
     
</TEXT>
</DOC>
