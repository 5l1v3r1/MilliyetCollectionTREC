<DOC>
<DOCNO> 224204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun23.html </URL>
<DATE> 2004/03/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Alman SPD'nin yeni genel başkanı Müntefering... 
</HEADLINE>
<TEXT>

     Almanya'da iktidardaki Sosyal Demokrat Parti'nin SPD olağanüstü kurultayında, Başbakan Gerhard Schröder tarafından parti genel başkanlığına önerilen SPD Federal Meclis Grubu Başkanı Franz Müntefering, oyların yüzde 95,11'ini alarak bu göreve seçildi. 
     Başkent Berlin'de düzenlenen kurultayda yapılan oylamada, kullanılan 473 oyun 2'si geçersiz sayıldı. Müntefering, 22 ''Hayır'' oyuna karşı 448 ''Evet'' oyu ile genel başkan oldu. Oylamada bir delege çekimser kaldı. 
     Oylamadan sonra, Başbakan Schröder ve Müntefering birbirlerine karşılıklı tablo hediye ettiler. 
     Müntefering, seçimden önce yaptığı konuşmada, terörizme karşı uluslararası alanda işbirliği yapılması gerektiğini, bu konuda Federal İçişleri Bakanı Otto Schily'nin çabalarını takdir ettiğini belirtti. 
     Yurtdışında görev yapan Alman askerlerinin de dünyada barış ve özgürlük için çaba harcadıklarını kaydeden Müntefering, ''Terörizmle mücadele için terörizmin kaynağının kurutulması gerekir. Bu nedenle dünyadaki sefalet ortadan kaldırılmalı'' dedi. 
     Alman hükümetinin Irak konusunda aldığı kararı da takdir ettiğini ifade eden Müntefering, ''Her zaman güçlü olanın dediğinin kabul edilmemesi gerekir diye düşündük'' şeklinde konuştu. 
     SPD ile Birlik90 Yeşiller Partisi tarafından cumhurbaşkanı adayı olarak gösterilen Gesine Schwan'a da başarılar dileyen Müntefering, ''Almanya'ya bir kadın cumhurbaşkanı yakışır'' dedi. 
     Muhalefette geçirdiği günlerden de söz eden Müntefering, ''Muhalefette olmak kötü. Bırakın muhalefeti diğerleri yapsın. Biz ülkeyi yönetmek istiyoruz'' şeklinde konuştu. 
     
</TEXT>
</DOC>
