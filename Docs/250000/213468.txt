<DOC>
<DOCNO> 213468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/yazar/civaoglu.html </URL>
<DATE> 2004/02/06/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Etik şifresi 
</HEADLINE>
<TEXT>

   
   Cürüm .. Eski Başbakan "naylon kadro" ile 7 memur çalıştırdığı için 18 ay hapis ve 10 yıl siyasetten men cezası yedi. Türkiye'de 10 binlerce bankamatik memur var. Hiçbir iş yapmazlar. 
   Hatta işyerlerine bile uğramazlar. Aydan aya bankamatikten maaş çekerler. 
   Onlara bankamatik memur denir. 
   Utanmaz, sıkılmazlar. 
   Onları, devlet kadrolarına yıllar boyunca gelip giden başbakanlar, bakanlar, belediye başkanları, politika kodamanları yığmışlardır. Onlar da utanmaz, sıkılmaz bu yaptıklarından. 
   Onlara da bu yaptıklarının hesabı sorulmaz. 
   Sanki her gelen iktidarın "bankamatik memur kontenjanı" varmış gibi, bu asalaklar için devlet soygunu sürer. 
   Destek alımıyla, tütün balyalarının depolarda çürümeye bırakıldıkları gibi, bankamatik memurlar da bürokraside fermantasyona bırakılır. 
   Zamanı dolduğunda bankamatik emekli olurlar. 
   
   1 numaraydı    Yazının başına dönelim. 
   Naylon kadro ile 7 memurun çalışmasına göz yumduğu için 18 ay hapis ve 10 yıl siyaset yasağı cezası alan politikacı, Fransa'nın eski başbakanı Alain Juppe'dir. 
   Bordeaux Valisi ve iktidardaki Ulusal Halk Hareketi Genel Başkanı Juppe, Fransa'nın en etkin ve saygın politikacılarından biridir. 
   Jacques Chirac'ın "mahkumiyet kararından" sonra, onu tanımlayışı ile ülkenin en parlak, en dürüst, en yetenekli devlet adamları arasında en öndedir." 
   Chirac'tan sonra, cumhurbaşkanı seçilmek için en kuvvetli adaydı. 
   Şimdi ise, beklenti, bir üst mahkemeye "mahkumiyet kararının bozulması için" başvuru yapmış olmakla beraber, Juppe'nin önce genel başkanlığı, sonra da - belki - tümüyle "politikayı bırakacağını" açıklaması... 
   Evet... 
   Juppe'nin başı siyaset giyotininin altında. 
   
   Kişisel menfaat yok    Mahkeme kararı çok açık 
   Juppe'nin kişisel bir kazanımı, maddi çıkarı, yararı olmamış. 
   Sadece parti kadrosunda çalıştırdıklarından birkaçı, "bankamatik memur" görünmüşler. 
   İddia... 
   "Juppe'nin bu durumu bildiği halde göz yummuş olduğu" 
   Bizde ise böyle şeyler öylesine "olağan ki"... 
   Ama, AB kriterlerinde bu bir ağır suç. 
   Baş Yargıç, mahkemenin kararını tebliğ ederken Alain Juppe'ye ağır konuştu 
   "Fransa halkını aldattınız... Fransa halkının güvenine layık değilsiniz." 
   TBMM'de kişisel çıkar sağlamak zanlısı seçilmişlerin dosyaları, dokunulmazlık nedeniyle bekletilirken, Juppe'nin hiçbir çıkar sağlamadığı 7 naylon memur nedeniyle yargılanması, 18 ay hapis cezası alması, 10 yıl siyaset yasağı düşündürücüdür. 
   Yakın geleceği görmeliyiz. Yazılı ve yazılı olmayan siyasal etik kurallarıyla bu "ceza", AB üyeliği için bir kriter daha ortaya koymakta. 
   Yarınlarda, bu kriter de Türkiye'nin önüne sürülecektir.. 
   
   Dorukta çığ...    Fransa siyasetinden sadece bir yıldız kaymasıyla, bu süreç noktalanmış olmayacak. 
   7 naylon memur dava dosyasında, dönemin Paris Belediye Başkanı olarak Jacques Chirac da var. 
   Ancak Cumhurbaşkanı "sorumsuzluğu" ve "dokunulmazlığı" gereği, bir süre yargı kapsamının dışında kalacak. 
   2007 yılında, yeniden cumhurbaşkanı seçilemezse, sıra ona gelecek. 
   2007 seçim kampanyasını, rakipleri, "Chirac hesap vermeli" ekseninde yürütecekler. 
   ...... 
   Sonuç 
   AB üyesi olacak Türkiye için bu olanlar, Sanskritçe ya da çivi yazısı metinler kadar yabancı ve anlaşılmaz görünse de, artık, AB yazıtlarını çözmeye, okumaya, içselleştirmeye başlamalıyız. 
   Politikada Etik Yasası'nın çıkarılması ve Dokunulmazlığın da sadece siyasi faaliyetlerle sınırlanması, ilk aşamalardır. 
   "Dokunmayın bu seçilmişlere 
   Varsın yazık olsun seçmenlere" kafası ile AB'ye varılmaz. 
   Demokrasinin yol haritasında o kafayla yol alınmaz. 
   ..... 
   Not 3 gün süreyle bu köşede tatil var. 
   Haftaya bıraktığımız yerden...G.C. 
   
      
   
   
   
</TEXT>
</DOC>
