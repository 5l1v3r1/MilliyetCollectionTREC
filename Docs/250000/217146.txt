<DOC>
<DOCNO> 217146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun41.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan'da bir kuyuda, 8 kişinin cesedi bulundu 
</HEADLINE>
<TEXT>

     Lübnan'ın güneyindeki bir kuyuda bugün, yıllar önce idam edildikleri sanılan 8 kişinin cesedine ait kalıntılar bulunduğu bildirildi. 
     Lübnan güvenlik yetkililerinin açıklamalarına göre, ülkenin güneyinde bulunan Kfar Falous köyü yakınlarındaki 15 metrelik kullanılmayan su kuyusunda, 5 erkek, 3 kadın iskeleti bulundu. 
     Kurbanların, elleri arkalarından bağlanarak başlarından vuruldukları anlaşıldı. Bir kurbanın, telle boğulmuş olabileceği kaydedildi. 
     Kurbanların kimliklerinin, muhtemel ölüm zaman ve şekillerinin tespiti için, cesetler, Sidon kentindeki bir hastaneye götürüldü. 
     İsrail sınırının 35 kilometre kuzeyinde bulunan Kfar Falous köyü, İsrail'in Lübnan'ın güneyini 1982 yılında başlayan işgali sırasında çatışmalar yaşanan bölgede yer alıyor. 
     
</TEXT>
</DOC>
