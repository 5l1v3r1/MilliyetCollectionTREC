<DOC>
<DOCNO> 240103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur24.html </URL>
<DATE> 2004/05/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Batman'da kuyulardan 3 günde 120 ton benzin çekildi 
</HEADLINE>
<TEXT>

     Batman Toptancılar Sitesi'ndeki patlama sonrasında bölgede açılan kuyulardan son 3 gün içinde 120 ton benzin çekildi. 
     Patlama sonrasında Şirinevler ve Cumhuriyet mahallelerinde açılan kuyularda benzin çıkarılması çalışmaları devam ediyor. Şimdiye kadar açılan yaklaşık 80 kuyudan çıkan benzin, tankerlerle TÜPRAŞ'a götürülüyor. 
     Dicle Üniversitesi Batman Teknik Eğitim Fakültesi Dekan Yardımcısı Doç. Dr. Hasan Bayındır, 3 gün içinde bölgedeki açılan kuyularda 100-120 ton civarında benzin çekildiğini ve TÜPRAŞ'a teslim edildiğini belirterek, benzini çekmelerine rağmen, bazı kuyuların yine benzinle dolduğunu söyledi. 
     TÜPRAŞ'ın, kentin iç merkezine doğru kuyu açma ve araştırma çalışmalarını sürdüreceğini ifade eden Doç. Dr. Bayındır, ''Toptancılar Sitesi'nde LPG ve gaz oranı halen 1600 PPM civarındadır. Yeni bir patlama beklemiyoruz. Yeraltında bulunan benzinin eski dönemlere ait olduğunu düşünüyoruz ve bu konudaki çalışmalarımızı sürdürüyoruz'' dedi. 
     
     ''TÜPRAŞ BİZE YENİ EV YAPSIN'' 
     Bu arada, Şirinevler ve Cumhuriyet mahallelerinde oturan bazı kadınlar, olaydan TÜPRAŞ'ın sorumlu olduğunu ve kurumu mahkemeye vereceklerini belirterek, şöyle dediler 
     ''Günlerdir evlerimizde oturamadığımız için yakınlarımızın evlerine sığınmak zorunda kaldık. Belediye ve Valilik, evlerimizin olduğu yerdeki mermerci, demirci, kaynakçı ve marangozları boşaltmaya çalışıyor. Onları çıkarmaları da bizi korkutuyor. Biz artık burada oturmak istemiyoruz. TÜPRAŞ bize yeni evler yapsın.'' 
     
</TEXT>
</DOC>
