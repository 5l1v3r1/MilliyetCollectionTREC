<DOC>
<DOCNO> 244604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/axgun01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi deprem değil gaz sızıntısı vurdu' 
</HEADLINE>
<TEXT>


AKSA aleyhine açılan kanser davasında Yalovalı ailelerin avukatı, "Enkazda insanlar varken biz sızıntı yüzünden dağlara kaçtık" dedi 

ANKARA Milliyet 

17 Ağustos depreminin ardından Yalova'da AKSA Akrilik Kimya fabrikasından sızan "akrilonitrilinin" ACN gazının, birçok kişinin kanserden ölümüne neden olduğu öne sürüldü. Yalova'da yaşayan 22 aile, depremin ardından, AKSA aleyhine 100'er milyarlık tazminat davası açmış, yerel mahkeme tazminat istemini reddetmişti. Yargıtay 4. Hukuk Dairesi'ne gelen davanın ilk duruşması dün yapıldı. Duruşma öncesi tarafları çağıran mübaşir, dili sürçünce, "AKSA Akrilik" yerine "AKSA Kirlilik" dedi. 

Trajediyi anlattı 
Davacı ailelerin avukatı Ayşe Aydemir, kendisinin de yaşadığı trajediyi şöyle anlattı "AKSA'ya en yakın site olan Altınkum Sitesi'ndeydik. Burada tek bir konut yıkılmıştı. Biz buradaki 9 kişiyi kurtarmaya çalışırken, sürekli baygınlık geçiriyorduk. Jandarmalar sonradan kanserojen bir maddenin sızdığını, hayvanların öldüğünü söylediler. Enkaz altında kurtarılmayı bekleyen insanlar varken, jandarmanın uyarısıyla dağlara kaçtık. Bir hafta dağlarda kaldık." 

Genel müdürü bile öldü 
"Yaşlılarımız komaya girdiler. Bütün hayvanlarımız ölmüştü ve h l kokuyu duyuyorduk. Peş peşe 6 komşumuzu kanserden kaybettik. Suç duyurularımız takipsizlikle sonuçlandı. İstanbul Tabip Odası'nın gazın zehirli olduğuna yönelik raporları var. AKSA'nın Genel Müdürü Selçuk Ergin bile kanserden öldü. Yalova'da daha önce kanser görülmezken, 1998'de 8, 1999'da 14, 2001'de 68 kanser vakasına rastlandı." 

Rakamlar tutmuyor 
AKSA'nın avukatı Eylem Kılıç ise, ACN'nin siyanürden farklı olduğunu, etki alanının 150 - 200 metreyi geçmediğini iddia etti. Kılıç, AKSA'nın 8 ACN tankından sadece üçünde sızma bulunduğunu, bunun da Altınkum Sitesi'ni etkileyemeyeceğini de kaydetti. 
AKSA'nın, yaptığı açıklamada, 6 bin 700 ton ACN sızdığı bildirmesine rağmen sigorta firmasından 119 bin tona karşılık tazminat istediği, firmanın ise 6 bin 700 tona karşılık 2 trilyon lira ödeme yaptığı ortaya çıktı. Duruşma ertelendi. 


</TEXT>
</DOC>
