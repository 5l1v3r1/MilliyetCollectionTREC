<DOC>
<DOCNO> 206782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun44.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Devlet Başkanı Müşerref "Dokuz canlıyım" 
</HEADLINE>
<TEXT>

     Pakistan Devlet Başkanı Pervez Müşerref, başka bir suikast ihtimalini önemsemediğini belirterek, ''dokuz canlıyım'' diyerek espri yaptı. 
     Hindistan Başbakanı Atal Behari Vajpayii ile dünkü tarihi görüşmesinde, Hindistan ve Pakistan'ın, aralarında Keşmir sorununun da bulunduğu tüm sorunları içeren barış diyaloğuna başlaması konusunda anlaşmaya varan Müşerref, gazetecilerin ''aşırı dinci militanların yeni saldırılar düzenleme ihtimalinden korkup korkmadığına'' yönelik sorusu üzerine, ''Ben dokuz canlıyım, henüz hepsini harcamadım'' dedi. 
     Pervez Müşerref, Vajpayii ile anlaşmalarından sonra ''aşırı tepki alacağının farkında olduğunu'', 79 yaşındaki Hindistan Başbakanı ile birbirlerine iyi dileklerini ilettiklerini söyledi. 
     Bu sabah telefonda yaptığı görüşmede Vajpayii'ye afiyette olmasını dilediğini belirten Müşerref, ''O da benim korunmamı...'' derken, gülmesi nedeniyle sözlerini tamamlayamadı. 
     Müşerref, geçen ay iki suikast girişiminden kurtulmuştu. İlk saldırıda kullanılan uzaktan kumandalı bomba, Müşerref'in konvoyu geçtikten birkaç dakika sonra patlamış, ikinci suikast girişimi ise bomba yüklü iki araçla düzenlenmişti. 
     
</TEXT>
</DOC>
