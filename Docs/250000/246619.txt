<DOC>
<DOCNO> 246619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur23.html </URL>
<DATE> 2004/06/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Emniyet önünde arbede .. 
</HEADLINE>
<TEXT>

     İzmir'in Agora Semti'nde alıcı gibi davranan polislere, 390 adet ecstasy hapı satmak isterken yakalanan zanlının adliyeye götürülüşü sırasında, zanlı yakınlarıyla polisler arasında arbede yaşandı. 
     Alınan bilgiye göre, Kaçakçılık ve Organize Suçlar Şube Müdürlüğü Narkotik Büro Amirliği ekipleri, Necmi Ü'nün 22 , ecstasy hap ticaretiyle uğraştığını belirleyerek, kendisiyle irtibat sağladı. 
     Alıcı gibi davranan polislere, 390 adet ecstasy hapı 12 milyar lira karşılığında satmak isteyen Necmi Ü, suçüstü yakalandı. 
     Zanlının üzerinde, ecstasy haplarla, 5 gram esrar maddesi, 1 içimlik eroin ve kokain ile ruhsatsız 1 tabanca ele geçirildi. 
     Bar ve sokaklarda uyuşturucu satan kişilere, ecstacy hap ve uyuşturucu madde temin ettiği ileri sürülen Necmi Ü, poliste ''susma hakkı''nı kullanarak ifade vermedi. 
     Kaçakçılık ve Organize Suçlar Şube Müdürlüğü'ndeki işlemlerinin ardından adliyeye sevk edilen Necmi Ü. ile bina önünde bekleyen yakınları, önce görüntü almak isteyen basın mensuplarına saldırdı. 
     Şube önünde yaşanan arbedeye hemen polisler müdahale etti. Direnişle karşılaşan emniyet görevlileri 1 kişiyi yakalayıp gözaltına alırken, diğerleri kaçtı. Zanlı da adliyeye gönderildi. 
     
</TEXT>
</DOC>
