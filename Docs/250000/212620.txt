<DOC>
<DOCNO> 212620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/guncel/agun.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bayram da aynı manzara 
</HEADLINE>
<TEXT>

   '1.5 milyar liralık para cezası' uyarısına rağmen vatandaş yine uygun gördüğü yerde kurban kesti. Sokaklar, parklar, dereler kırmızıya boyandı 
      ASLI ÖKTENER ŞERİF ÇIRAY DHA 
   
   Bu bayramda da kurbanlar, belediyelerin ücretsiz kesim alanları yerine yol kenarları, mahalle araları, parklar, lunaparklar hatta teraslarda kesildi. Tek olumlu gelişme, otoyol kenarlarının daha az tercih edilmesiydi. İstanbul Bakırköy Belediyesi'nin Ataköy'deki kurban kesim alanına gelenler, başlarına çuval geçirdikleri kurbanlarıyla kesimhane önünde yerlerini aldı. 100 kasap, sırayla kurbanlıkları kesti. 
   
   Beklemekten sıkıldılar 
   Bu düzenli manzara, 100 metre ileride değişti. Beklemekten sıkılanlar kesim alanlarının dışına taştı. 50 - 100 milyon liraya kestirilen kurbanların atıkları etrafa saçıldı. 1.5 milyar liralık para cezası uyarısı hiç dikkate alınmadı. Ankara'da da Başbakan Recep Tayyip Erdoğan'ın Keçiören'deki evine yaklaşık 100 metre mesafedeki derenin içindeki hayvan atıkları dikkati çekti. 
   
   Sopayla 'yola getirdiler' 
   Her Kurban Bayramı'nda olduğu gibi bu yıl da kaçak boğa manzaraları sıkça yaşandı. Şanlıurfa'da Sabri Berlik'e ait boğa kesilmek üzere hazırlanırken kaçınca mahalle sakinleri peşine düştü. Kamyonetlerle köşeye sıkıştırılan boğayı yakalayabilmek için trafik ekibine ait çekici de kullanıldı. Bazı vatandaşlar boğayı başına sopayla vurup etkisiz hale getirmeye çalıştı, bir vatandaş da üzerine traktör sürdü. 
   
   9. katta kurban kesimi 
   Sivas'ta ise bir boğa ayakları sıkı bağlanmadığı için boğazı kesildiği sırada can havliyle doğrulup kaçmaya çalıştı. Vatandaşlar, boğayı üzerine çullanarak zaptetti. Erzurum'da Uğurlu Camii'nin imamı, mahalle sakinlerinin kurbanlarını cami avlusunda kesti. Rize'de ise bir aile 9 katlı apartmanın terasında kurban kesti. 
   
   Türkiye genelinde 2004 kişi kurban keserken kendini doğradı    Acemi kasaplar yine sahnedeydi    Acemi kasaplar, bu yıl da hastaneleri doldurdu. Bayramın ilk gününde 2004 kişi, kurban keserken çeşitli yerlerinden yaralanarak hastanelere başvurdu. İstanbul'da 244, Kayseri'de 200, Kütahya'da 120, Eskişehir'de 100, Kırıkkale'de 75, Erzurum'da 62, Bilecik'te 60, Kocaeli'nde 57 kişi, kurban keserken yaralandıkları için tedavi edildi. Adana Numune Hastanesi Acil Servisi'ne ilk gelen "acemi kasap", hastanenin müdür yardımcısı Burhan Onuk oldu. Onuk, koyunu kesmek isterken sağ elinin baş parmağını kesti. 
   Nevşehir'de Hikmet Tanel de, bacağındaki atardamar kesildiği için Kayseri Devlet Hastanesi'ne sevk edildi. 
   
   Dananın altında kaldı 
   Eskişehir'de Nusret Ak, 400 kiloluk dananın altında kaldı. Ak'ın ayağı kırıldı. Çankırı'da Yaşar Çubuk da gözüne boynuz batması sonucu Ankara'ya sevk edildi. Tokat Zile'de ise yanlışlıkla atardamarını kesen Adem Ongan 27 , Zile Devlet Hastanesi'nde yoğun bakıma alındı. Ongan'ın sağlık durumu ciddiyetini koruyor. 
   
   Kurban satıcılarının kavgası kanlı bitti 
   GÖKHAN KARAKAŞ İstanbul 
   Kartal'da kurban indirme sırası yüzünden iki grup arasında çıkan silahlı ve sopalı kavgada bir kişi hayatını kaybetti. Aralarında bir polis memurunun da bulunduğu 6 kişi de yaralandı. Alınan bilgiye göre, 2 grup dün akşam saatleri kurbanlarını kamyonetlerle, Topselvi'deki Hayvanpazarı'na getirdiler. Kurban indirme sırası yüzünden 2 grup arasında çıkan tartışma kavgaya dönüştü. Çeşitli yerlerine sopa ile darbe alan İbrahim Torun 32 ağır yaralandı. Torun, çevredekilerin yardımıyla hastaneye kaldırılmak istenirken yolda hayatını kaybetti. Polis, kavgaya karışan kişileri gözaltına aldı. 
   
   
   
</TEXT>
</DOC>
