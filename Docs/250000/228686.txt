<DOC>
<DOCNO> 228686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy09.html </URL>
<DATE> 2004/04/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'den TRT'ye sert eleştiri .. 
</HEADLINE>
<TEXT>

     CHP Grup Başkanvekili Kemal Anadol, TRT Genel Müdürü Şenol Demiröz'ün, tarafsız ve yansız bir görev anlayışı ile çalışacağını söylemesine karşın bunun tam tersi bir yayıncılık anlayışı ortaya koyduğunu öne sürerek, ''TRT'nin, iktidarın borazanı olmasını üzülerek izliyoruz''dedi. 
     Anadol, bazı CHP milletvekilleri ile birlikte TBMM'de ''TRT ve uygulamaları'' konusunda basın toplantısı düzenledi. 
     TRT Genel Müdürü Demiröz'ün göreve başlamasından bu yana 3. kez basın toplantısı yaptığını hatırlatan Anadol, TRT'nin yanlı yayın anlayışını sürdürdüğü müddetçe bu tür basın toplantılarını yapmayı da sürdüreceklerini söyledi. Şenol Demiröz'ün göreve geldiğinde, tarafsız olacağını açıklamasına karşın TRT'de sansür uygulamaları başladığını ifade eden Anadol, ''TRT'nin giderek iktidarın borazanı olmasını üzülerek izliyoruz'' dedi. 
     Anadol, sözlerini şöyle sürdürdü 
     ''TRT bırakın tarafsız olmayı artık partilerin iç sorunlarını da ekrana taşıyor. 3 Nisan Cuma günü birinci kanalda TRT Haber Dairesi Başkan Yardımcısı Zafer Kiraz'ın yaptığı ve 3 saate yakın süren bir programda seçimler değerlendirildi. Bu programda CHP hedef tahtası haline getirildi. Program formatı, CHP'yi istese bile bu programa katılamaz hale getirdi. Bir partinin genel sekreterinin karşısına CHP Genel Başkanı çıkarılmak istendi ve bu kabul edilmeyince CHP'nin eski genel sekreteri Ertuğrul Günay çıkarıldı ve burada CHP'nin iç sorunları tartışıldı. 
     Bu TRT'de ilk defa olan birşeydir. Bir devlet televizyonunda bir partinin iç sorunlarının tartışılması istenecek ve bu tartışmaya CHP Genel Başkanı ve yardımcıları sokulmak istenecek... Böyle bir çabaya ilk kez tanık olduk.'' 
     
     ''ÖZRÜ KABUL ETMİYORUZ' 

     CHP'nin yerel seçimlerle ilgili değerlendirmesini bugün parti meclisi, yarın grup toplantısı ve daha sonra il başkanları ve belediye başkanları ile yapacağını ifade eden Anadol, ''TRT'de ilk kez parti içi sorunlar saatlerce tartışılıyor. Bu, TRT, Demiröz ve AKP açısından bir talihsizliktir. CHP temsilcisi olmadan yapılan bu değerlendirmeyi şiddetle kınıyoruz''dedi. 
     Kemal Anadol, Demiröz'ün TRT'yi taraflılığın ideolojik bataklığına sürüklediğini ve kendisini 3. kez uyardıklarını belirterek,''Özür kabul etmiyoruz. CHP yöneticilerinin aynı süre ile ekrana çıkarılmasını talep ediyoruz. Bu tutumu sürdükçe TRT'nin peşini bırakmayacağız. TRT'yi halka şikayet edip teşhir edeceğiz.'' diye konuştu. 
     
     ''MEŞRU ZEMİN GRUP'' 

     CHP İzmir Milletvekili Hakkı Akalın'ın parti meclisinden istifası ile ilgili bir soruyu, ''Bu sorunun muhatabı genel merkezdir''diye yanıtlayan Anadol, bazı CHP milletvekillerinin deklarasyon hazırlıkları ile ilgili soruya da, ''Bu tür değerlendirmelerin meşru zemini, tüzüğümüz ve grup içyönetmeliğimiz gereği grup toplantılarıdır. Burada tüm milletvekillerimiz haklarını hiçbir engele tabi olmaksızın kullanırlar'' karşılığını verdi. 
     Anadol, bir başka soru üzerine, KKTC Cumhurbaşkanı Rauf Denktaş'ın yarın Genel Kurul'da yapılacak Kıbrıs görüşmelerinde konuşması için TBMM Başkanı Bülent Arınç'a başvurduklarını hatırlattı. Anadol, ''Doğru olan budur. Bunu resmi yazıyla sayın TBMM Başkanı'na ilettik ama henüz bir yanıt alamadık. Bu görüşmelerde sayın Denktaş'ın hatta sayın Mehmet Ali Talat'ın bilgi vermesi, Dışişleri Bakanı'na güven ya da güvensizlik anlamına gelmez. İçtüzük gereği de olsa muhalefete verilecek 10 dakika söz hakkı ile böylesine önemli bir konunun geçiştirilmesine gönlümüz razı değil'' dedi. 

     
</TEXT>
</DOC>
