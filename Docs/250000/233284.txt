<DOC>
<DOCNO> 233284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur47.html </URL>
<DATE> 2004/04/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Barış Dönmez cinayeti... Tanıkların üzerinde baskı mı var 
</HEADLINE>
<TEXT>

     İstanbul Barosu Başkanı Kazım Kolcuoğlu, ''Barış Dönmez adlı gencin Beyoğlu'nda öldürülmesine ilişkin önemli tanıkların olduğunu, ancak bunların üzerinde baskı yapıldığı izlenimi edindiklerini'' söyledi. 
     Kolcuoğlu, aralarında Barış Dönmez'in dayısı Atilla Coşkun'un da bulunduğu bir grup avukatla İstanbul Valisi Muammer Güler'i ziyaret etti. 
     Ziyaretin ardından gazetecilere açıklama yapan Kolcuoğlu, Vali Güler ile görüşerek, Beyoğlu'nda bir süredir art arda meydana gelen olaylar zinciriyle ilgili genel bir değerlendirme yaptıklarını ve bir dilekçe verdiklerini belirtti. 
     Kolcuoğlu, Barış Dönmez'in öldürülmesi olayına ilişkin de ''Bu olayların aydınlığa kavuşturulması konusunda önemli tanıklar var, fakat bunların üzerinde baskı yapıldığı izlenimi ediniyoruz'' dedi. 
     Vali Güler'e görüş ve düşüncelerini aktardıklarını anlatan Kolcuoğlu, Valiliği bu konuda ciddi bir çalışma içinde gördüklerini ve en kısa zamanda çözüme ulaşılacağına inandığını sözlerine ekledi. 
     
</TEXT>
</DOC>
