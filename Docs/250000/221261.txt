<DOC>
<DOCNO> 221261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko34.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Türkiye Genel Müdürü Çile çektiğimiz günler bitti 
</HEADLINE>
<TEXT>

     Metro Group'a bağlı Real Türkiye Genel Müdürü Ulf Groth, hipermarketlerle ilgili yasa tasarının mevcut haliyle geçmesi durumunda, hiç bir uluslararası şirketin Türkiye'de yatırım yapmak istemeyeceğini savundu. 
     Groth, Kartal'daki Real Hipermarket'inde ''Tüketici Yasası Hakkında Bilgilendirme Günü'' nedeniyle düzenlenen toplantıda gazetecilerin sorularını yanıtlarken, hipermarketlerle ilgili yasa tasarıyla ilgili, Ankara'daki yetkililerle sürekli bire bir görüştüklerini bildirdi. 
     Tasarıda eksik bazı hususlar bulunduğu görüşünü dile getiren Groth, bir hipermarketin açılmasından önce Bakkallar Federasyonu'ndan izin alınmasını doğru bulmadıklarını kaydederek, ''ne biz ne Carrefour bunu kabul edemeyiz'' dedi. 
     Tasarıda yer alan market markasıyla üretilen ürünlerin yüzde 20 ile sınırlandırılmasının da yanlış olduğunu belirten Groth, böyle bir sınırlandırmanın hiç bir ülkede bulunmadığını söyledi. 
     Groth, tasarıda yer alan hükümlerden birinin de, istenilen zamanda indirim yapılamaması olduğunu, buna sınırlama getirilmesinin Türkiye'deki sektörün rekabeti açısından olumsuz bir durum arzettiğini ifade etti. 
     Groth ''eğer bu sınırlama olursa biz müşterilerimize yönelik kampanyalar, indirimler sunamayacağız. Bu durum aslında bizi değil daha çok müşterileri vuracaktır'' diye konuştu. 
     
     ''TASARI YASALAŞIRSA TÜRKİYE'DE YATIRIM YAPAMAYIZ'' 
     Real Türkiye Genel Müdürü Ulf Groth, hipermarketler yasasına ilişkin gündemdeki tasarının üçüncü tasarı olduğuna işaret ederek, şunları söyledi 
     ''İlk tasarı bundan çok daha sertti. Verdiğimiz mücadeleyle bunu biraz daha yumuşattık. Bundan sonra da aynı şeyi devam ettirebiliriz. Bu yasa tasarısı son şekliyle çıkarsa, Türkiye'de maalesef bu şartlar altında yatırım yapamayız. Bunu zaten daha önce belirtmiştik. Tasarının son şekliyle ilgili, geçtiğimiz hafta Ankara'ya giderek bazı görüşmeler yaptık. 
     Sonuçta Ankara'daki yetkililerin, herkes için olumlu bir yasa çıkaracağına inanıyoruz. Böyle bir yasa çıkarsa bu sadece Türkiye'nin iç piyasasında değil aynı zamanda özellikle ihracatla ilgili uluslararası ilişkileri de olumsuz etkileyecektir. Birçok firma bu yasayı dikkate alarak Türkiye'ye gelmek istemeyecektir.'' Ulf Groth, söz konusu tasarının tekrar gözden geçirileceğine inandığını vurgularken, ''hipermarketler yasa tasarısı bu haliyle çıkarsa, hiç bir uluslararası şirket Türkiye'de yatırım yapmak istemeyecektir. Mesela Metro Group, başka ülkeleri hedef alıyor. Yöneticilerimiz o zaman kusura bakmayın kazanamadığımız bir ülkede yatırım yapmayız diyeceklerdir. Bu durumda yatırımlar Türkiye dışında başka ülkelere kayacaktır'' dedi. 
     Groth, ''Yasa tasarısının bir seçim yatırımı olduğu ve seçimden sonra rafa kaldırılacağı iddiaları var. Siz ne düşünüyorsunuz '' sorusuna ''Maalesef Türkiye'de bu tür durumlara alışkınız ancak bu kez yasanın seçim sonrasında rafa kaldırılacağına inanmıyorum'' yanıtını verdi. 
     
     ''TESCO'NUN GELİŞİ OLUMLU'' 
     Real Türkiye Genel Müdürü Ulf Groth, Türkiye organize perakende sektörüne üçüncü bir yabancı olarak Tesco'nun girişinin rekabeti ne şekilde etkileyeceği sorusu üzerine de, bunun Türkiye pazarını olumlu etkileyeceğini söyledi. 
     Groth, ''Tesco'nun gelişi Türkiye'nin uluslararası firmaların ilgi alanı olduğunu gösterir. Ne kadar çok yabancı firma gelirse bizim Almanya'daki yönetim kurulumuzu Türkiye'de yatırım yapmaya ikna etmemiz o kadar kolay olur'' diye konuştu. 
     Piyasadaki gelişmelere ilişkin soru üzerine de Groth, ''Artık çile çektiğimiz günler bitti. Bu ay enflasyonda ilk defa tek haneli rakam yaşadık. İnsanlar olumlu düşünüyor, bu satışlara da yansıyor. Ekonomik gidişat böyle giderse müşterilerimiz rahat bir yıl geçirecektir'' şeklinde konuştu. 
     Groth, şu anda sektörde inanılmaz bir taksit patlaması yaşandığına dikkat çekerken, taksit kampanyalarında kontrolün kaybedilmemesi gerektiğini, müşterilerin ileride borçlarını ödeyemez duruma gelme riskinin de göz önünde bulundurulması gerektiğini kaydetti. 
     
</TEXT>
</DOC>
