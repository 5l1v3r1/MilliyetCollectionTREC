<DOC>
<DOCNO> 222848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo26.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Serdar Tatlı bu hafta koridorda konuşmamayı öğrendi..." 
</HEADLINE>
<TEXT>

     Merkez Hakem Kurulu MHK Başkanı Bülent Yavuz, hakemlikte eğitimin bitmeyeceğini belirterek, '' Serdar Tatlı kaç yıllık hakem, bu hafta koridorda konuşmamayı öğrendi'' dedi. 
     Birinci Süper Lig Hakemleri olağan aylık semineri İzmir Crown Plaza'da yapıldı. Seminer'de konuşan Bülent Yavuz, Beşiktaş-Elazığspor maçının devre arasında konuk ekibin teknik direktörü Güvenç Kurtar'a ''Sizin de attığınız ikinci gol ofsayttı'' dediği öne sürülen Serdar Tatlı'ya gönderme yaptı. Yavuz, ''Hakemlikte eğitim bitmez... Bakın Serdar Tatlı kaç yıllık hakem, bu hafta koridorda konuşmamayı öğrendi'' dedi. 
     Cem Papila'yı da Fenerbahçe-Bursaspor maçında aldatma amaçlı bir hareketi doğru şekilde tespit ettiği için kutlayan Yavuz, şunları söyledi 
     ''Hakemlerimizi gençleştirdik, yabancı dil dediler, bilenleri seçtik. Bize düşen artık UEFA'yı beklemek. Aslında uluslararası maçı yönetmek daha kolay. Basının etkisi yok, aman bizi yakarlar baskısı yok. Collina, Arsenal-Celta Vigo maçında hata yaptı saygıyla karşılandı. Bizde A takımının önü kesiliyor, B takımının önü açılıyor senaryoları yazılıyor.'' Yavuz, hakemleri özellikle faul kararlarında standardı yakalamaları, aldatmacalara dikkat etmeleri ve pozisyonları yakından takip etmeleri konusunda uyardı. Salonda bazı hakemlerin esnemeye başladığını belirten Yavuz, ''Bakın 1 saat 10 dakika dayanamıyorsunuz'' diyerek seminere ara verdi. 
     Diğer yandan Atatürk Stadı'nda yapılan cooper testinde hakemlerin başarı sağladığı bildirildi. 
     
</TEXT>
</DOC>
