<DOC>
<DOCNO> 210795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/spo01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal dondu 
</HEADLINE>
<TEXT>

   Ümraniye Tesisleri kara teslim oldu. Bazı futbolcular mahsur kaldı. Su ve elektrikler kesildi, hayat durdu 
      
   Giriş çıkış yok 
   BEŞİKTAŞ, Samsunspor maçı öncesinde kar fırtınasına teslim oldu. Önceki gün Süleyman Seba Salonu'nda çalışmak zorunda kalan Siyah - Beyazlılar, dün de son hazırlıklarını yapabilmek için tesislerde buluşamadı. Evlerine giderken tipiye yakalanan Serdar Topraktepe, Ahmet Yıldırım, Kaan Dobra, Serdar Özkan, Ümit Aydın ve Ali Cansun önceki geceyi tesislerde geçirmek zorunda kaldı. 
   
   Lucescu gelebildi 
   SAMSUNSPOR maçı öncesinde yapılan programda takımın bu sabah tesislerde buluşması gerekiyordu. Ancak Ümraniye'nin suları ve elektrikleri kesildi, giriş - çıkış tamamen kapandı. Bir tek uzun uğraşlar sonrasında jeep kullanan Lucescu tesislere gelebildi. Bu gelişme üzerine Siyah - Beyazlı takımın dün yapılması planlanan antrenmanı ikinci kez ertelendi. 
   
   Seçime 24 saat    BEŞİKTAŞ'TA yıllık Olağan Mali ve İdari Genel Kurul Toplantısı bugün yapılacak. Lütfi Kırdar Kongre ve Sergi Sarayı Anadolu Salonu'nda saat 10.00'da başlayacak genel kurulun, çoğunluğa bakılmaksızın gerçekleştirileceği için ertelenmesi söz konusu değil. Başkan Serdar Bilgili'nin tek aday olarak yer alacağı seçimli kongre ise yarın yine aynı salonda yapılacak. 
   
   
</TEXT>
</DOC>
