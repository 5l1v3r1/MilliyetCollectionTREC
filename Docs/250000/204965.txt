<DOC>
<DOCNO> 204965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur12.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem'den ''Araba lastiğiyle korunma'' projesi ödül aldı... 
</HEADLINE>
<TEXT>

     ODTÜ İnşaat Mühendisliği Bölümü Öğretim Üyesi Yrd. Doç. Dr. Ahmet Türer, genellikle kolon ve kiriş konulmadan yapılan, büyük çoğunluğu gecekondu bölgeleri ile kırsal kesimde bulunan ''yığma'' evlerin güçlendirilmesine yönelik hazırladığı projeyle, Dünya Bankası'ndan ödül kazandı. 
     Türer'in, 133 ülkeden gönderilen 2 bin 700 proje arasından seçilen projesi, deprem kuşağında bulunan Türkiye'deki konutların dayanıklılığını artırmayı amaçlıyor. 
     Projesiyle 129 bin 990 ABD Doları araştırma bütçesi almaya da hak kazanan Türer, proje hakkında bilgi verdi. 
     Devlet İstatistik Enstitüsü'nün verilerine göre Ankara, İstanbul, İzmir ve Adana'da yapıların yüzde 45'e yakınının kiriş ve kolon kullanılmadan inşa edilen ''yığma'' evlerden oluştuğunu belirten Türer, Türkiye nüfusunun yüzde 95'inin deprem riskiyle karşı karşıya bulunduğunu anımsattı. 
     Deprem mühendisliğiyle ilgili araştırmaların çoğunlukla betonarme binalar üzerinde yoğunlaştığını, yığma yapılarla ilgili deprem güçlendirme çalışmalarının hem masraflı, hem de uzun uğraş gerektirdiğini ifade eden Türer, projeyi bu verilerden yola çıkarak hazırladığını söyledi. 
     Projenin, kullanılmış araba lastiğiyle yığma yapıların güçlendirilmesini amaçladığını anlatan Türer, araba lastiklerinin içinde çelik bulunduğuna işaret etti. Bu lastiklerle duvarların sıkıştırılabileceğini, böylece depremde çökmesinin önlenebileceğini anlatan Türer, araba lastiği bulmanın da çok kolay ve ucuz olduğunu kaydetti. 
     Türer, lastiklerin inşaat sektöründe kullanımının yeni olmadığını, daha önce Kanada'da Ottawa Üniversitesi'nde görev yapan Prof. Dr. Murat Saatçioğlu tarafından köprü ayaklarında denendiğini ve başarı elde edildiğini anlattı. 
     
     ''VATANDAŞLARA GRAFİKLERLE ANLATILACAK'' 

     Proje kapsamında geliştirilecek teknikler konusunda yığma evlerde yaşayan vatandaşlara bilgi verilmesinin önem taşıdığını vurgulayan Türer, uygulamanın nasıl yapılacağının grafiklerle anlatıldığı afişler hazırlanarak mahalle ve köylere ulaştırmayı planladıklarını kaydetti. 
     Lastik firmalarıyla da görüşüleceğini belirten Türer, şunları söyledi 
     ''Türkiye, bu projeden büyük fayda sağlayabilir. Çünkü, yoksul halka ucuz yoldan güçlendirme tekniği sunulmaktadır. Halihazırdaki evler ve yeni yapılacaklar bu tekniğe uygun inşa edilirse, depremlerde can kayıpları büyük oranda azalır. Bayındırlık ve İskan Bakanlığı ile İçişleri Bakanlığı bu projeye destek verirse, uygulamada başarıya ulaşılır. Biz bir adım attık, belirli bir bütçe aldık ama bu projenin başarıyla tamamlanması herkesin ortak katılımıyla olacak.'' 
     
</TEXT>
</DOC>
