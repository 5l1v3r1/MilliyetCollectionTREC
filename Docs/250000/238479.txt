<DOC>
<DOCNO> 238479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/ekonomi/eko03.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi martta yüzde 14.9 arttı 
</HEADLINE>
<TEXT>


Martta yüzde 14.9, ilk çeyrek toplamında ise yüzde 12.6 artan sanayi üretimi bu yılı ilk üç aydaki GSMH büyüme hızına en az 3.5 puanlık katkı yapacak 

ANKARA ANKA 

İhracat artışının sürüklediği sanayi üretimindeki artış hızı martta da yüzde 14.9'la devam etti. Üretim miktarını gösteren sanayi üretim endeksi 123.7'ye kadar yükselerek geçen yıl aralıktaki rekoru egale etti. İlk üç aydaki toplam üretim ise geçen yılın aynı dönemine göre yüzde 12.6 arttı. Sanayi üretimindeki bu artış yılın ilk çeyreğindeki GSMH büyümesine yaklaşık 3.5 puanlık katkı yapacak. 
Devlet İstatistik Enstitüsü, 403 önemli sanayi maddesinin üretim bilgilerinden oluşturduğu aylık sanayi üretim endeksinin mart ayı sonuçlarını açıkladı. 1997 yılındaki ortalama üretim düzeyi 100 kabul edilerek oluşturulan imalat sanayi üretim endeksi martta yüzde 14.9 oranında artarak 123.7'ye kadar yükseldi. Sanayi üretimi şimdiye kadar en yüksek noktaya yine 123.7 endeks değeriyle geçen yıl aralık ayında ulaşmıştı. 
Geçen yıl martta yüzde 5.1 olan üretim artışının bu yıl yüzde 14.9'a kadar yükselmesinde imalat sanayi üretimindeki yüzde 17'lik büyüme belirleyici oldu. İmalat sanayi üretimindeki bu artışı da taşıt araçları imalatındaki yüzde 85.4'lük büyüme etkiledi. 
Madencilik sektörü üretiminin yüzde 3.6 oranında azaldığı martta, elektrik, gaz ve su sektörü üretiminde ise geçen yılın aynı ayına göre yüzde 3.4 oranında artış yaşandı. 

25 aydan beri çıkış trendinde Türkiye'nin sanayi üretimi Şubat 2001'den başlayarak 13 ay devam eden bir süreçte sürekli azalarak Şubat 2002'de dip noktaya inmişti. Ancak Mart 2002'de başlayan üretim artışı 25 aydır aralıksız olarak devam ediyor. Bu süreçte en yüksek üretim artış hızına yüze 20.4 ile geçen yıl aralık ayında ulaşılmıştı. 


</TEXT>
</DOC>
