<DOC>
<DOCNO> 219115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep'in tur inancı 
</HEADLINE>
<TEXT>

   
   Roma'da kamp 
   GAZİANTEPSPOR, UEFA Kupası 3'üncü tur rövanşında karşılaşacağı Roma maçı için dün özel bir uçakla İtalya'ya gitti. 4 saatlik yorucu bir yolculuktan sonra Roma'ya inen 110 kişilik Kırmızı - Siyahlı kafile, buradan kalacağı otele geçti. Maçın oynanacağı Roma Olimpiyat Stadı'nda çalışmak isteyen, ancak kabul edilmeyen Gaziantep, kaldığı otelin yanında hafif bir idman yaptı. Menajer Ali Doğan, "Yaptıkları şık değil" diyerek sahanın verilmemesine tepki gösterdi. 
   
   "Güveniyorum" 
   TEKNİK direktör Nurullah Sağlam ise Gaziantepspor'un tarihinin en önemli maçlarından birini oynadığını belirterek "Sakat ve cezalı futbolcumuz yok. "Roma'ya tur için geldik. İlk maçta aldığımız galibiyetin avantajıyla mücadele edeceğiz. Futbolcularıma güveniyorum" dedi. Bu arada Roma'nın dün yaptığı idmana sakat olan Montella ve Chivu'nun yanısıra Parma maçında forma giyen Cassano, Dacourt, De Rossi ve Samvel'in katılmaması dikkat çekti. 
   
   "Avantajlıyız"    KAPTAN Ömer, İbrahim Toraman ve İlhan, karşılaşmanın zor geçeceğini, ancak Gaziantep'e tur atlayarak döneceklerini iddia ettiler. İlk maçta aldıkları 1 - 0'lık galibiyetin kendileri için büyük bir avantaj olduğunu da hatırlatan Ömer, İbrahim Toraman ve İlhan, bunu koruyacak güçte olduklarını da sözlerine eklediler. Gaziantep kadrosuna sakat Hasan Özer, Onur ve Hasan Yurt alınmadı. 
   
   
</TEXT>
</DOC>
