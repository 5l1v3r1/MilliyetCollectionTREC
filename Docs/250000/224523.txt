<DOC>
<DOCNO> 224523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy15.html </URL>
<DATE> 2004/03/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ağar "Dünyanın hiçbir yerinde ticaret yapan Başbakan yok" 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan'ın ticari faaliyetlerini sürdürmesini eleştirerek, ''Dünyanın hiçbir yerinde ticaret yapan başbakan yok'' dedi. 
     Ağar, partisince Akçakoca'da düzenlenen mitingde, halka hitap etti. AK Parti iktidarının, ''Türkiye'nin bir ucunu Amerika'ya bir ucunu ise Avrupa Birliği'ne teslim ettiğini'' ileri süren Ağar, ''40 yıldır uğrunda savaştığımız Kıbrıs'ı bir çırpıda masada veremezsiniz. Eğer verirseniz bu millet iki yakanıza sarılır ve sorar'' dedi. 
     Ekonomide ülkenin iyi idare edilemediğini iddia eden Mehmet Ağar, ''500 gün oldu bir çivi bile çakamadılar. Halen çiftçimiz esnafımız ve memurumuz can çekişiyor. Küçük zamlarla çene kapatıyorlar. Siyaseti doğru yapmaları gerekiyor'' diye konuştu. 
     Mehmet Ağar, dünyanın hiçbir yerinde başbakanın ticaret yapmadığını belirterek şöyle devam etti 
     ''Sen Geçinemiyorum, ne yapalım tabii ki ticaret yapacağım dersen, o bakanlar ve milletvekilleri de aynı şeyi yaparlar. Kendi makamını kullanarak ticaret yapamazsın. Bırak siyaseti, ondan sonra ticaret yap.'' Türkiye'nin milletin dışında hiçbir güçle idare edilemeyeceğini ifade eden Ağar, konuşmasının ardından miting meydanında karanfil dağıttı. Ağar, 88 yaşındaki, 52 yıllık Adalet ve Doğru Yol partili olan Selim Ünsal'a tekrar rozet taktı. 
     
</TEXT>
</DOC>
