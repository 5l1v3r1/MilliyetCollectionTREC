<DOC>
<DOCNO> 229808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/ysenay.html </URL>
<DATE> 2004/04/09/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Okullu mu, alaylı mı 
</HEADLINE>
<TEXT>

   
   Ali Aydın'ın başında patlayan kabak aslında ondan üstte oturanların kafasında patlamalıydı bence... 
   Sen Futbol Federasyonu Başkanı olarak, derbi maçının katledici düdüğünü soluna oturtacaksın, MHK Başkanı olan esastan yanlış kafayı da sağına... Sonra da alacaksınız sazı elinize "Aslan Ali Aydın, kaplan Ali Aydın, delikanlı Ali Aydın" ... Peki Ali Aydın, bütün Türkiye'yi ayağa kaldırıp, Türk Futbol Tarihi'nin en karanlık derbisini yönettiğine göre, bu atamanın ve unutulmaz yanlışın gerçek suçluları kim yahu .. Kamuoyu tanımıyorsunuz... Medya zaten sizler için bir hiç adeta... Koltuklara oturmuş "padişah fermanı" gibi kararlarla Türk futbolunu çok da iyi yönettiğinizi sanıyorsunuz... 
   
   Dostlar, tam on küsür yılını pırlanta yürekli ve de birbirinden dürüst federasyon başkanları ile çalışmış bir eski Türk futbolunun emeklisi olarak size söylemek isterim... Bu işlerde "adalet ve eşit davranış" federasyonculuğun temel taşlarıdır... Doğru ve dürüst yönetimin karşı reaksiyonları da halktan ve basından gelecek övgülerle değerlenir... Ancak sizlerin elinizde ne adil yönetimi tartacak bir terazi var, ne de kamuoyu önündeki istenmezliğinizi görebilecek iyi niyetli gözleriniz... Ali Aydın gerçekten seviyeli bir davranış göstererek, düdüğünü hatıralar dolabına asmıştır. Peki de en azından MHK Başkanı'nın da, yıllardır süregelen şaibeli atamalardan sonra, en az Ali Aydın'ın gösterdiği saygın çıkışı yapıp, çekilmesi gerekmez miydi .. Yani futbolumuza özerklik gelip, haneleri bol sıfırlı bütçeler oluştuktan sonra koltuk terketmek bu kadar mı zor... 
   
   Ayrıca şu anda federasyon üstüne rant ışıklarını yakmış olan Meclis üyelerine tarihi bir görev düşmektedir... Devlet kendine sıradan bir memur alırken bile en az lise diploması ararken, özel şirketler basit koltuklar için bile "üniversite mezunu ve de iki lisanslı" gençleri alırken, federasyon başkanlarının tamamı için "ilgili branşın içinden gelmek - üniversite diploması - belirli lisan şartı" nı koyması artık çağın kaçınılmaz gerçeğidir... Sporumuzda "OKULLU - ALAYLI" ayırımının futbolumuz başta olmak üzere, bütün federasyon başkanları için şart koşmak bu Meclis'in zaferi olarak geçecektir tarihimize... Uzun yıllara dayanan federasyonculuk görevlerimde öyle şeyler gördüm ki, bunları yazsam sizlere hem çok şaşar, hem de ağlarsınız zaman zaman... İşte sevgili başbakanım, bu işe siz de bir tavır koyarsanız, inanınız taşlar kısa zamanda yerli yerine oturacak ve her hafta dedikodulu haberlerle dolu gazete sayfalarında bile bilinçli ve doyurucu yorum ve haberler yer alacaktır. 
   
      
</TEXT>
</DOC>
