<DOC>
<DOCNO> 211297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo28.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Mutlu olmak Ortega'nın kendi elinde... 
</HEADLINE>
<TEXT>

     Fenerbahçe Futbol Takımı Kaptanı Ümit Özat, bu sezon Avrupa kupalarında yer almamış olmalarının takım için bir avantaj olduğunu söyledi. 
     Kaptan Ümit, Lig TV'de katıldığı bir programda, ''yeni bir takım oldukları için Avrupa kupalarında alınacak bir yenilginin moral bozukluğunun ligdeki performanslarını olumsuz etkilebiyeceğini'' dile getirdi. 
     Geçen sezon Hollanda'nın Feyenoord Rotterdam takımıyla yaptıkları Avrupa Şampiyonlar Ligi ön eleme mücadelesinden sonra yaşadıklarını hatırlatan Ümit, ''Feyenoord karşısında elendikten sonra ligde de puan kayıplarımız oldu. Fenerbahçe'nin Avrupa kupalarında oynamaması kimsenin hoşuna giden birşey değil ama yeni kurulan bir takım adına Avrupa'da bu sene için oynamamak bana göre bir avantajdır. Orada alacağımız ters bir netice ligde daha kötü şeylere taşınabilirdi'' diye konuştu. 
     
     ORTEGA 
     ''Ortega dönsün ister misin'' biçimindeki bir soru üzerine de görüşlerini dile getiren kaptan, ''Umarım hayırlısı Fenerbahçe için olur'' dedi. 
     Ortega ile hiçbir futbolcunun sorunu olmadığını kaydeden Ümit, şöyle devam etti 
     ''Biz Ortega ile beraber olduk. Bizle herhangi bir sorunu yoktu. Hiçbirimizin onunla bir sorunu yoktu. Biz onu sevmeye içimize almaya çalıştık. Biraz içine kapanık ama bir tane antrenmana çıkmadığını veya antrenmana çıkıp çalışmadığını görmedim. Mutlu olmak Ortega'nın kendi elinde. Ona da hak vermek lazım. Ne tür birşey geçti bilmiyorum ama bizler bile ülke içinde biryerden bir yere transfer yaptığımız zaman biliyorsunuz, ilk geldiğim sene çok eleştiri aldım. Hala da alıyoruz. Kulüple Ortega'nın arasındaki birşey, umarım Fenerbahçe için hayırlısı olur.'' 
     
     TRABZONSPOR MAÇI 
     Ligin 19. haftasında Trabzonspor ile yapacakları maçla ilgili düşüncelerini de aktaran sarı-lacivertli futbolcu, bu karşılaşmanın sezonun en zor maçlarından birisi olacağını bildirdi. 
     ''Rakiplerinin geçen hafta Konyaspor karşısında yenilmesinin Fenerbahçe için en büyük tehlike olduğunu'' vurgulayan Ümit, ''Bu seneki en zor maçlarımızdan birisi olacak. Kontraatağa yatkın çok iyi oyuncuları var Gökdeniz ve Yattara gibi. İç sahada daha ofansif oynamak durumundayız. Belki onların kontraataktaki oyuncularına daha dikkat etmemiz gerekiyor'' diye konuştu. 
     
</TEXT>
</DOC>
