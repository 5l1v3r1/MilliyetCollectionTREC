<DOC>
<DOCNO> 239611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun06.html </URL>
<DATE> 2004/05/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Türkiye, Fransa'daki seçimlere damgasını vuracak... 
</HEADLINE>
<TEXT>

     Türkiye'nin AB üyeliği ve Avrupa Anayasası'nın, Fransa'daki Avrupa Parlamentosu seçimi kampanyasının en önemli iki konusu olarak ortaya çıktığı bildirildi. İktidardaki UMP partisi Türkiye'nin üyeliğine şiddetle karşı çıkarken ana muhalefet partisi Sosyalist Partisi lideri François Hollande ise, Türkiye'nin AB'ye katılmasını destekliyor. 
     EUObserver sitesine göre, 13 Haziran'da yapılacak olan Avrupa Parlamentosu seçimlere Türkiye'nin AB üyeliği ve Avrupa Anayasası, damgasını vuracak. Türkiye'nin AB üyeliğine şiddetle karşı çıkan iktidardaki UMP partisinin seçim programında "Türkiye'nin AB'de işi yok" ifadesine yer verildi. 
     UMP lideri Alain Juppe de, geçen ay "UMP, Türkiye ile müzakerelerin bu yıl sonunda başlamasını istemiyor" demişti. 
     Ancak UMP'nin bu olumsuz tutumunun, Cumhurbaşkanı Jacques Chirac tarafından paylaşılmadığına, Chirac'ın bir süre önce Türkiye'nin üyeliğinin "arzu edilir" olduğunu söylediğine dikkat çekiliyor. 
     
     SOSYALİSTLERİN TUTUMU 
     Fransa'da ana muhalefet partisi Sosyalist Parti, ise, UMP'yi halkın Türkiye'nin AB üyeliğine ilişkin kaygılarını istismar ederek seçmenlerin dikkatini AB ile ilgili reel sorunlardan çevirmeye çalışmakla suçluyor. 
     Sosyalist Parti lideri François Hollande de, Türkiye'nin AB'ye katılmasından yana olduğunu belirtmiş bulunuyor. 
     Daha ufak partilerin çoğunun ise, Türkiye'nin üyeliğine karşı çıktığı ifade ediliyor. 
     CNPT lideri Jean Saint-Josse, Türkiye'nin Avrupa'da olması için bir nedeninin bulunmadığını öne sürerken Avrupa Milletlerin Hareketi lideri Charles Pasqua ise, Türkiye'nin AB'ye "bugün, yarın ve yarından sonra" katılmasına karşı olduğunu söyledi. 
     Benzer bir tutumumun Ulusal Cephe lideri Jean Marie Le Pen tarafından sergilendiğine de işaret ediliyor. 
     
</TEXT>
</DOC>
