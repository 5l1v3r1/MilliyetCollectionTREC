<DOC>
<DOCNO> 217249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur30.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Popstar heyecanı... Yüzlerce kişi kuyrukta... 
</HEADLINE>
<TEXT>

     Büyük ilgi gören TV programı ''Popstar''ın ikinci yarışmasının elemeleri, Maslak Venue'de başladı. 
     İki gün sürecek elemelere katılmak için, yıldız olma umudu taşıyan yüzlerce kişi sabah saatlerinden itibaren Maslak Venue önünde sıraya girdi. 
     Maslak Venue'den caddeye taşan uzun kuyruklar oluşturan ''Türkiye Popstar'' yarışması adayları arasında, annesi ve babasıyla gelen gençler, sesinin güzel olduğunu düşünen garsonlar gibi çok çeşitli kesimlerden adaylar bulunuyor. 
     AA muhabirinin görüş aldığı adaylardan 19 yaşındaki Bilal Polat, ailesinin zorlamasıyla elemelere katılmaya karar verdiğini belirterek, sesine güvendiğini söyledi. 
     Polat, bu kadar çok katılımcı olduğunu görünce, çok fazla şansının bulunmadığını düşündüğünü de dile getirdi. 
     Oğluyla birlikte gelen Fevziye Polat da, ''Oğlumun sesine güveniyorum. Bir gidelim dedik. İnşallah seçilir'' diye konuştu. 
     Bir eğlence mekanında solistlik yaptığını söyleyen Melis Davran da, kendisine güvendiğini, ancak bazı jüri üyelerinin kendisine şans tanımayacağından korktuğunu söyledi. 
     Davran, çalıştığı eğlence mekanında programı bittikten sonra sabah 05.00'te buraya geldiğini ifade ederek, amacının kaset çıkarmak değil, bu yarışma amacıyla biraz daha tanınıp, daha büyük eğlence mekanlarında çalışmak olduğunu anlattı. 
     ''Bence böyle bir yarışmayla ünlü olunamaz'' diyen Davran, bu yarışmada birinci olacak birinin bile en fazla 7-8 ay gündemde kalabileceğini düşündüğünü kaydetti. 
     Düğün salonlarında çalıştığını, şimdi ise bir restoranda şef garsonluk yaptığını anlatan 26 yaşındaki Salim Tahmaz da, ''Kendimce şansımı yüksek görüyorum. Sesimi beğeniyorum. Ama içeride ne olur bilinmez'' diye konuştu. 
     
     ''BU YARIŞMA MADEM TUTULDU, BİZ DE ÇIKALIM DEDİK'' 
     Müzikle uzun zamandır ilgilendiğini anlatan Bekir Özdemir de, buraya gelmek gibi bir niyetinin olmadığını, ancak ailesinin kendisini teşvik ettiğini anlattı. 
     Özdemir, ''Sürekli müzikle iç içe olduğumuz için insan kendisini duyurmak istiyor. Bu dönemde kendi imkanlarınla bir şey yapmak zor. Bu yarışma madem bu kadar tutuldu, biz de çıkalım, kendimizi deneyelim istedik'' diye konuştu. 
     Bu arada, sıralarını bekleyen adaylar, zaman zaman ilginç görüntüler de oluşturdu. 
     Beklerken canları sıkılan bazı yarışmacılar, yanlarında getirdikleri gitarlar eşliğinde birlikte şarkı söyleyip eğlenirken, bazıları da, civardaki ayakkabı boyacısına ayakkabılarını boyatarak, jürinin karşısına çıkmadan önce son hazırlıklarını yaptılar. 
     Elemeden çıkan bazı adaylar ise jürinin, adayları saniyelerle ölçülebilecek kadar kısa sürelerde değerlendirdiğini ve bu sürenin yeteneklerini göstermek için çok kısa olduğunu belirterek tepki gösterdi. 
     
</TEXT>
</DOC>
