<DOC>
<DOCNO> 246287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur03.html </URL>
<DATE> 2004/06/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Öldürdü, karısıyla ilişkiye girdi, cenazesine gitti 
</HEADLINE>
<TEXT>

     Mesut IŞIK- Şenol AYDIN GEBZE Kocaeli DHA 
     GEBZE'de geçen Perşembe günü bıçakla öldürüldükten sonra cesedi D-100 karayolu kenarına atılan 32 yaşındaki Kamil Tevfik Başaran'ı, eşiyle ilişkisi olan ve onunla işbirliği yapan komşusu 28 yaşındaki Yılmaz Okuyucu'nun öldürdüğü ortaya çıktı. İfadelerde cinayetin ardından Okuyucu ile Hacer Başaran'ın cinsel ilişkiye girdikleri ortaya çıktı. 
     Cinayetin ardından katil zanlısı Okuyucu'nun cenazeye katıldığı da belirlendi. 
     Geçen Perşembe günü sabahı, D-100 karayolu kenarında bulunan ve üzerinden kimlik çıkmayan cesadin, Hacıhalil Mahallesi'nde oturan ve tabelacılık yapan 3 çocuk babası Kamil Tevfik Başaran'a ait olduğu anlaşıldı. Sırtında ve kalbinde iki bıçak darbesi, başında da taş darbeleri olan ceset otopsiden sonra toprağa verildi. Gebze Emniyet Müdürlüğü'ne bağlı cinayet masası ekipleri, cinayeti çözmek için bazı ipuçlarını değerlendirerek bunun bir aşk cinayeti olduğunu ortaya çıkardı. Öldürülen tabelacı Kamil Tevfik Başaran'ın 27 yaşındaki eşi Hacer Başaran'ın, aynı zamanda komşuları olan 2 çocuk babası boşanmış Yılmaz Okuyucu ile ilişkisi olduğunu belirleyen polis, iki kişiyi sorgulamaya alınca cinayetin düğümü çözüldü. 
     Hacer Başaran ile Yılmaz Okuyucu ilişkilerini kabul ederken, Kamil Tevfik Başaran'ı öldürmek için plan yaptıklarını anlattılar. Olay gecesi, Kamil Tevfik Başaran'ı "Gel birlikte içki içelim'' diyerek dışarıya çağırdığını anlatan Yılmaz Okuyucu, daha sonra cinayet yerinin yakınındaki yol kenarına gidip bira içtiklerini, daha sonra da onu öldürdüğünü anlattı. Cesedini de yol kenarına attığını söyleyen Yılmaz Okuyucu, tatbikat sırasında soğukkanlılığıyla dikkat çekti. 
     Bu arada katil zanlısı Yılmaz Okuyucu'nun, şüphe çekmemek için öldürdüğü Kamil Tevfik Başaran'ın cenazesine katıldığı da cenazeden çekilen fotoğraflardan anlaşıldı. 

     
</TEXT>
</DOC>
