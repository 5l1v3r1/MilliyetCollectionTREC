<DOC>
<DOCNO> 229986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo26.html </URL>
<DATE> 2004/04/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gaziantepspor, Denizli'ye gitti... 
</HEADLINE>
<TEXT>

     Birinci Süper Futbol Ligi'nde 11 Nisan Pazar günü deplasmanda Denizlispor ile karşılaşacak olan Gaziantepspor, hazırlıklarını tamamladı. 
     Teknik direktör Nurullah Sağlam yönetiminde son hazırlıkları tesislerinde yapıp Denizli'ye giden kırmızı-siyahlı ekip, maç saatini beklemeye başadı. 
     UEFA Kupası'na yeniden katılabilme hesapları yapan Gaziantepspor, rakibinin de bu kupaya katılmayı hedeflemesi nedeniyle çok sıkı bir hazırlık döneminden geçti. 
     Gaziantepspor Teknik Direktörü Nurullah Sağlam, A.A muhabirine yaptığı açıklamada, yoğun bir hazırlık döneminden geçtiklerini ve çok zorlu ve keyifli bir 90 dakikanın kendilerini beklediğini söyledi. 
     Denizlispor ile final niteliğinde bir maç yapacaklarını belirten Sağlam, ''Bence haftanın maçı olacak bir karşılaşma. Denizlispor, bizi yenerek yerini sağlamlaştırmaya çalışacak. Biz de güçlü rakibi yenerek aradaki 3 puan farkı kapatmayı ve UEFA Kupası iddiasından uzaklaşmamayı düşünüyoruz. Çekişmeli ve zevkli bir 90 dakika olacak'' dedi. 
     Sağlam, denk güçlerin mücadelesi biçiminde geçecek olan zorlu karşılaşmada hakedenin 3 puanla ayrılması temennisinde bulundu. 
     Sağlam, sakat olan Devran ile Bouazizi'nun Denizlispor maçında forma giyemeyeceğini de sözlerine ekledi. 
     
</TEXT>
</DOC>
