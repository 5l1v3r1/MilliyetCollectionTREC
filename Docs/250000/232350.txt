<DOC>
<DOCNO> 232350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo20.html </URL>
<DATE> 2004/04/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çalımbay Yakaladığımız çıkışı sürdürmek için kazanmalıydık 
</HEADLINE>
<TEXT>

     Ankaragücü Teknik Direktörü Rıza Çalımbay, Gençlerbirliği'ni 2-1 yendikleri maçtan sonra yaptığı açıklamada, ''Yakaladığımız çıkışı sürdürmek için kazanmamız gerekiyordu. Galip geldiğimiz için çok mutluyuz'' dedi. 
     Göreve geldiği ilk maçta Gençlerbirliği ile karşılaştıklarını ve maçı 3-2 kaybettiklerini hatırlatan Rıza Çalımbay, şöyle konuştu 
     ''Bu galibiyetle rövanşı almış olduk. Kendi adıma da çok sevinçliyim. Gençlerbirliği çok kaliteli bir takım. İkinci yarıda biraz kapanmak zorunda kaldık. Topu biraz ileride tutabilseydik daha farklı bir oyun olurdu. Hakettiğimiz bir galibiyet elde ettik. Sonuçta bir derbi maçıdır ve stres olması normaldir. İyi mücadelelerinden dolayı kutluyorum.'' Gençlerbirliği Teknik Direktörü Ersun Yanal ise maçta ortaya koydukları emeğin karşılığını alamadıklarını vurgulayarak, ''Ankara derbisinde kalemizde gördüğümüz 2 şutla mağlup olduk'' dedi. 
     Rakiplerinin iyi kapanmaları nedeniyle yenildiklerini ifade eden Yanal, ''Girdiğimiz pozisyonları gole çeviremedik. Çok mücadele eden bir takımız ama gol üretemiyoruz'' diye konuştu. 
     Öte yandan karşılaşmanın son dakikasında sakatlanan M'Bayo, maç sonrası MR'ı çekilmek üzere ambulansla hasteneye götürüldü. 
     
     CAVCAV ''ŞANS ANKARAGÜCÜ'NDEN YANAYDI'' 
     Gençlerbirliği Kulübü Başkanı İlhan Cavcav, Ankara derbisinden yenik ayrıldıklarına değinerek, ''Futbolda şansın büyük önemi var. Bugün şans Ankaragücü'nden yanaydı. Bir takım ancak bu kadar çok gol kaçırabilir. Ankaragücü'nü kutluyorum'' dedi. 
     Ankaragücü Kulübü Başkanı Cemal Aydın ise izleyicilere çok kaliteli bir maç izletemediklerini vurgulayarak, ''Çok kaliteli bir maç oldu demek mümkün değil, ancak Ankara derbisinde her 2 takım da stresliydi. Amacımız, skordan çok fair-play'in uygulandığı ve seyircilerin birbirini sevdiği bir karşılaşma olmasıydı. Bunu da sağladığımıza inanıyorum'' diye konuştu. 
     Aydın, bu maçtan daha önemli olanın Gençlerbirliği'nin Avrupa'da elde ettiği başarının olduğunu belirterek, şöyle konuştu 
     ''Ben hep söylüyorum. Gençlerbirliği'nin ligdeki maçları ve aldığı sonuçlara bakmak yalnış olur. Gençlerbirliği Avrupa'da bizi çok iyi temsil etti. Gençlerbirliği'ni bu başarısından dolayı kutluyorum.'' 
     
</TEXT>
</DOC>
