<DOC>
<DOCNO> 233787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun33.html </URL>
<DATE> 2004/04/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Felluce'de bilanço 271 ölü 
</HEADLINE>
<TEXT>

     Irak Sağlık Bakanı Hudayir Abbas, Amerikan askerlerinin 5 Nisan'dan beri kuşatma altında tuttuğu Felluce'de çıkan çatışmalarda toplam 271 kişinin öldüğünü söyledi. 
     Abbas, yaptığı açıklamada, Felluce'deki doktorlara ölü sayısını fazla göstermeleri için baskı yapıldığını öne sürdü ve siyasi nedenlerle Felluce'deki Amerikan ordusu operasyonlarında ölenlerin sayısının 600'ün üzerinde gösterildiğini belirtti. 
     Felluce'de sivil ve direnişçilerden ölenlerin sayısının 271 olduğunu ifade eden Abbas, Felluce dahil Irak genelinde bu ay içinde ölenlerin toplamının ise 576 olduğunu kaydetti. 
     1 Nisan'dan sonra Irak'taki olaylarda ölenlerin sayısı, Amerikan ordusu, Irak polisi ve hastane kaynaklarına göre 1000'i buluyor. 
     Felluce Hastanesi Müdürü Rafe El İsavi, 11 Nisan'da AP'ye yaptığı açıklamada, hastane ve kliniklerden alınan rakamlara göre şehirde çoğu sivil 600'den fazla kişinin öldüğünü söylemişti. 
     Irak'taki Amerikan güçlerinin komutanı General Ricardo Sanchez de, Amerikan askerlerinin bu ay içinde 1000 kadar direnişçiyi öldürdüğünü söylemişti. 
     
</TEXT>
</DOC>
