<DOC>
<DOCNO> 202878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/spor/yozer.html </URL>
<DATE> 2003/12/18/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
De Boerlar bitmez 
</HEADLINE>
<TEXT>

   
   Bu kadar seçmece potansiyel tehlike savunma oyuncularını bir araya getirmek beceri meselesi De Boer gitti derken, yerine gelenler hepsi birer De Boer... Üzüm üzüme baka baka kararır. 1. dakikadan 90. dakikaya kadar saydım, savunmada 5 top kaptırdılar, biri gol oldu, diğerlerini Ankaralılar acemilikten atamadı. 
   Skor farklı bir skor. Ama bu maçı izleyen hiç kimse oynanan futbolla, elde edilen skorun arasında büyük tezat olduğunu hemen görmüştür. Sorunlar yine aynı sorunlar. Zaten bu kadroyu aşılı kadro olarak kabul etmiyorum. Çünkü bu takım ligde puan farkını 12 değil, 22 yapar. Tabii bir de futbolcunun artık kendine güveni kalmamış. Kimi koyarsan koy, bu güvensizlik hepsinde var. Savunma yine topla çıkamıyor, orta saha yine oyun kuramıyor, forvet yine anlaşmazlık içinde... Buna bir de ağır saha eklenince, fizik ve kondisyonsuzluk iyice açığa çıktı. 
   Telekom kalecisinin 90 dakika boyunca bedava dört kontür vermesi Galatasaray'ın işine yaradı. Üçüncü gole kadar hiç pozisyon yoktu, ama üç gol oldu. Kaleci Muharrem gelene 'buyur' çekti. 
   Dün sahada kanadında onu zorlayan olmayınca Prates iyi oynadı. Ergün fena değildi. Ömer bir var, bir yoktu. Aklım da Sabri'ye takıldı. Geleceğin yıldızıydı, ama son haftalarda merdivenleri koşar adım iniyor. 
   Sonuçta Galatasaray tur atladı. Yeni, farklı ve uyumsuz kadrosuyla hiç kimseye de umut vermedi. Bundan sonra ne yaparlar bilemiyorum. Herkese Allah kolaylık versin. 
   
      
   
</TEXT>
</DOC>
