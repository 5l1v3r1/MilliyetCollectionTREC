<DOC>
<DOCNO> 211405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yazar/sazak.html </URL>
<DATE> 2004/01/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bush'un kampanyası 
</HEADLINE>
<TEXT>

   
   Başbakan Tayyip Erdoğan'ın ABD ziyareti, Kasım 2004'teki başkanlık seçiminde zorlanacağı gözlenen George W. Bush'un anketlerde Demokrat Parti adaylarından John Kerry'nin gerisine düştüğü günlere rastladı. 
   Newsweek'in anketi Beyaz Saray'da tehlike çanlarının çalmaya başladığının işareti. 
   Gerçi seçimlere epey zaman var ve Demokrat Parti'deki adaylık yarışında ABD Başkanı Bush'un karşısına kimin çıkacağı belli olmadı. Daha işin başında Bush'un 'geriye düşmesi', Irak politikası başta olmak üzere yanlış giden bir şeylerin olduğunu gösteriyor. 
   Birinci Körfez Savaşı'nda da benzer süreç yaşanmıştı. 
   Baba Bush, Irak'ın Kuveyt'i işgaline son vermesine karşın seçimi kaybetmişti. Aynı kaderi George W. Bush da paylaşabilir 
   Çünkü ABD yönetimi 'Saddam korkusunu' abartmakla savaşın sonundaki beklenti çıtasını da yükseltmiş oldu. 'Irak'ın özgürleşmesi' ülkenin üç parçalı yapısını kalıcı hale getirmekten başka işe yaramadı. Saddam Hüseyin'in yakalanması da ABD askerlerini hedef alan saldırıları durdurmadı. Amerikan birliklerinin kayıp vermedikleri gün yok. Kürtlerin Kuzey'deki egemenliği Arapları tedirgin ediyor. Kerkük'ün statüsü ise Türkmenlerin, dolayısıyla Ankara'nın tepkisini çekiyor. Yönetimi Irak Geçici Konseyi'ne devretme planına ise 'seçim isteyen' şiiler itiraz ediyor. 
   Bush'un kasımdaki başkanlık seçimlerine dek bu dengeleri nasıl kuracağı meçhul. 'Kitle imha silahı yalanı' dışında ABD yönetiminin bir planı olmadığı ortaya çıktı. 
   Irak'ta 'istikrar adına' başlatılan savaşın bedelini ise ABD halkı ödüyor. Terör korkusu, ABD'yi kendi içine hapsetmiş durumda. Amerikalılar için özgürlük 'seyahat' demekti. Şimdi dış bağlantılı yolculuk kabus oldu, Avrupa seferlerindeki azalmanın turizme ve alışverişe olumsuz etkilerini hemen fark ediyorsunuz. Oteller de boş 
   Washington'un en ışıltılı merkezi Georgetown'da kapalı işyeri sayısı ekonomik durgunluğun göstergesi. İşsizlik, eğitim ve sağlık sorunları 2004 kampanyasında Bush'un 'yumuşak karnı'nı oluşturuyor. 
   Başkanlıktaki 'ikinci dönem'e kapıyı açmak için Bush'u yöneten 'neo con'ların elindeki silah yine dış politika olacak. 
   Başbakan Erdoğan daha Washington'a ayak basmadan, Beyaz Saray'ın gündeminin 'Irak ve Kıbrıs' ağırlıklı tayini Ankara'ya manevra alanı bırakmadı. 
   ABD, Kıbrıs için bastırıyor ama Washington'un AB için vereceği güçlü desteğin 1 Mayıs'tan sonra ne şekil alacağı belli değil. 
   Tayyip Erdoğan, 2004 kampanyası nedeniyle başı belada olan Bush'un karşısında Türkiye'nin tezlerini kabul ettirme konusunda çok daha avantajlı konumda. Erdoğan'ın Ankara'dan ayrılırken Kıbrıs'ta inisiyatifi ele alması da isabetlidir. 
   Pazarlık değil, diplomasi yapılmalı. 
   Dik durulmalı. 
   
      
   
</TEXT>
</DOC>
