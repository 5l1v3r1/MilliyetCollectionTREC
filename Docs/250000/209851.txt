<DOC>
<DOCNO> 209851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun04.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Papandreu'nun teklifine sıcak yanıt... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''Türkiye'nin bölgede barış ve istikrar unsuru olmayı arzuladığını'' söyledi. 
     Gül, Yunan özel Mega televizyonuna verdiği demeçte, Yunanistan Dışişleri Bakanı Yorgo Papandreu'nun, Türkiye ile Yunanistan'ın savunma harcamalarının karşılıklı azaltılması önerisini değerlendirdi. 
     Papandreu'nun bu konudaki teklifini olumlu karşıladığını belirten Gül, ''Bu öneri bir iyi niyet göstergesidir. Biz de aynı niyetteyiz'' dedi. 
     Gül, geçen yıldan itibaren savunma harcamalarının azaltılmasına başlandığını, Yunanistan ile karşılıklı olarak bazı askeri tatbikatların ertelenmesi konusunda ortaklaşa karar alındığını ve karşılıklı güven arttırıcı önlemler çerçevesinde de 11 anlaşma imzalandığını belirterek, ''Bunlar olumlu hareketlerdir. Biz, Yunanistan ile iyi komşuluk istiyoruz. Dünyanın bu köşesinde işbirliği için yeni bir atmosfer oluşturalım. Dolayısıyla bu teklif bizim de ortak arzumuzdur'' diye konuştu. 
     
</TEXT>
</DOC>
