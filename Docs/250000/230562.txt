<DOC>
<DOCNO> 230562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun07.html </URL>
<DATE> 2004/04/12/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
El Anbar'da 3 ABD askeri öldürüldü... Felluce'de çatışmalar sürüyor 
</HEADLINE>
<TEXT>

     Irak'ın başkenti Bağdat'ın batısındaki El Anbar'da dün çıkan çatışmalarda, 3 Amerikan askerinin öldüğü bildirildi. 
     Amerikan ordusundan yapılan açıklamada, başkentten Ürdün ve Suriye sınırlarına kadar uzanan El Anbar eyaletinde çıkan çatışmalarda ölen askerlerin 1. Deniz Seferberlik Gücü'ne mensup olduğu belirtildi. 
     Açıklamada, çatışmalarla ilgili ayrıntılı bilgi verilmedi. 
     Amerikan ordusu dün, ülke genelinde son iki günde, biri El Anbar'da olmak üzere 8 askerin öldüğünü açıklamıştı. 
     Irak'ta Şii isyanının başladığı 4 Nisan'dan bu yana çıkan çatışmalarda ölen Amerikan askeri sayısı 62'ye yükseldi. Irak savaşının başladığı 2003 Mart'ından beri ise ölen Amerikan askeri sayısı 664'ü buldu. 
     Öte yandan, Amerikan askerlerinin Iraklıların direnişini kırmak için operasyon başlattığı Felluce'de, görüşmeleri yürütmek için ilan edilen ateşkese rağmen çıtaşmaların gece boyunca sürdüğü bildirildi. 
     Görgü tanıkları, kentin bir bölgesinden patlama ve silah sesleri geldiğini söyledi. 
     Iraklılar, ateşkesin bozulmasından Amerikalıları sorumlu tutuyor. 
     
</TEXT>
</DOC>
