<DOC>
<DOCNO> 228663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko29.html </URL>
<DATE> 2004/04/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Financial Times Uzanlar, James Bond gibi kaçtı 
</HEADLINE>
<TEXT>

     Avrupa'nın önemli ekonomi gazetelerinden Financial Times'in Almanca versiyonunda yeralan bir haberde Kemal ve Hakan Uzan'ın villalarının çatısından "James Bond filmlerindeki gibi helikoptere binerek kaçtıkları" yazıldı. 
     FT Deutschland'da yeralan "Motorola Türkiye'deki Milyarları İçin Mücadele Ediyor" başlıklı haberde, Motorola ve Finlandiyalı Nokia'dan Uzanlar tarafından Telsim'in geliştirilmesi amacıyla ödünç para alındığı, paraların çoğunlukla Uzanlar'ın lüks yaşam tarzı, özel uçaklar ve New York'taki apartman daireleri gibi harcamalarına gittiği iddia edildi. 
     Amerikan yargısının geçen yıl Motorola'nın uğranılan zarar dahil Uzanlar'dan 4.3 milyar dolar alacağı bulunduğuna hükmettiğini, Motorola ve Nokia'nın toplam alacağının ise 3 milyar dolar olduğunu kaydeden gazete, Uzan grubunun toplam ödemesi gereken tutarı biraraya getiremeyeceğinin varsayıldığını, çünkü Uzan grubu yöneticilerinin aylar önce Türkiye'den ayrıldıklarını savundu. 
     
     ŞANGAY'DAN SEVGİLERLE 

     Kimi aile üyelerinin İmar Bankası'ndan 6 milyar dolar kaçırılması dolayısıyla kuşku altında bulunduklarına değinen FT Deutschland, "Bu nedenle Türk hükümeti 2003'ün sonunda Uzanların 219 şirketi ve net gelirlerini üzerine aldı" dedi. Haberde şöyle denildi 
     "Ancak kritik tutuklamalar gerçekleşmedi. Çünkü Kemal Uzan ve diğer grup yöneticisi oğlu Hakan James Bond filmlerindeki gibi bir kaçışı başardılar Bir silahlı özel polis gücü konutlarına harekat düzenlerken aynı sırada villalarının çatısından helikopterle uçtular." FT Deutschland Şubat ayında Hakan Uzan'ın korumalarıyla birlikte güneşten bronzlaşmış biçimde son kez Şangay'da alışveriş yaparken görüntülendiğini ifade ederken, "Hakan yatıyla Avustralya, Yeni Zelanda ve Şangay arasında yolalıyor olmalı" dedi. Gazete İnterpol teşkilatının da Uzanlar'ın peşinde olduğunu yazdı. 
     Kemal Uzan'ın en büyük oğlu Cem Uzan'ın ise hükümetin kendisine karşı siyasi muhalefeti kırmak için "cadı avı" gerçekleştirdiğini yazan FT Deutschland'da şu ifadelere yerverildi 
     "Tüm bu çalkantılar, iddialar ve yasal süreç arasında Motorola parasının bir bölümünü geri almayı deniyor. Motorola açıkça Türkiye'de devletin Uzan ailesinin borçlarından dolayı sorumluluk kabul etmesini umuyor. Türkiye aynı zamanda İmar Bankası'ndan bazı karanlık yollarla sızmış 6 milyar doların da peşinde bulunuyor." 

     
</TEXT>
</DOC>
