<DOC>
<DOCNO> 215716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko17.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe hisselerine, arzın 6-7 kat üzerinde talep geldi... 
</HEADLINE>
<TEXT>

     Denizbank Genel Müdürü ve Deniz Yatırım Yönetim Kurulu Başkanı Hakan Ateş, Fenerbahçe Sportif A.Ş. hisselerini satın almak için 40 bine yakın yatırımcının başvurduğunu açıkladı. 
     Ateş, 30 milyon dolar tutarındaki satış için, halka arz edilecek hissenin 6-7 katı üzerinde talep bulunduğunu bildirdi. 
     Fenerbahçe Sportif Hizmetler Sanayi ve Ticaret A.Ş. hisselerinin halka arzında 10 bin 500 lira sabit fiyatla 3 gün süren talep toplamaya ilişkin AA muhabirinin sorularını yanıtlayan Ateş, 3 milyon 750 bin lot hissenin satışa sunulduğunu, arzın hayli üzerinde yüksek bir taleple karşılaşıldığını belirtti. 
     Ateş, ''Bütün şubelerimizi hafta sonu da çalıştırdık. Kar kış nedeniyle Pazartesi'ye de uzamıştı. Dün de çok ciddi başvuru oldu. Tabii rakamları bütün girişler tamamlandıktan sonra daha net söyleyebileceğiz ama görünen o ki 40 bine yakın bir yatırımcı başvurusu var'' dedi. 
     Yabancılardan da çok büyük talep geldiğini ifade eden Ateş, ''Ama onları belli bir rakamda limitlemek zorunda kaldık. O çerçevede 3 milyon 750 bin lotun 6-7 kat üzerinde bir talep var'' diye konuştu. 
     Yurtdışında Almanya ve Viyana'da tanıtıma gidildiğini hatırlatan Hakan Ateş, orada da özellikle büyük fonlardan, büyük yatırım bankalarından çok ciddi talep geldiğini, onları ellerinden geldiği kadar karşılamaya çalıştıklarını söyledi. 
     Hisselerin mümkün olduğu kadar çok kişiye yayılmasını istediklerini dile getiren Ateş, ''Malum bunu duvarına çerçeveletip asmak için isteyen de var. O çerçevede de herkesin taleplerini karşılamaya çalışıyoruz'' dedi. 
     Hakan Ateş şunları kaydetti 
     ''Deniz Yatırım daha önceki Zorlu Enerji halka arzında 400 bin yatırımcıyla, kamu halka açılmaları, özelleştirmeler de dahil şu ana kadar da halen kırılamayan en büyük yatırımcı sayısına ulaşmıştı. Bu sefer de bir futbol kulübünün bir şirketi için spor kulüplerinin önceki halka açılmalarıyla karşılaştırılmayacak ölçüde büyük bir talep geldi.'' 
     
     BJK-GS TALEPLERİNİ ÇOK AŞTI 

     Diğer spor kulüplerinin şirketlerinin hisselerinin halka arzında Galatasaray'da 8 bin, Beşiktaş'ta 4 bin kadar talep olduğunu anımsatan Ateş, Fenerbahçe'de ise 40 bine yakın bir rakam oluştuğunu söyledi. 
     Ateş, Fenerbahçe hisselerini temettüsü, kısa vadeli getirisi için talepte bulunan yatırımcıların yanı sıra taraftarı olduğu için isteyenler de olduğunu vurguladı. Hakan Ateş, yoğun talepte Deniz Yatırım olarak ilk defa SPK mevzuatına soktukları destekleme alımının da etkisi bulunduğunu kaydetti. 
     Satılamayan hisseler olması durumunda yazılı taahhütte bulunarak onların tamamını üstlendiklerine işaret eden Ateş, buna gerek kalmadığını bildirdi. 
     Taleplerin karşılanmasında bilgisayar kullanıldığına işaret eden Hakan Ateş şunları belirtti 
     ''Bilgisayar programıyla dağıtım programı var. Örneğin 10 tane hisseniz var ve 100 kişi başvurdu. Herkes talebinin onda birini alacak. Birine vereyim birine vermeyim gibi bir seçim yapma şansı kanunen zaten yok. Yatırımcı sayısı arttıkça hisse başına düşen alabileceği oran azalıyor. Başvuru arzın hayli üzerinde olduğu için inşallah bire 6-7 şeklinde karşılayabilsek bile iyi olacak gibi duruyor.'' 
     
     ''YILDIRIM, ÇOK MEMNUN'' 

     Aziz Yıldırım'ın sonuçtan son derece memnun olduğunu ifade eden Hakan Ateş, ''Bu Fenerbahçe'nin kurumsalaşmasına atılan en büyük adımdır. Aziz Yıldırım gibi kuvvetli bir başkan da bu kurumsallaşmanın önünü açan bir kişi olarak bence son derece takdire değer'' diye konuştu. 
     Ateş, halka arzda satış miktarının da 30 milyon dolar olduğunu kaydetti. 

     
</TEXT>
</DOC>
