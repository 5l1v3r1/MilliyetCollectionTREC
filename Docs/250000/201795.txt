<DOC>
<DOCNO> 201795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/okur.html </URL>
<DATE> 2003/12/13/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
KKTC - Gürcistan hattı 
</HEADLINE>
<TEXT>

   
   41 yaşında. İstanbul Üniversitesinde Estetik ve Sanat Tarihi okumuş. Ressam. Yığınla ödülü var. Ama reklamcı olmuş. Siyasi partilerin kampanyalarını organize etmeyi seviyor. Ortalıkta gözükmekten hiç hoşlanmıyor. Üstelik Başbakan Recep Tayyip Erdoğan'ın en yakınındaki isimlerden biri. Arkadaşı. 
   Arter Reklamcılık'ın sahibi Erol Olçok'tan bahsediyoruz. Şu an KKTC'de Ulusal Birlik Partisi UBP'nin seçim kampanyasını yürütüyor. 
   Kariyerinde iki ülke çok önemli. Makedonya ve Avusturya. Türk kamuoyu Olçok'u 1999 Seçimlerinde tanıyamadı ama, DYP'nin 'Cesur Yürekli Türkiye' kampanyasını unutmadı. İşte onun yaratıcısı. Sonrası malum. Yolculukta AK Parti'nin seçim kampanyası yer alıyor. AK Parti'nin seçim kampanyasının ana omurgası ona ait. Şimdi KKTC'de Başbakan Derviş Eroğlu'nun başkanı olduğu UBP'nin seçim kampanyasının mimarı. 
   Önümüzdeki hafta ise Gürcistan'da olacak. Ana muhalefet partisinin 35 yaşındaki genç lideri ile görüşecek. Şevardnadze'nin karşısına dikilen bu genç lider, seçim kampanyasını Erol Olçok'a teslim etmek istiyor. Haa unutmadan ekleyelim Abhazya Cumhuriyeti de Arter Reklamcılık'a müracaat etmiş "Bizim Kampanyayı siz yürütün" demiş. Enteresan değil mi 
   Bu arada KKTC'deki seçim kampanyası yarışı da hızlanıyor. 200 bin nüfuslu adada, 150 bin seçmen oy kullanacak. 
   Yedi Parti seçim kampanyalarını renklendirmek için sanatçı yarışına girmiş durumda. Ancak biz bu tablonun yanı sıra, birbiriyle sıkı yarışta olan iki partiyi incelemek istiyoruz UBP ve CTP 
   UBP'nin Genel Başkanı Derviş Eroğlu ramazan bayramında Erol Olçok ile el sıkışmış. UBP'nin oy oranı yüzde 21'leri gösteriyormuş. CTP'nin Genel Başkanı Mehmet Ali Talat'ın oyu zirvede imiş. Peki bu süreçte neler olmuş 
   Arter Reklamcılık Denge Araştırma ve Gazi Üniversitesi ile çalışmaya başlamış. Beş komuoyu araştırması yapmış. CTP ise yerel bir şirket olan KADEM ile çalışmaya başlamış. Seçim kampanyalarını yürüten araştırma şirketlerinin son çalışması ise cuma sabaha karşı 02 00'da sonuçlandı. Arter'in elindeki son veriler UBP yüzde 38.6, CTP yüzde 24.7, Demokrat Parti Başkanı Serdar Denktaş yüzde 9.2, BDH Barış ve Demokrasi Harekatı yüzde 6.1, Çözüm ve AB Partisi ÇABP yüzde 1.6, Milliyetçi Barış Partisi MBP yüzde 2.2, Kıbrıs Adalet Partisi KAP yüzde 0.3, Karma yüzde 10.7, Kararsızlar yüzde 5.9, Diğer yüzde 0.6. 
   
      
   
   
</TEXT>
</DOC>
