<DOC>
<DOCNO> 241605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun13.html </URL>
<DATE> 2004/05/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD Kerbela ve Bakuba'yı bombaladı 22 ölü 
</HEADLINE>
<TEXT>

     Irak'ın Kerbela kentinde gece boyunca Amerikan savaş uçaklarının ve tanklarının bombardımanında direnişçi milislerden 18'inin öldüğü bildirildi. 
     ABD ordusu 1. Zırhlı Tümeni'nden Albay Pete Mansoor, Amerikan birliğinin, Kerbela'da Hazreti Hüseyin'in altın kubbeli türbesinin bulunduğu Eski Şehir kesiminde tüfekle ateşlenen el bombalı saldırıya uğradığını, bunun üzerine AC-130 bombardıman uçaklarıyla milislerin mevzilerinin vurulduğunu aktardı. 
     Amerikan tanklarının da bulunduğu Kerbela'da gece muharebesi 2 saat sürdü. 
     ABD işgaline karşı geçen ay başlayan şiddetli direnişin Şii lideri Mukteda Sadr'a 30 bağlı milislerin, Hazreti Hüseyin ve İmam Abbas türbelerinin mukaddes dokunulmazlığını Amerikan askerine tuzak kurmak için kullanıldıkları, Amerikan komutanlığınca belirtiliyor. 
     Amerikan ordusu, Kerbela'da son çatışmada türbelere zarar verilmediğini bildirdi. Kerbela'nın 70 km güneyinde Necef'te, 5 gün önce Amerikan ordusunun top mermilerinden Hazreti Ali Camii'nin altın kubbesinde dört delik açıldığı bildirilmişti. 
     Kerbela'da gece boyu 2 saati aşan süre devam eden çatışmada, birçok binanın yandığı ve kentte hala dumanların çıktığı bildirildi. Amerikan askeri kuvveti, gece Sadr milislerinin cephaneliğini de vurdu. 
     Şii milis lideri Sadr, ''İşgalci ABD, kutsal emanetlere zarar veriyor'' diyor. 
     
     BAKUBA 
     Öte yandan Bağdat'ın kuzeydoğusunda Bakuba kentinde ABD'ye bağlı Irak polis karakoluna saldırı düzenlendiği ve 4 polisin öldüğü haber verildi. 
     Ölenlerin, ABD'nin desteklediği ''Sivil Savunma Polis Birliği''ne bağlı olduğu bildirildi. 
     Iraklı direnişçiler, koalisyon kuvvetleriyle işbirliği yapanlara saldırıyor. 
     
     KERKÜK'TE SADR'IN YARDIMCISI GÖZALTINDA 
     Bu arada, Irak'ın kuzeyindeki Kerkük kentinde Şii lideri Sadr'ın temsilcisinin gözaltına alındığı bildirildi. 
     Irak Sivil Savunma Polis Birliği'nden Tümgeneral Enver Muhammed Emin, Sadr'ın temsilcisi Şeyh Abdülfetta El Musavi'nin dün gece Kerkük'te bir camide gözaltına alındığını söyledi. 
     Başkent Bağdat'ta ABD öncülüğündeki koalisyonun basın bürosu ise konuyla ilgili bilgileri bulunmadığını bildirdi. 
     İşgal güçlerine karşı geçen ay ayaklanma başlatan Sadr'ın yandaşlarının çoğunluğu, Bağdat'ın güneyindeki Şii bölgelerinde bulunuyor. 
     
</TEXT>
</DOC>
