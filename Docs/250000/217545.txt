<DOC>
<DOCNO> 217545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur41.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Eskişehir adayı Aydın Güngör seçime katılamıyor 
</HEADLINE>
<TEXT>

     CHP Eskişehir İl Başkanı Seyit Ali Uslu, Büyükşehir Belediye Başkan Adayı Aydın Güngör'ün evrakını zamanında İl Seçim Kurulu'na teslim edemedikleri için müracaatlarının kabul edilmediğini söyledi. 
     Uslu, Odunpazarı ve Tepebaşı alt belediyelerin başkan adayları İsmail Haşim Ateş ve Fehmi Murat Sönmez'in de aynı gerekçeyle müracaatlarının kabul edilmediğini bildirdi. 
     AA muhabirine açıklama yapan Uslu, CHP Genel Merkezi'nin Büyükşehir, Odunpazarı ve Tepebaşı alt belediye ile Gündüzler, Muttalıp ve Çukurhisar Belde Belediye başkan adaylarının İl Seçim Kurulu'na başvurularını yapması için Merkez İlçe Başkanı Vedat Alp'i görevlendirdiğini belirtti. 
     Söz konusu belediye başkan adaylarının İl Seçim Kurulu Başkanlığı'na başvurusunu saat 17.00'a kadar yapamadıklarını anlatan Uslu, şöyle konuştu 
     ''İl Seçim Kurulu Başkanı Mustafa Kemal Tüfenk, saat 17.00'da bir başka siyasi partinin başvurularını kabul etti. Saat 17.10 olduğunda, Tüfenk'ten arkadaşların biraz geciktiği için kendilerine tolerans tanımasını istedik, ancak teklifimiz kabul edilmedi. Tüfenk, mesaisi bittiği için haklı olarak İl Seçim Kurulu'nu kapatıp gitti.'' Uslu, partilerinin genel merkezi ile irtibata geçip sorunu bildirdiklerini, ancak henüz soruna bir çözüm bulamadıklarını anlatarak, şöyle devam etti 
     ''Büyükşehir, 2 alt ve 3 belde belediye başkan adayları ile il genel meclisi ve belediye meclisi üyeliği için de adayların başvurusunu yapamadık. Seçim Yasası'na göre 5 Mart'a kadar siyasi partiler, adaylar üzerinde bazı düzeltmeler yapabiliyor. Buna göre bir girişim söz konusu olabilir mi onu araştırıyoruz. Eskişehir'in 11 ilçesindeki belediye başkan adayının müracaatını yaptık. Bunlarda bir sorun yok.'' CHP Merkez İlçe Başkanı Vedat Alp de Genel Merkez'in, söz konusu belediye başkan adayları ile il genel meclisi ve belediye meclisi üyeliği için adayların başvurusunu yapmak için kendisini görevlendirdiğini ancak rahatsızlığı nedeniyle adayların başvurusunu yapmakta geciktiğini söyledi. 
     Alp, sorunun giderilmesi için İl Seçim Kurulu Başkanlığı nezdinde girişimlerde bulunduklarını, ancak henüz bir sonuca varamadıklarını kaydetti. 
     Bu arada, yarın Eskişehir'de düzenlenecek belediye başkan adaylarının tanıtım toplantısına katılması beklenen CHP Genel Başkanı Deniz Baykal'ın bu nedenle programını iptal ettiği bildirildi. 
     
</TEXT>
</DOC>
