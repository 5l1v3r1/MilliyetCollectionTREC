<DOC>
<DOCNO> 245085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur03.html </URL>
<DATE> 2004/06/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Pilotun son sözü 'vav' olmuş 
</HEADLINE>
<TEXT>

     Sivil Havacılık Genel Müdür Yardımcısı Ümit Çendek, Trabzon'da geçen yıl 62 İspanyol askeri ve 13 mürettebat olmak üzere toplam 75 kişin öldüğü uçak kazasıyla ilgili raporun yüzde 95'inin tamamlandığını, kazanın pilotaj hatasından kaynaklandığı ihtimalinin ağırlık kazandığını söyledi. 
     Heyet önümüzdeki hafta Ukrayna'ya gitmeye hazırlanırken, kazada yaşamını yitiren Ukraynalı 12 mürettebatın yakınları, kazaya Trabzon Havalimanı kulesinin neden olduğunu ileri sürerek Türkiye'den 2.5 milyon Euro tazminat talebinde bulundu. Ukraynalı ailelerin avukatı Serbülent Baykan, 75 kişiye mezar olan uçağın pilotu Stytnyk Olexandrovych ve kule arasındaki görüşme kayıtlarını incelediklerini belirterek şunları söyledi 
     "Pilot ve kule arasında 43 dakikalık konuşma kaydı var. Son olarak kule pilota, 'Pozisyonunuzu bildirin' diyor. Pilot, '4 bin feet'e yükseleceğim' dedikten hemen sonra Vav' diye bir ses geliyor ve 3 bin 608 feette uçak dağa çakılıyor. Trabzon Havalimanı'nda, uluslararası uçuş kurallarına göre kesinlikle güneye dönme yasağı var. Fakat düşen uçağın pilotu bu limanı bilmiyor. Kulenin mutlaka, 'güneye dönmeyin' diye uyarması gerekirdi. Konuşma kayıtlarında böyle bir uyarı yok. Bu işte yanlış bir şeyler var. Mutlaka ortaya çıkaracağız." 
     
</TEXT>
</DOC>
