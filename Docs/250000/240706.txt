<DOC>
<DOCNO> 240706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy01.html </URL>
<DATE> 2004/05/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İngiltere Başbakanı Blair Türkiye'ye geliyor.. 
</HEADLINE>
<TEXT>

     İngiltere Başbakanı Tony Blair, günübirlik çalışma ziyareti için bugün saat 15.15'te Ankara'ya gelecek. 
     İki ülke başbakanları arasında düzenli zirveler yapılması konusundaki mutabakat çerçevesindeki ziyaret, İngiltere'den başbakan düzeyinde 14 yıl aradan sonra yapılacak ilk ziyaret olması açısından ayrı bir önem taşıyor. 
     Son olarak 25 Nisan 1990'da dönemin başbakanı Margaret Thatcher, Türkiye'de temaslarda bulunmuştu. 
     Blair, Ankara temasları çerçevesinde Cumhurbaşkanı Ahmet Necdet Sezer ve Başbakan Recep Tayyip Erdoğan ile bir araya gelecek. 
     Görüşmelerde, başta Türkiye-AB ilişkileri, Kıbrıs, terörizmle mücadele, İstanbul'da düzenlenecek NATO zirvesi ve Irak olmak üzere iki ülkeyi ilgilendiren ikili, bölgesel ve uluslararası konuların ele alınması öngörülüyor. 
     Blair'in temaslarında, İngiltere'nin Türkiye'nin AB sürecine verdiği desteği teyit etmesi ve KKTC'ye uygulanan izolasyonun kaldırılması yönünde mesajlar vermesi bekleniyor. 
     Bu çerçevede İngiltere ile KKTC arasında doğrudan uçuşların yapılması konusunun da gündeme gelebileceği kaydediliyor. 
     Blair, 9 Mayıs AB gününde yaptığı konuşmada, Türkiye'nin AB üyeliğiyle ortaya çıkacak sorunların bir kenara itilmesi yerine, bu sorunların üstesinden gelinmesi gerektiğini söylemişti. 
     Blair, Türkiye'yi ilke olarak AB'ye kabul etme kararının alındığını hatırlatarak, Ankara'ya diğer aday ülkelerle aynı kriterlerin uygulanması gerektiğini kaydetmişti. 
     Blair'in ziyaretinden önce AP'ye açıklamada bulunan bir İngiliz hükümet yetkilisi de, Türkiye'nin AB yolunda önemli ilerlemeler kaydettiğini belirterek, ''Üyelik müzakerelerine başlama tarihi verilmeli'' diye konuştu. 
     Blair, temaslarının ardından bugün Türkiye'den ayrılacak. 
     İngiltere Başbakanı Blair'in Haziran ayında İstanbul'da yapılacak NATO zirvesine de katılması bekleniyor. 

     
</TEXT>
</DOC>
