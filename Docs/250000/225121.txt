<DOC>
<DOCNO> 225121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun44.html </URL>
<DATE> 2004/03/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gül Şeyh Yasin suikasti bir tuzak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yakındaki Arap doruğunun, kendi barış planını yürürlüğe sokmasını istedi. 
     Lübnan'da yayımlanan Müstakbel gazetesine demeç veren Gül, 29-30 Mart'ta Tunus'ta toplanacak Arap liderlerinin, iki yıl önce kabul ettikleri Ortadoğu barış planını hayata geçirmeleri gerektiğini belirtti. 
     Gül, ''Araplar dorukta kendi planlarını hayata geçirmeli ve AB ile Rusya'nın kendi yanlarında kalması için barışın önemini vurgulamalı'' dedi. 
     Bakan, Ankara'nın da Arap barış planının hayata geçirilmesi yolunda katkıda bulunabilmek amacıyla Suriye Devlet Başkanı Beşşar Esad'ın ocak başındaki Ankara ziyaretinden hemen sonra Washington nezdinde girişimde bulunduğunu kaydetti. 
     Arap Birliği'nin 2002 Beyrut doruğunda kabul edilen barış planında, İsrail'in Arap topraklarından çekilmesi, Filistin devletinin kurulması ve mülteciler sorununun adil çözüme kavuşturulması öngörülüyor. Bütün bunlara karşılık olarak da Arapların İsrail'le ilişkilerini normalleştireceği belirtiliyor. 
     Hamas lideri Şeyh Ahmed Yasin'in İsrail tarafından öldürülmesine de değinen Gül, bunu ''Arapların dikkatini Irak'tan başka yere çekmeye yönelik tuzak'' olarak nitelendirdi. 
     
</TEXT>
</DOC>
