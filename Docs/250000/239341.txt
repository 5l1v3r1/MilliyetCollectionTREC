<DOC>
<DOCNO> 239341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko23.html </URL>
<DATE> 2004/05/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Muhammed El Fayed'e vergi soruşturması... 
</HEADLINE>
<TEXT>

     Dilek Kocabaş 
İngiltere'nin başkenti Londra'nın en ünlü mağazalarından biri olan Harrods'un sahibi, ünlü Mısırlı işadamı Muhammed El Fayed hakkında vergi soruşturması açılacak. 
     İngiliz Vergi dairesiyle mahkemelik olan El Fayed'in, ''sırf hükümetle ve Kraliyetle ters düştüğüm için hakkımda vergi soruşturması açıyorlar'' şeklindeki savunmasına rağmen, El Fayed hakkında soruşturma yapılacak. 
     Davaya bakan Yargıç Lord Reed, vergi mükellefleri arasındaki adaletin sağlanması açısından böyle bir soruşturmanın açılmasını gerekli bulduğunu bildirdi. 
     Lord Reed, böyle bir soruşturmanın kamu çıkarına olduğunu belirterek, ''Muhammed El Fayed büyük şirketlerin başkanı görünüyor ama maaş almıyor, pahalı evlerde yaşıyor, ancak bu evler ne üzerine görünüyor, ne de kendisi tarafından kiralanmış. Oturduğu ev bir offshore şirkete ait ve bir başka offshore şirket tarafından da kirası ödeniyor'' dedi. 
     Yargıç Reed, evleri gibi El Fayed'in kullandığı yatlar, özel jetler, atlar ve hizmetçilerinin bile bir offshore şirketinin üzerinde göründüğünü söyleyerek, ''Bu kadar karmaşık bir mali görüntüyle ilgili olarak soruşturma yapılması doğaldır. Vergi dairesinin de bu görüntünün altında vergi mükelleflerinin haklarını zedeleyen bir durum olup olmadığını soruşturmaya hakkı vardır'' diye konuştu. 
     
</TEXT>
</DOC>
