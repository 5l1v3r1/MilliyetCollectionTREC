<DOC>
<DOCNO> 236279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur23.html </URL>
<DATE> 2004/04/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Memur-Sen Türk-İş ile birlikte Abide-i Hürriyet Meydanı'nda yer alacak 
</HEADLINE>
<TEXT>

     Memur-Sen, Ankara ve İzmir'deki 1 Mayıs kutlamalarına katılmazken, İstanbul'da Türk-İş ile birlikte Abide-i Hürriyet Meydanı'nda yer alacağını bildirdi. 
     Memur-Sen'den yapılan yazılı açıklamada, 1 Mayıs'ın ortak biçimde kutlanmasının mümkün olmaması nedeniyle Memur-Sen Yönetim Kurulu'nun hiçbir ilde kutlamalara katılmayacağı belirtildi. 
     Emek Platformu'nun dönem sözcülüğünü yürüten Memur-Sen başkanlığında yürütülen ortak afiş ve ortak metin çalışmalarında bir sonuca varılamadığı belirtilen açıklamada, şöyle denildi 
     ''Özellikle büyük şehirlerde bu toplantılardan bağımsız toplantılar yapıldığı ve tertip komitelerinin oluşturulduğu, ayrı metinler hazırlandığı ve bir kısım sendikanın dışlandığı görülmüştür. Ayrıca, İstanbul'daki Taksim Meydanı tartışmalarında olduğu gibi emekçilerin ortak bir eylemle 1 Mayıs'ı kutlamaları düşüncesi de çatlamıştır. Dolayısıyla emek hareketi bölünmüştür. 
     Bununla birlikte Memur-Sen 1 Mayıs kutlamalarının koordinasyonunu 50'yi aşkın ilde devam ettirmekte olup, bu illerdeki kutlamalar Memur-Sen'in koordinasyonu ve sözcülüğünde yapılacaktır.'' 
     
</TEXT>
</DOC>
