<DOC>
<DOCNO> 215209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko01a.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlet borcunu tahsil edecek' 
</HEADLINE>
<TEXT>

   'Bizim amacımız üzüm yemek' diyen Adalet Bakanı Cemil Çiçek, yönetimi devralınan şirketlerin geliriyle devletin borcunun ödeneceğini söyledi 
      ANKARA Milliyet 
   
   Adalet Bakanı Cemil Çiçek, yönetimi devralınan Uzan Grubu şirketlerinin gelirlerinden devlete olan borçların ödeneceğini belirterek, "Maksadımız üzüm yemek" dedi. 
   Çiçek, kanunları uygulamak için çıkardıklarını dile getirerek, şöyle konuştu "Yeni TMSF yönetimi kanunun gereğini yapıyor, benim bildiğim. Çünkü, bize o konuyla ilgili 4 katrilyona yakın paranın bir kısmı ödendi, bir kısmını da ödemeye devam ediyorlar. Bu işler ödediğimiz paranın tahsiline imkan veren bir yasal yetkinin kullanılmasından ibarettir." Çiçek, bundan sonra şirketlerin gelirlerinin ve giderlerinin kontrol edileceğini ifade etti. Şu ana kadar devletin, hükümetin bu konuda herhangi bir bilgisinin bulunmadığını kaydeden Çiçek şöyle devam etti 
   
   Borcu ödesinler 
   "Şirketler devam ediyor, gelirleri bir şekilde bunlara kalmaya devam ediyor. Devlete bir ödeme yoktu. Şimdi tayin edilen kayyumlar özel sektör anlayışıyla bu yönetimlerini sürdürecekler. Gelirinden de devlete olan borçlarını ödeyecekler." "Maksadımız üzüm yemek, kimseyle özel bir meselemiz yok" diyen Çiçek, bankaları batanların fabrikalarının devam etmesine ve yaşam standartlarının değişmemesine rağmen devlete borcunu ödemediğini vurgulayarak, "Nasıl olsa bir yolu bulunur zihniyeti içerisinde, yolunu bulacaksak, o zaman devlete borçlarını ödesinler. Otursunlar anlaşsınlar" dedi. 
   Çiçek, "Desinler ki, 'evet, bizim böyle bir borcumuz var, imkanlarımız budur, bu şartlar altında ödemeye kararlıyız'" diye konuştu. 
   Başbakan Tayyip Erdoğan ise "Gerekli açıklamayı TMSF yaptı" demekle yetindi. 
   
   
</TEXT>
</DOC>
