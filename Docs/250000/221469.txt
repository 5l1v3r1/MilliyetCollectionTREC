<DOC>
<DOCNO> 221469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun05.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD panikte... Washington'ın şehir suyunda "kurşun" çıktı .. 
</HEADLINE>
<TEXT>

     ABD'nin başkenti Washington'da şehir suyunda tehlikeli oranda kurşun bulunduğunun ortaya çıkması ABD'nin başkentinde paniğe yol açarken, belediye başkanı Anthony Williams federal hükümetten yardım istedi. 
     ABD medyasında son günlerde çıkan haberlere göre, Washington'un su şebekesinin çok eskimesinden dolayı paslanan borulardan şehir suyuna giderek artan miktarlarda kurşun karıştığı belirlendi. Bu bulgunun, aslında iki yıl öncesine dayandığı, ancak basına yeni yansıdığı belirtildi. 
     Gelişme üzerine, içme amacıyla da tüketilen şehir suyunun kullanımında düşüş gözlenmeye başladı. Örneğin Washington restoranlarında müşterilere geleneksel olarak masaya oturdukları sırada sunulan buzlu şehir suyunu kabul edenlerin sayısı önemli ölçüde azaldı. 
     Şişelenmiş su satışları patlama yaparken, çevre kuruluşları, sudaki kurşun sorununa acilen çözüm çağrısında bulundu. 
     Uzmanlar, yüksek miktarda tüketilmesi halinde sudaki kurşunun, özellikle çocuklarda beyinde kalıcı hasara yol açtığı uyarısında bulunuyor. 
     Bu gelişmeler üzerine sessizliğini bozmak zorunda kalan Washington belediye başkanı Anthony Williams, sorunun giderilmesi için kent su şebekesinin baştan aşağı yenilenmesi gerektiğini söyledi. 
     Williams, düzenlediği basın toplantısında, Washington belediyesinin maddi durumunun buna olanak vermediğini belirterek, gerekli yenilemenin yapılabilmesi için federal hükümetin para yardımında bulunmasını istedi. 
     
</TEXT>
</DOC>
