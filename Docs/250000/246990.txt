<DOC>
<DOCNO> 246990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/dunya/dun02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, sonunda cenazeye katılıyor 
</HEADLINE>
<TEXT>


HABER MERKEZİ 


Başbakan Recep Tayyip Erdoğan, son anda karar değiştirerek eski ABD başkanlarından Ronald Reagan'ın cenazesine katılacağını açıkladı. 
Erdoğan, önceki gün, Hunter Askeri Üssü'nden G - 8 Zirvesi'ne katılmak üzere Sea Island Adası'na hareketinden önce yaptığı açıklamada, Reagan'ın bugün Washington'da yapılacak cenaze töreni için "Maalesef katılamayacağım, 3 ayrı eyalette çeşitli toplantılara katılacağım" dedi. 
Ancak bu sözlerden sonra Başbakanlık Basın Merkezi'nden yapılan yazılı açıklamada, Erdoğan'ın, törene katılacağı, ardından Academy of Achievement tarafından düzenlenecek toplantı için Chicago'ya geçeceği belirtildi. 
Erdoğan da, dün Sea Island'dan Boston'a geçerken, bu kez, "ABD'de olduğu için" Reagan'ın cenazesine katılacağını açıkladı. Erdoğan'ın tutum değiştirmesinde Dışişleri'nin devreye girmesi ve bazı devlet - hükümet başkanlarının katılacağı cenaze törenine ABD'de olduğu halde gitmemesinin rahatsızlık yaratabileceği görüşünün etkili olduğu yorumları yapıldı. 


</TEXT>
</DOC>
