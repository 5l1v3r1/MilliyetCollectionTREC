<DOC>
<DOCNO> 246889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo05.html </URL>
<DATE> 2004/06/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Portekiz 2004'e doğru... Gruplar, stadlar, hakemler... 
</HEADLINE>
<TEXT>

     Portekiz'in ilk kez evsahipliği yapacağı 12. Avrupa Futbol Şampiyonası finalleri, 12 Haziran-4 Temmuz tarihleri arasında gerçekleştirilecek. 
     Finallerde, 4 grupta toplam 16 takım mücadele edecek. A Grubu'nda evsahibi Portekiz, Yunanistan, Rusya ve İspanya, B Grubu'nda Fransa, İngiltere, Hırvatistan ve İsviçre, C Grubu'nda Bulgaristan, Danimarka, İtalya ve İsveç, D Grubu'nda Hollanda, Almanya, Çek Cumhuriyeti ve Letonya mücadele edecek. 
     Şampiyonanın en zorlu grubu olarak D Grubu gösteriliyor. Bu grupta yer alan takımlardan Letonya, baraj mücadelesinde Türkiye'yi eleyerek, en büyük sürprizi gerçekleştirdi ve tarihinde ilk kez Avrupa Şampiyonası finallerinde mücadele etme hakkını elde etti. 
     
     HAKEMLER 
     Şampiyonada, Danimarka, İspanya, Almanya, Norveç, Rusya, Slovakya, İngiltere, Fransa, İtalya, Portekiz, İsviçre ve İsveç'ten hakemler görev alacak. 
     Kim Milton Nielsen Danimarka , Manuel Enrique Gonzales İspanya , Markus Merk Almanya , Terje Hauge Norveç , Valentin Ivanov Rusya , Lubos Michel Slovakya , Michael Riley İngiltere , Giles Veissiere Fransa , Pierluigi Collina İtalya , Lucilio Cardoso Cortez Batista Portekiz , Urs Meier İsviçre asıllı Alman , Anders Frisk İsveç finallerde düdük çalacak hakemler arasında yer alıyor. 
     45 yaşındaki İsviçreli Urs Meier ve Fransız Gilles Veissiere en yaşlı, 36 yaşındaki Slovak hakem Lubos Michel ise finallerin en genç hakemleri. 
     
     STATLAR 
     Karşılaşmalar 8 ayrı kentte, toplam 10 statta yapılacak. 
     Takımlar, başkent Lizbon'da Jose Alvalade ve Luz, Porto'da Bessa ve Dragao, Braga kentinde Municipal de Braga, Guimaraes kentinde D.Alfonso Henriques, Aveiro kentinde Municipal de Aveiro, Coimbra kentinde Cidade de Coimbra, Leiria kentinde Municipal Pessoa, Faro Loule kentinde Algarve Stadı'nda kupaya ulaşmak için mücadele verecek. 
     65 bin 647 kişilik kapasitesiyle de en büyük stat konumunda bulunan Luz Stadı, aynı zamanda 118 milyon Euro'luk bedeliyle de en pahalı stat konumunda. Bu stadı kapasite olarak 50 bin 948 ile Dragao ve 50 bin 466 ile de Jose Alvalede Stadı izliyor. 10 stadın toplam kapasitesi 377 bin kişi. 
     Şampiyona, A Grubu'nda ev sahibi Portekiz ile Yunanistan arasında 12 Haziran Cumartesi günü TSİ 19.00'da, Dragao Stadı'nda oynanacak açılış karşılaşmasıyla start alacak. Günün diğer maçında ise İspanya ile Rusya, TSİ 21.45'te, Algarve Stadı'nda karşı karşıya gelecek. 
     
     ''ROTERIO'' TOPUYLA İLK KEZ 
     Finallerde, Adidas Firması tarafından dikişsiz olarak üretilen ''Roterio'' ismi verilen top ilk kez kullanılacak. 
     Dikiş yerine ısıyla birleştirilen top, ismini ünlü Portekizli kaşif Vasco da Gama'nın günlüğünden alıyor. 
     
     MAÇLAR 
     Şampiyonada grup maçları, 12-23 Haziran tarihleri arasında yapılacak. 
     İlk bölümünde hiç ara verilmeden sürecek finallerde çeyrek final maçları ise 24-27 Haziran tarihleri arasında, Dragao, Jose Alvalade, Algarve ve Luz statlarında oynanacak. 
     2 gün ara verilecek karşılaşmalarda yarı final mücadeleleri de 30 Haziran ve 1 Temmuz tarihlerinde yapılacak. Yarı finaldeki karşılaşmalar, Dragao ve Jose Alvalade statlarında, TSİ 21.45'te yapılacak. 
     Kupa sahibini 4 Temmuz Pazar günü, Luz Stadı'nda oynanacak final maçıyla bulacak. Final karşılaşması TSİ 21.45'de start alacak. 
     Şampiyonadaki tüm karşılaşmalar, TRT-1 ve TRT-2'den naklen yayınlanacak. 
     
</TEXT>
</DOC>
