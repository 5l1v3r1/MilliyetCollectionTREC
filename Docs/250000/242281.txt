<DOC>
<DOCNO> 242281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/yasam/yas01.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mama yardımı gümrüğe takıldı 
</HEADLINE>
<TEXT>


Almanya'daki hayvanseverlerin bir hayvan barınağına "hayır amaçlı" gönderdiği 600 kilo köpek maması, "ticari amaçlı" olduğu gerekçesiyle bir haftadır gümrükte bekliyor 

Tahsin Aksu 

ALMANYA'DA yaşayan bir grup hayvanseverin, Beykoz Belediyesi'nin hayvan barınağındaki sokak köpeklerine yardım etmek için gönderdiği 600 kilo köpek maması "ticari amaçlı" olduğu gerekçesiyle gümrükten çıkamadı. 500 köpeğin barındığı merkezde, getirilen hayvanların tedavi ve aşıları yapılıyor. 

Bir haftadır gümrükte 
BEYKOZ Belediyesi'nin hayvan barınağındaki bazı hayvanlar, Almanya'daki hayvanseverlere gönderiliyor. Merkezin yardımlarla ayakta kalmaya çalıştığını belirten barınak gönüllüsü Berrin Olcay şöyle konuştu "Almanya'daki Sınırsız Hayvan Koruma Derneği, kampanyayla topladıkları 1 ton köpek mamasının 600 kilosunu bize gönderdi. Mamalar bir haftadır Kapıkule'deki gümrükte bekliyor. 

"Evrak tamam değil" 
SON aylarda merkeze çok sayıda yavru köpek geldiği için o mamalara ihtiyaçları olduğunu söyleyen Berrin Olcay, "Gümrük yetkilileri, 'ticari mal'dan saydıkları mamaları geri isteyen Almanlardan 1 haftalık bekleme süresinin ücretini istiyor" dedi. Kapıkule Sınır Kapısı Gümrük Müdürlüğü yetkilileriyse, evrak tamamlanmadığı için mamaların yurda girişine izin verilmediğini savundu. 




</TEXT>
</DOC>
