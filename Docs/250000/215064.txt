<DOC>
<DOCNO> 215064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/guncel/gun02.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT hatalı mıydı 
</HEADLINE>
<TEXT>

   Çöken apartmandaki kurtarma çalışmalarına tepki göstererek enkazı terk eden AKUT yetkilileri, 'Bilimsel davrandık' derken, karşı taraf, 'İzin alınmalıydı' görüşünde birleşti 
      İSTANBUL Milliyet 
   
   AKUT'un, Konya'da çöken Zümrüt Apartmanı'ndaki kurtarma çalışmalarına tepki göstererek olay yerini terk etmesinden sonraki günlerde, enkazdan iki kişinin daha canlı olarak çıkarılması tartışmaları yeniden alevlendirdi. Bazı köşe yazarları, "AKUT'un ayrılmaya hakkı yoktu" dediler. İlgililere, kamu yararına çalışan bir kurtarma ekibinin gönüllü de olsa enkaz bölgesinden ayrılmasını nasıl yorumladıklarını sorduk. 
   
   Bilimsel davrandık 
   AKUT Genel Sekreteri Saydun Gökşin Çalışma prensiplerimizden ödün vermiyoruz. Orada bir hata yapıldığını görüyorsunuz. Tepki koymadıkça, hata devam edecek. İki seçeneğiniz var. Ya bu hatanın parçası olacaksınız veya diyeceksiniz ki, "Bu yanlış bir uygulamadır, çekiliyoruz." Denktaş bile işine gelmediği zaman Kıbrıs görüşmelerinden çekiliyor. Dolayısıyla orada duygusal değil, bilimsel davranmak var. AKUT doğruları yaparak bir yere geldi. Eğer yanlış olanı bile bile devam ettirirsek halk AKUT'a güvenir mi 
   
   Diğerleri sordu 
   Sivil Savunma Genel Müdürü Atilla Özdemir Tamamen temizlenene kadar, enkazda canlı olacağını varsayarak çalışmalarımızı sürdürürüz. Gönüllü örgütlerin adları üzerinde, yaptıkları hizmet gönüllüdür. Orada çalışan bütün örgütler, takip eden günlerde, "Artık bizim işimiz tamamlandı. Bize vereceğiniz başka bir görev yoksa ayrılabilir miyiz" diyerek, bizimle koordineli olarak ayrıldı. Gönüllü örgüt mensupları sivil savunmanın koordinesinde hizmet verir. 
   
   İzin alınmalı 
   GEA Arama Kurtarma Orada çalışan sivil savunmacı arkadaşlar uzman kişilerdi. Bu iş şöyle olur operasyon bölgesine gidilir, kriz masasının altında çalışmaya başlarsınız. Burada sivil savunma ekibinin altına girersiniz. Geri çekilmek için belge ve izin alınır. Bu işin adabı budur. Biz de bilgi verip öyle ayrılmayı uygun görüyoruz. 
   
   Vicdan meselesi 
   AKA Yönetim Kurulu Başkanı Mehmet Hatunoğlu Bu vicdani bir konu. Biz de aşırı yorgunluk ve dikkat kaybı nedeniyle hata yapmamak, enkazda yaşayan varsa onların hayatını riske sokmamak adına ayrıldık. Ancak ayrılırken sivil savunmadan, validen izin aldık. AKUT da yorgunluk gerekçesiyle ayrılsaydı bu normaldi. Ancak izin almadan, onay almadan, Konyalı'nın onayını almadan ayrılmak doğru değil. 
   
   Kolonları T Mimarlık giydirdi    AYDIN HASAN Ankara 
   Çöken Zümrüt Apartmanı'ndaki Vakko Mağazası'nın dekorasyonu sırasında kolon kesilmediği, giydirme yapıldığı belirtildi. Alınan bilgilere göre, dekorasyonu yapan ünlü T Mimarlık şirketini Vakko seçti. Konya bayii, merkezin belirlediği projenin sadece masraflarını üstlendi. Vakko Konya'nın sahibi Hasan Hüseyin Tırpancı, ilk kiracı olduklarını ve taşındıktan sonra kolon kesmediklerini söyledi. Tırpancı, "Ortada 5 kolon vardı. Proje İstanbul'da çizildi ve kolonlara giydirme yapıldı" diye konuştu. 
   
   
</TEXT>
</DOC>
