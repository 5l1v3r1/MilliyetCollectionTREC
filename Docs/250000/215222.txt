<DOC>
<DOCNO> 215222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/guncel/gun02.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirlerine sarılıp nefesleriyle ısındılar 
</HEADLINE>
<TEXT>

   Uludağ'da önceki gün tipiye yakalanarak kaybolan 12 öğrenci, Jandarma Arama ve Kurtarma Timi'nin çabaları sonucu 13 saat sonra kurtarıldı 
      SERKAN GÜLER, HAŞMET DENKLER 
   
   İstanbul Üniversitesi'nde okuyan 6'sı kız 12 öğrenci, geçen çarşamba kamp kurmak için Uludağ'a geldi. Amatör dağcı olan gençler jandarmadan izin almadan aynı gün Volfram Tesisleri'nin bulunduğu bölgeye çıktı ve çadır kurdu. Sıcaklığın eksi 19 dereceye kadar düşmesiyle öğrenciler, cuma günü sabah 09.00'da oteller bölgesine dönüşe geçti. Görüş mesafesinin sıfıra düşmesi üzerine öğrenciler cep telefonlarıyla jandarmadan yardım istedi. 
   
   10 kişilik ekip aradı 
   Hemen harekete geçen 10 kişilik jandarma timi kar motosikletleriyle bölgeyi tararken, donmamak için çadır kuran gençler, birbirlerine sarılıp nefesleriyle ısınmaya çalıştı. Ekipler umutları tükenen gençlerle yeniden irtibat kurdu. Ve saatler 24.00'ü gösterdiğinde, donmak üzere olan gençlere ulaştı. Jandarma, gençler hakkında, "izinsiz kamp yapmak" suçlamasıyla işlem başlattı. Gençler, ifade verdikten sonra serbest kaldı. 
   
   
   
</TEXT>
</DOC>
