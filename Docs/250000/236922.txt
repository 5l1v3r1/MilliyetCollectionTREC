<DOC>
<DOCNO> 236922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy17.html </URL>
<DATE> 2004/05/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
CHP'li Başoğlu'ndan Schwarzeneger'e tepki .. 
</HEADLINE>
<TEXT>

     CHP Adana Milletvekili Atilla Başoğlu, ''Ermeni soykırımını anma günü'' bildirgesinden dolayı eski aktör, yeni California Valisi Arnold Schwarzeneger'e tepki gösterdi. 
     Başoğlu, Schwarzeneger'e gönderdiği mektubunda, bildirgenin aktörlük kariyeri boyunca kendisini hayranlıkla izleyen Türk kamuoyunda büyük bir düş kırıklığına yolaçtığını ifade etti. 
     Bir ulusu insanlığın en ağır ve zalimane suçlarından biriyle itham etmenin sağlam deliller gerektirdiğini belirten Başoğlu, ''Hele bulunduğunuz makamlar büyük sorumlulukları üstlenmenizi gerektiriyorsa eylem ve açıklamalarınızda bilimsel verilere aykırı davranışlar, sizi Tanrı nezdinde adaletsiz yönetici durumuna düşüreceği gibi, seçmenleriniz nazarında da güvenilirliğinizi zedeleyecektir'' dedi. 
     Ermenilerin yürüttükleri lobi çalışmalarının Schwarzeneger'i ''Yalancı devlet adamı'' durumuna düşürdüğünü kaydeden Başoğlu, mektubunda şunlara yer verdi 
     ''Şüphesiz ki aktörlük geçmişinden gelen sizin, farklı bir uzmanlık alanında tasarrufta bulunmanız, yanlış yönlendirilmenize uygun şartlar sağlamıştır. 
     TBMM'nin ve geçmişi hiçbir utanca vesile olmayacak Türk milletinin şerefli bir üyesi olarak 24 Nisan tarihinde ilan ettiğiniz 'Ermeni soykırımını Anma Günü'ne esas teşkil eden ciddi delillerinizi adresime göndermenizi talep ediyorum. Eğer ki elinizde somut, sağlam ve sağlıklı delilleriniz yoksa bu kararınızı geri alarak Türk milletinden özür dileyiniz ve birkaç Ermeni vatandaşınızın oyu için bir milletin geçmişine iftira etmeyecek sorumlulukta olduğunuzu gösteriniz. Hatalardan dönmek şüphesiz ki en büyük erdemdir.'' 
     
     FİLMLERİNE SINIRLAMA 
     Başoğlu, Dışişleri Bakanı ve Başbakan Yardımcısı Abdullah Gül tarafından yanıtlanması istemiyle TBMM Başkanlığı'na sunduğu soru önergesinde de Schwarzeneger'in bildirgesinde ''Constantinople'' ifadesi kullanarak Türkiye Cumhuriyeti'nin egemenlik haklarına da saldırıda bulunduğunu kaydetti. 
     Hükümetin ve Türkiye için çalışan lobi firmalarının bununla ilgili olarak ne yaptığını soran Başoğlu, ''Elde edilen sonuç bir diplomatik başarı mı yenilgi midir Eğer başarısızlık olarak görülmekteyse eylem tarzımız analiz edilerek stratejilerimiz yeniden düzenlenecek midir '' diye sordu. 
     Başoğlu, başta TRT olmak üzere diğer kanalların Schwarzeneger'in filmlerine sınırlama getirilip getirilmeyeceği sorusunu da yöneltti. 
     
</TEXT>
</DOC>
