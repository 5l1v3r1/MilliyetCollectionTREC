<DOC>
<DOCNO> 216257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko30.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Borsa'ya törensiz geliyor... 
</HEADLINE>
<TEXT>

     Fenerbahçe hisseleri, halka arz fiyatı 10 bin 500 lira açılış fiyatıyla yarın İstanbul Menkul Kıymetler Borsası'nda İMKB işlem görmeye başlayacak. 
     Fenerbahçe Sportif Hizmetler San. ve Tic. A.Ş. hisselerinin ilk günü dolayısıyla Borsa'da özel bir tören yapılmayacak. 
     Fenerbahçe Spor Kulübü'nün İkinci Başkanı Nihat Özdemir, AA muhabirine yaptığı açıklamada, Fenerbahçe'nin halka arzıyla ilgili kendilerinin ve Deniz Yatırım'ın Borsa'da bir tören yapılmasını istediğini, ancak İMKB Başkanı Osman Birsen'in ''Galatasaray ve Beşiktaş'a böyle bir tören yapmadık, haksızlık olur'' diye bu töreni yapmadığını belirtti. 
     Özdemir, hisselerin ''FENER'' kodu ile Ulusal Pazar'da işlem göreceğine işaret ederek, ''Yarın biz tabelaya çıkıyoruz inşallah'' dedi. 
     Halka arz sonuçlarından çok memnun olduklarını ifade eden Özdemir, ''Eminim ki Fenerbahçeliler kadar diğerleri de bu yatırıma girdiler ve talepte bulundular. Herkese çok teşekkür ederim'' dedi. 
     Nihat Özdemir, kendilerini en çok sevindiren noktalardan birinin de talep sayısındaki yükseklik olduğunu belirterek, şunları kaydetti 
     ''Bence esas sevindirici nokta budur. Bunların hepsinin Fenerbahçeli olması mümkün değil. Bunlar önemli yatırımcılar ve bu işten para kazanmayı ümit eden insanlar. Çünkü bizim bu arz sistemimiz temettüye dayalı bir sistemdir. Bugün artık Türk borsasında artık aranan faktörlerden bir tanesi temettü dağıtan hisse senetleri olmasıdır, ki zaten şu andaki Fenerbahçe hisselerinde talep patlamasının bir nedeni de budur.'' 
     
     HALKA ARZ GELİRİ YATIRIMLARA HARCANACAK 
     Fenerbahçe Sportif'in hisselerinin sadece yüzde 15'inin halka arz edildiğine işaret eden Özdemir, şu anda yakın zamanda ikinci bir halka arz görünmediğini kaydetti. 
     Halka arzdan elde edilen geliri Fenerbahçe Sportif A.Ş. ve Fenerbahçe Spor Kulübü'ne gelir getirecek yatırımlara harcayacaklarını bildiren Özdemir, şunları belirtti 
     ''Stadyumun dörtte üçünü yaptık, dörtte birlik bir kısım kaldı. O dörtte birlik kısmını yaparsak, hem Fenerbahçe stadının kapasitesi hem de oturma yerlerinin kalitesi artıyor. Bunları da sene başında aynen eski yaptığımız kısımlar gibi önceden kombine olarak satabiliriz ve sezon başında önemli bir miktarda para toplayabiliriz. Kar yağsa da hava şartları iyi ya da kötü olsa da Fenerbahçe'nin bütün koltuklarını sene sonuna kadar satmış oluyorsunuz, bunu yapacağız.'' Fenerbahçe stadının yanındaki Kenan Evren Lisesi'ni arazisiyle birlikte devrini sağlamak üzere olduklarını aktaran Özdemir, şöyle devam etti 
     ''Hemen hemen bürokratik işlemleri bitirdik. Burada Fenerbahçe'yle ilgili çok önemli bir yatırım yapacağız. Fenerbahçe Kültür Merkezi ve Fenerbahçe'nin alışveriş merkezi, otopark, çok amaçlı bir salon, Fenerbahçe Müzesi gibi Fenerbahçe'ye gelir getirecek önemli bir yatırıma başlayacağız.'' Nihat Özdemir, talep toplama sonuçlarına göre, sayıları 10 bin 500 olan kongre üyelerinden 10'da biri kadarının bile hisse talebinde bulunmadığına dikkat çekilmesi üzerine de ''Kongre üyesi olup da listede gözükmeyen önemli yatırımcı olanların sayısı bence binden fazladır'' dedi. 
     
</TEXT>
</DOC>
