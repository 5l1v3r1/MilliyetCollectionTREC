<DOC>
<DOCNO> 231957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun29.html </URL>
<DATE> 2004/04/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CIA, 11 Eylül'ün uyarılarını 1995 ve 1997'de yapmış... 
</HEADLINE>
<TEXT>

     Amerikan Merkezi Haberalma Teşkilatı'nın CIA , 11 Eylül 2001'deki terör saldırılarından 6 yıl önce, ABD'nin kendi topraklarında dinci militanların saldırısına uğrayabileceği konusunda gizli bir raporunda uyarıda bulunduğu bildirildi. 
     İstihbarat yetkililerinin açıklamalarına göre, CIA'in ülkenin Washington veya New York'ta dinci militanlar tarafından havayolu sanayii kullanılarak saldırıya uğrayabileceği uyarısının yer aldığı 1995 Ulusal İstihbarat Tahminleri'nde, ABD için önceden tanınan bir isim olmasına rağmen Usame bin Ladin ise terörist bir tehdit olarak henüz yer almamış. 
     Yetkililer, AP ajansına yaptıkları açıklamada, istihbarat örgütünün, 1995'deki raporunun ardından aylar içinde Suudi asıllı milyarder Bin Ladin ve yandaşlarını izlemek için özel birim oluşturacak kadar Bin Ladin hakkında kaygı edinmeye başladığını kaydettiler. CIA'in sonunda 1997'de, Bin Ladin'in ortaya çıkan bir tehdit olduğunu ortaya koymak için istihbarat tahminleri raporunu güncelleştirdiğini belirten istihbarat yetkilileri, CIA'in böylece 1997'de Bin Ladin'in büyüyen hareketinin Amerikan topraklarında saldırı düzenleyebileceği uyarısında bulunduğunu söylediler. 
     İstihbarat yetkililerin, Başkan'a, yönetimdeki ve Kongre'deki diğer üst düzey istihbarat yetkililerine dağıtılan Ulusal İstihbarat Tahminleri'nde ve gizli brifinglerde ele alınan bilgileri açıklaması nadir bir durum olurken, bunun ABD kongresinin 11 Eylül saldırılarını soruşturan komisyonunun bu hafta yayımlanan bir raporunda, istihbarat örgütüne yönelik eleştirilere karşılık verme amacı taşıdığına dikkat çekiliyor. 
     Komisyonun raporunda, CIA'in 1999'a kadar El Kaide'yi resmen terör örgütü olarak tanıyamadığı ve teşkilatın, Bin Ladin'i bir terör hareketinin karizmatik liderinden çok sermayedar olarak gördüğü kaydedilmişti. 
     Bu arada, 11 Eylül komisyonunun önde gelen isimlerinden Philip Zelikow, CIA'in 1997'de Bin Ladin hakkındaki uyarısının olduğunu doğrularken, bu uyarının iki cümle uzunluğunda ve bu tehditle nasıl baş edileceğine ilişkin stratejik bir analizden yoksun olduğunu söyledi. 
     
</TEXT>
</DOC>
