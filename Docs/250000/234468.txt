<DOC>
<DOCNO> 234468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur03.html </URL>
<DATE> 2004/04/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Çakır", yapım şirketi kurdu... 
</HEADLINE>
<TEXT>

     Kurtlar Vadisi dizisinde "Çakır" rolünü üstlenen ve senaryo gereği diziden çıkarılan Oktay Kaynarca, Bir İstanbul Masalı dizisinin başrolünde oynayan Mehmet Aslantuğ'la yapım şirketi kurdu. 
     ANKA'nın edindiği bilgiye göre, İstanbul'da kurulan şirkete "Üçgen Yapımevi Limited Şirketi" adı verildi. 
     Şirket, televizyon, radyo ve sinema için müzik, eğlence, yarışma ve benzeri programlar yapmak, bu programları çeşitli televizyon kanallarına satmak ve kiraya vermek, bu tür programları satın almak amacıyla faaliyet gösterecek. 
     Şirket, bu çerçevede stüdyolar kurmak, sanatçılarla anlaşmalar ve sözleşmeler yapmak amacıyla faaliyette bulunacak. 
     Şirkete 50 milyar liralık sermaye konuldu. Bu sermayede Oktay Kaynarca ve Mehmet Aslantuğ 16 milyar 650'şer milyon lira, yönetmen Adem Kılıç da 16 milyar 700 milyon lira düzeyinde pay edindi. 
     Şirketin müdürlüğüne ilk 10 yıllık dönem için Adem Kılıç seçildi. 
     
</TEXT>
</DOC>
