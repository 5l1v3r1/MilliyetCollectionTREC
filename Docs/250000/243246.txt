<DOC>
<DOCNO> 243246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko07.html </URL>
<DATE> 2004/05/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Nemalar, Haziran'ın ikinci haftasında... 
</HEADLINE>
<TEXT>

     Tasarrufu Teşvik Hesabı nema ödemelerinin ikinci taksitinin, Hazine'den gelecek karara göre, Haziran ayının ikinci haftasından itibaren ödenebileceği belirtiliyor. 
     Konuya ilişkin, soruları yanıtlayan yetkililer, nemanın ikinci taksit ödemesinin Haziran ayında yapılacağının çıkan yasa ile belirlendiğini hatırlatarak, ancak bunun, Hazine'den sorumlu Bakan onayı ile 1 ay öne veya sonraya alınabileceğini hatırlatıyor. 
     
     HAZİRAN ENFLASYONU BEKLENECEK 
     Haziran ayının 3'ünde aylık enflasyon rakamının belirleneceğini kaydeden yetkililer, bu rakamın esas alınarak ilk taksitten bu yana geçen dönemdeki enflasyon oranının hesaplanacağını belirttiler. 
     Bunun için ödemelerin Haziran ayının ilk haftasında yapılmasının fiilen mümkün olmadığı dile getirilirken, katsayının belirlenmesinin ardından Ziraat Bankası'nın hazırlık için 2 günlük süreye ihtiyaç duyacağını, ödemenin otomatikman ikinci haftaya kalacağı ifade ediliyor. 
     Ödeme tarihinin Hazine tarafından belirleneceği hatırlatılırken, muhtemelen Haziran ayının ikinci haftasından sonra ödemelerin yapılabileceği vurgulanıyor. 
     
     İKİNCİ TAKSİT NE KADAR OLACAK 
     Bu arada, hak sahiplerinin ikinci taksitte alacakları nema miktarı, ilk taksitin üzerine, yüzde 1.25'lik sabit pay ile 3 aylık enflasyon rakamının eklenmesiyle bulunacak. 
     Nema hesaplamasında yıllık olarak TÜFE 5 puan faiz uygulanırken, Mart ve Nisan aylarındaki TÜFE toplamının yüzde 1.48 olduğu dikkate alındığında Mart yüzde 0.89 Nisan yüzde 0.59 Haziran başında açıklanacak Mayıs enflasyonunun sıfır olması durumunda bile 2. taksit, ilk taksit üzerine yüzde 1.25 sabit yüzde 1.48 yüzde 2.73 eklenerek bulunacak. 
     Örneğin, ilk taksitte 1 milyar lira nema alan vatandaş bu durumda, 1 milyar 27.3 milyon lira nema alacak. 
     
</TEXT>
</DOC>
