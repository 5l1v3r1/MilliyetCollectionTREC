<DOC>
<DOCNO> 246127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/siyaset/asiy.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Seçimin birincisiyiz 
</HEADLINE>
<TEXT>


Ağar, "Hükümete verilen avans geriye doğru işlemeye başladı. 16 yerin 9'unda seçime girdik. Bu hesaba katılırsa biz yüzde 34.7 ile birinci olduk. AKP, yüzde 23.1'de kaldı" dedi 

AYDIN HASAN Ankara 


DYP Genel Başkanı Mehmet Ağar, önceki gün 3 ilçe ve 13 beldede yapılan yerel ara seçimde birinci parti olduklarını belirterek, "Hükümete verilen avans konusunda, zaman geriye doğru işlemeye başladı. Halkın iktidarın alternatifi olarak DYP'yi gördüğü ortaya çıktı" dedi. 
DYP, Aralık 2002'deki kongrede Ağar'ın genel başkan seçilmesinin ardından yeniden oylarını artırmaya başladı. 28 Mart yerel seçimlerinde, partisinin 3 Kasım 2002 seçimlerinde Tansu Çiller liderliğinde aldığı oyun üzerine çıkan Ağar, "Sırat köprüsünden geçtim" değerlendirmesinde bulundu. Ağar, DYP'nin yerel ara seçimde de birinci parti olmasıyla, siyasetteki pozisyonunu güçlendirdi. 
Celal Bayar Köşkü'ndeki çalışma ofisinde görüştüğümüz Ağar, seçim sonuçlarını şöyle değerlendirdi 
"16 yerde yapılan seçimde, DYP yüzde 28.8 oy alarak birinci oldu. AKP, yüzde 26.4'le ikinci sırada kaldı. Ancak, 16 yerin 9'unda seçime girdik. Seçime girdiğimiz 9 yerdeki sonuçlara göre biz yüzde 34.7 ile birinci olduk. AKP, yüzde 23.1'de kaldı. Türkiye'nin coğrafi olarak farklı değişik yerlerinde yaklaşık 50 bin kişinin oy kullandığı bu seçimlerin sonuçları, büyük bir kamuoyu yoklaması niteliğinde." 
Hükümetin her seçim bölgesine 6 - 7 bakanını gönderdiğini anlatan Ağar, şunları söyledi "Onlarca milletvekili gitti. Kamunun bütün imk nları kullanıldı. Tek başına iktidar olduğuna göre AKP'nin 16'da 16 alması gerekirdi. Ama, 3 ilçenin hiçbirini kazanamadı. Bu DYP'nin milletin hissiyatına duyarlı tavrının yansımasıdır. Bundan, gittiğimiz yolun doğru olduğu, vatandaşın gerçek gündemine dayalı muhalefet anlayışımızı geliştirmemiz gerektiği mesajını aldık. AKP'nin CHP muhalefetine karşı yan gelip yatma devri artık sona erdi." 
YÖK Yasası başta olmak üzere, son aylardaki siyasi tartışmaların halkın AKP'ye ilgisini olumsuz yönde etkilediğini kaydeden Ağar, DYP'nin köklü ve uzlaşmacı parti olarak yeniden öne çıkmaya başladığını söyledi. Ağar, "Millet, modernleşme, kalkınma, iş ve aş istiyor. İktidarsanız, muktedir olma durumundasınız. Gerilim politikalarıyla ülkeyi bir yere götüremezsiniz" diye konuştu. DYP'nin 3 Kasım sendromunu aştığını belirten Ağar, "DYP'nin kararlı duruşu milletimizi etkiledi" şeklinde konuştu. 



</TEXT>
</DOC>
