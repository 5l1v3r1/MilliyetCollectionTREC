<DOC>
<DOCNO> 224913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur15.html </URL>
<DATE> 2004/03/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çanakkale'de 2 bin askerin gömüldüğü şehitlik bulundu 
</HEADLINE>
<TEXT>

     Doğa Koruma ve Milli Parklar Genel Müdürlüğü tarafından yürütülen ''Şehitler Coğrafyası'' projesi kapsamında yapılan araştırmalar sonucu, Gelibolu Yarımadası'nda 2 bin askerin gömüldüğü gerçek şehitlik bulundu. 
     Alınan bilgiye göre, Çanakkale Savaşlarında kolordu komutanlığı yapan Yakup Şevki Paşa'nın hazırladığı ''Çanakkale Savaşları Haritası''ndan yola çıkılarak gerçekleştirilen proje çalışmaları sonunda bulunan ''Kocadere Hastane Şehitliği'', doğal yapısı korunup yeniden düzenlenerek, gelecek yıl ziyarete açılacak. 
     Gelibolu Tarihi Milli Parkı savaş alanları içindeki cephelerden yaralı olarak hastaneye getirilen, ancak şehit olan askerlerin gömüldüğü ''Kocadere Hastane Şehitliği'', Çanakkale Deniz Savaşlarının 90. yıldönümü olan 2005 yılı 18 Mart törenlerine yetiştirilecek. 
     Milli Savunma Bakanlığı'nda kayıtlı olan 2 bin şehidin adları da cam levhalar üzerine toplu olarak yazılacak. 
     20 şehitliğin de yerlerinin belirlendiği ve bu şehitliklerde düzenleme çalışmalarına başlanacağı kaydedildi. 
     
</TEXT>
</DOC>
