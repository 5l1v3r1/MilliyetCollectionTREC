<DOC>
<DOCNO> 203427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/dunya/dun02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın halinden gerekli dersi çıkardı 
</HEADLINE>
<TEXT>

   ABD ve İngiltere'nin baskısı sonucu kimyasal silah programını tasfiye edeceğini duyuran Kaddafi, denetçilerin ülkeye girmesine de izin verdi 
      DIŞ HABERLER SERVİSİ 

   
   Libya lideri Muammer Kaddafi, ülkesinin kitle imha silahı geliştirme programını tasfiye etme kararı aldı. Kararın ABD ve İngiltere ile dokuz ay boyunca yapılan gizli görüşmeler sonunda alındığı öğrenildi. 
   İngiltere Başbakanı Tony Blair, önceki gece yaptığı açıklamada, "Libya lideri Muammer Kaddafi, geçmişte kitle imha silahı geliştirme programlarının bulunduğunu kabul etti, ancak bu programı tasfiye edeceklerini, bu tür silahlarını yok edeceklerini bildirdi" dedi. ABD ve İngiltere'nin Libya ile 9 aydır görüşme halinde olduklarını da açıklayan Blair, Kaddafi'nin attığı olumlu adımların, bu ülkenin uluslararası topluma yeniden gireceği anlamına geldiğini belirtti. Tony Blair'in açıklamasına göre Libya, menzili 300 kilometreden fazla füze bulundurmayacak. 
   ABD Başkanı George W. Bush da, Blair'in Libya ile ilgili TV konuşmasının bitmesinden bir süre sonra Washington'da yine aynı konuda bir açıklama yaptı. Bush, Libya'nın attığı "olumlu adımları" överken, "Kitle imha silahlarını bırakan ülkeler, bizimle daha iyi ilişkilere sahip olacak" dedi. 
   Bush'un açıklamasına göre Libya, "ülkesinde derhal ve hiçbir koşula bağlı kalınmaksızın uluslararası silah denetim programı başlatılmasını" da kabul etti. 
   
   'Akıllıca bir adım attım' 
   Libya lideri Muammer Kaddafi de kararla ilgili olarak yaptığı yazılı açıklamada, "akıllıca bir adım attığını" belirterek, "Tüm dünyanın kitle imha silahlarından, terörizmin her türlü biçiminden arındırılmasında, ülkemiz uluslararası bir rol üstlendi" dedi. 
   Libya'da ekimde ve aralık başında uluslararası denetçilere bazı tesislere giriş izni verilmişti. İncelemelerde Libya'nın nükleer bomba geliştirme kapasitesine erişmek üzere olduğu tespit edilmişti. Araştırmalarda, ülkede önemli miktarda kimyasal silah ve biyolojik silahlarla ilgili çalışma yapma kapasitesine sahip merkezler bulunmuştu. 
   
   
   
</TEXT>
</DOC>
