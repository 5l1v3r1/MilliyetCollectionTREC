<DOC>
<DOCNO> 224668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/siyaset/siy20.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Başbakan'ın el izi anıtlaştı 
   ÇarŞamba Çınarlık beldesinde, üzerinde Başbakan Erdoğan'ın el izi bulunan "Çınar Anıtı" dün törenle açıldı. Çınarlık'ta 5 Mart'ta kendi adını taşıyan bulvarın açılışına katılan Erdoğan, burada partililerin isteğiyle elinin kalıbını çıkardı. Beldenin AKP'li Başkanı Nihat Soğuk da bu kalıbı, heykeltıraş Gökhan Yerlikaya'nın yaptığı 4.5 metre yüksekliğindeki anıtın üzerine koydurdu. Soğuk, "Başbakanımızın eli her zaman üzerimizde olacak" dedi. 
   
   Ecevit, korumaların yardımıyla kalktı 
   İzmir ve Aydın'da aynı gün düzenlenen iki mitingde halka seslenen DSP Genel Başkanı Bülent Ecevit, yorgun düştü. Ecevit, partisinin Anemon Otel'de düzenlediği yemekte DSP'lilerin büyük ilgisiyle karşılandı. Aydın İl Başkanı Önder Aksakal'ın altın DSP rozetini takmak için sahneye çağırdığı Ecevit, masasından koruma görevlilerinin yardımıyla kalkabildi. Rozeti diğer partililer gibi 20 milyon lira ödeyerek satın alan Ecevit, "Uzun zamandır dolaşıyoruz. Epey zamandır evimize uğramadık. Onun için izin verirseniz ben şimdi ayrılayım" dedi. Ecevit, DSP'yi Arap atlarına benzetti. 
   
   Baykal'dan AKP'ye yarasa benzetmesi 
   CHP lideri Deniz Baykal, AKP'yi yarasaya benzetti. AKP'nin seçim aracındaki "84 yıllık karanlığa son vereceğiz" yazısını gündeme getiren Baykal, "Onlar Türkiye'ye baktıklarında, Atatürk'ün güneşini, cum-huriyetin aydınlığını görüyorlar. Gözleri kamaşıyor, karanlık zannediyorlar. Yarasaları gün ortasında dışarı çıkarırsan her yeri karanlık zanneder. Gece kuşu o, sen ne anlarsın aydınlıktan" dedi. Karanlığa bakmak isteyenlerin İran'a, Irak'a, Suudi Arabistan'a başını döndürmesini isteyen Baykal, "Başını döndür, Atatürk'ün Türkiyesi'ne bakıver. Bunlar tesadüf mü CHP'nin kökünden rahatsız, 84 yıllık aydınlıktan rahatsız" diye konuştu. 
   
   Derviş CHP oyunu artıracak 
   CHP'li Kemal Derviş, partisinin seçimde beklenenin çok üzerin- de oy alacağını iddia etti. Partisinin Yalova adayı Gültekin Rodoplu'ya destek veren Derviş, Türkiye'nin dört bir yanında, CHP'nin oylarını artırdığını gözlemlediğini belirterek, "Ben de biraz anlıyorum bu işlerden. Daha iyi sonuç alacağız" dedi. İstanbul'daki 'toplantı'yla ilgili haberlere üzüldüğüne değinen Derviş, "CHP beklenilenin altında oy alırsa, solda yeni oluşum olur mu " sorusuna ise şu yanıtı verdi "Hayır, CHP çatısı altındayız." Yalova'da dolaşan Derviş, DSP ve AKP'nin seçim bürolarını ziyaret edip şans diledi. 
   
   Ağar Köroğlu gibi haksızlığa karşıyız 
   DYP Genel Başkanı Mehmet Ağar, "Siyasette olmamızın nedeni, Köroğlu gibi haksızlıklara tahammül edemeyişimizdir" dedi. Bolu'nun simgesi olan Köroğlu'nun heykeli altında halka seslenen Ağar, "Bu hükümet de işe böyle başladı. Sonra her zaman bütün hükümetleri kuşatanlarla birlikte olmaya başladı. Yoksulu, fukarayı terk etti" diye konuştu. Ağar cami merdivenlerinde yaşlı bir kadının tartı aletinde tartıldı. 91 kilo gelen Ağar, "Formumuzda gözüküyoruz" dedi. 
   
   Bombacının babası AKP adaylığını bıraktı 
   İstanbul'daki bombalı saldırılardan sorumlu tutulan ve halen firarda olan Habib Aktaş'ın babası Aziz Aktaş, Mardin'in Savur ilçesinde AKP belediye meclis üyeliği adaylığından ve partiden istifa etti. AKP Mardin İl Binası'nda dün düzenlediği basın toplantısında halen aranan oğlu Habib Aktaş'a da teslim olması için çağrı yapan baba Aktaş, kendisini siyasi malzeme yaptığı gerekçesiyle CHP lideri Deniz Baykal'ı da mahkemeye vereceğini söyledi. 
   
   
   
</TEXT>
</DOC>
