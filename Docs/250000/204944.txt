<DOC>
<DOCNO> 204944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko09.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Memura 160 milyon lira tek taksitte ödenecek... 
</HEADLINE>
<TEXT>

     Devlet Bakanı Ali Babacan, memurlara iki bölüm halinde ödenmesi öngörülen 160 milyon liranın, tek taksitte, bayramdan önce ödeneceğini bildirdi. 
     Babacan, TRT1'de yayınlanan ''Adres Ankara'' adlı programda soruları yanıtladı. 
     ''Memurlara iki bölüm halinde ödenmesi öngörülen 160 milyon lira, tek taksitte, bayramdan önce ödenecek'' diyen Babacan, popülizm ile sosyal politikaları birbirinden ayırmak gerektiğini ifade etti. 
     Zor şartlarda bir görev teslim aldıklarını anlatan Babacan, iddialı hedeflere rağmen önemli başarılar elde ettiklerini kaydetti. 
     Enflasyonda son 30 yılın en düşük seviyelerini yakaladıklarını ifade eden Babacan, ''Hedefin altında bir rakama ulaşacağımız kesinleşmiş gözüküyor. Bir haftaya kadar rakam net olarak belli olacak'' dedi. 
     Enflasyon düşerken büyümeyi de gerçekleştirdiklerini hatırlatan Babacan, özel sektör ağırlıklı büyüme modeli için özel sektörün önünü açacak kararlar aldıklarını hatırlattı. 
     Eski Devlet Bakanı Kemal Derviş'in TBMM'de yaptığı konuşmada kamu yatırımlarının artırılmasına ilişkin açıklamalarının hatırlatılması üzerine Babacan, borç stokunun düşmesiyle faizlerin de düşeceğini, bunun da büyümeyi olumlu etkileyeceğini belirterek, şunları söyledi 
     ''2002 yılında faiz dışı hedefi yüzde 6,5 idi ancak 3,9 tutturuldu. Buna bütçedeki disiplinsizlik ve seçim neden oldu. 2001 ve 2002'de faiz dışı fazla hedefinin içinde yatırımlar yok muydu da 2003 ve 2004'de bunları dışında tutalım.'' Babacan, 2003 yılının en önemli ekonomik olayları olarak Irak savaşı ve İmar Bankası'na el konulmasını gösterdi. 
     Tasarruf Mevduatı Sigorta Fonu Kurulu'nun bir ay içerisinde oluşturulacağını belirten Babacan, yeni yasayla TMSF'nin güçlendirildiğini ve tahsilatın daha hızlı yapılacağına inandığını söyledi. 
     Devlet Bakanı Babacan, özelleştirme konusunda da 2004 için umutlu olduğunu kaydetti. 
     Motorlu taşıtlar vergisine ilişkin yeni bir düzenleme yapılıp yapılmayacağına ilişkin bir soruya karşılık Babacan, 2005 için konuya tekrar bakmakta fayda olduğunu söyledi. 
     
     ''AB OLMASA DA HER ŞEYİN SONU DEMEK DEĞİL'' 
     Avrupa Birliği AB ile ilgili soruları da yanıtlayan Babacan, AB'ye giriş olmasa da uygulanan programa aynen devam edileceğini vurgulayarak, ''AB olmasa da her şeyin sonu demek değil, Türkiye yoluna devam eder'' diye konuştu. 
     Devlet Bakanı Babacan, AB'nin de genç nüfus ve büyüme dinamikleri açısından Türkiye'ye ihtiyacı bulunduğunu belirterek, ''AB bir gün gelecek Türkiye'yi şiddetle isteyecek'' dedi. 
     Kıbrıs sorununa ilişkin bir soru üzerine de Babacan, Kıbrıs'ın önemli bir konu olduğunu, 30 yıldır devam eden bir problem olduğunu ve çözümü için tarihi bir fırsat bulunduğunu kaydetti. 
     Kıbrıs'ta problemin devamının hiç kimseye faydasının bulunmadığını vurgulayan Babacan, ''Kıbrıs'ta çözüm için bugüne kadar hiç olmamış kuvvetli bir siyasi iradeyi ortaya koyacağız'' diye konuştu. 
     
</TEXT>
</DOC>
