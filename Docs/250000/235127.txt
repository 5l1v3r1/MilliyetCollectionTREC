<DOC>
<DOCNO> 235127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/yguven.html </URL>
<DATE> 2004/04/27/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bir dakika saygı duruşu 
</HEADLINE>
<TEXT>



Şimdi Türk Futbolu'nun bir dakikalık saygı duruşuna ihtiyacı vardır. Bir dakika boyunca herkes kaşkolunu, formasını çıkarıp saygıyla durmalı ve derin derin düşünmelidir 
"Acaba Serdar Bilgili ne demek istemiştir " 
Öyle ya bir iki kişiyi aslanların önüne atsa, bir iki kalabalığı edepsizlikle suçlasa, "Onlar Beşiktaşlı olamazlar" falan deyip, kulağının üstüne yatsa sezonu rahatça bitirebilecek ve gelecek sezon için vereceği ümitlerle koşulsuz iktidarını en yüksek reytinglerle sürdürebilecek bir başkan, "tüm teamüllere aykırı olarak" neden istifa etmiştir. 
Herkes bir dakika boyunca saygıyla durup düşünmelidir. 
O zaman anlaşılacaktır ki, "kader" sandığımız berbat gelenekleri değiştirecek olanlar, o kaderi yaratan makamlara gelmiş dürüst, cesur ve ilkeli insanlardır. Bu insanlar ki, hedefleri uğruna kimsenin gözyaşına bakmadıkları gibi, beceremediklerinde bahanelerin ardına saklanıp ümitlerin yalan kalkanına sığınmazlar ve istifayı basarlar. 
İnsanların kendilerini cezalandırmaları, sadece mazoşist ruh halinden kaynaklanmaz. Üstesinden gelinemeyen görevlerin yüceliği hakkında topluma fikir verir. 
Seçilmiş insanlar hakareti kaldırmazlar. Bu en çok seçenleri incitir. Hoşgörü sahibi olsalar da oturdukları koltuğu vandalizm jiletleriyle lime lime ettirmezler. Çünkü bulundukları makamı küçümsemek anlamına gelir. Görev denilen şeyin, "ne olursa olsun başarı" ile sınırlanmadığını, gerçek başarının gelecek kuşaklara devredilecek onur ve kişilik bayrağı olduğunu bilirler. Bu yolda "neyin" feda edilmesi gerektiğini çok iyi hesaplarlar ve gerekiyorsa kendilerini ilk sıraya yazarlar. 
Saygımızı takınıp bir dakika düşünmek zamanıdır şimdi. 
Türkiye ilkelliklerin cenderesinden kurtulmak istemektedir.Son derbinin ardından Fenerbahçe Başkanı Aziz Yıldırım'ın rakip kulüp başkanı Serdar Bilgili'ye sahip çıkmasının altında yatan mesaj da budur Serdar Bilgili'nin istifa etmesini çerçeveleyen ahlaki kadraj da... 
Bundan böyle Türk Futbolu'nda yöneticileri sağmal inek gibi kullanmak, yönlendirmek veya onlara lejyoner hizmeti vermek devri kapanmalıdır. Herkes seçiminde dikkatli olacak, seçtiğine saygı gösterecektir. Eleştiriler "muasır medeniyet" düzeyine çekilecektir. 
Olmazsa .. 
Kendileri bilir. 
Unutulmasın sosyal ve sportif kurumları yücelten kupalar değil, mensuplarının sevgi bağlarıdır... Kenetlenmeleridir... 
Küfürde akord tutturmak omuz omuza olmanın en ilkel şeklidir. 


</TEXT>
</DOC>
