<DOC>
<DOCNO> 207006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun34.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'ün batısında petrol boru hattına sabotaj... 
</HEADLINE>
<TEXT>

     Irak'ın Kerkük kentinin batısında bulunan petrol boru hattına dün gece sabotaj düzenlendiği, boru hattında hasar meydana geldiği bildirildi. 
     Kuzey Petrol Şirketi North Oil Company-NOC Genel Müdürü Adil Kazzaz yaptığı açıklamada, ''bombalı saldırı sonucu, boru hattının, petrol yataklarını pompalama istasyonuna bağlayan bölümünde hasar meydana geldiğini'' belirtti. 
     Kazzaz, boru hattının, ham petrolün ihracatında kullanılan tankerler ve iç pazardaki ihtiyacı karşılamak için kullanıldığını kaydederek, hattın bir hafta içinde hizmete sokulacağını söyledi. 
     Uygulanan güvenlik önlemlerinin kuzey Irak'taki altyapının ancak yarısını koruduğuna dikkat çeken Kazzaz, ''Bölgede görev yapan 1000 güvenlik görevlisine rağmen saldırılar devam ediyor'' dedi. 
     Irak'ın kuzeyindeki petrol boru hatlarına sık sık saldırılar düzenleniyor. Bu saldırıları direnişçilerin düzenlediği düşünülüyor. 
     
</TEXT>
</DOC>
