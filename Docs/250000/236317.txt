<DOC>
<DOCNO> 236317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas20.html </URL>
<DATE> 2004/04/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Nuh'un Gemisi ve Ağrı... Esrar perdesi aralanacak mı 
</HEADLINE>
<TEXT>

     Ağrı Dağı'nda olduğu iddia edilen Nuh'un Gemisi uzun yıllardır araştırmacı ve dağcıların ilgisini çekti. Nuh'un Gemisi'nin Ağrı Dağı'nda olduğuna inanan birçok araştırmacı, gerçekleştirdikleri tırmanışlara rağmen henüz geminin dağda olduğunu gösteren ciddi bir bulguyu ortaya koyamadılar. 
     Amerikalı araştırmacı Daniel P. McGivern'ın bu yaz özel bir araştırma ekibiyle Nuh'un Gemisi'ni aramak için Ağrı Dağı'na tırmanacağını açıklaması ile Ağrı Dağı ve Nuh'un gemisi yeniden gündeme geldi. 
     AA muhabirinin çeşitli kaynaklardan edindiği bilgiye göre, Nuh'un Gemisi'nin Ağrı Dağı'nda olduğu iddiasını ilk kez ortaya atan kişinin Hollandalı gezgin Jan Struys olduğu öğrenildi. 1670'li yıllarda dağın eteklerinde inzivaya çekilmiş bir Hıristiyan keşişe rastladığını ve bu keşişin Nuh'un Gemisi'ne girdiğini söylediğine kitabında yer veren Struys, keşinin gemi parçalarından kopardığını iddia ettiği bir ahşap parçadan oyulmuş küçük bir haça da kitabında yer vermiş. 
     
     RESMİ KAYITLARA GÖRE 

     Resmi kayıtlara göre, Nuh'un Gemisi'ni aramak üzere 20 Ağustos 1829'da Ağrı Dağı'nın zirvesine ulaşan ilk kişinin ise Alman bilim adamı Frederic Parrot olduğu belirtiliyor. Parrot, Nuh'un Gemisi'nin Ağrı Dağı'nda bulunduğunu öne sürerek, biri Rus, altı Alman arkadaşı ile zirveye tırmandı. Parrot, dönüşte, gemiyi bulamadığını ama izlerine rastladığını iddia etmiş. 
     Daha sonra Ağrı Dağı'na çeşitli tırmanışlar gerçekleştirilmiş. 1916 yılında Vladimir Roskovski adlı bir Rus pilot, Ağrı üzerinden geçerken bir gemi kalıntısı gördüğünü iddia etmesi üzerine Nuh'un Gemisi ve Ağrı Dağı tekrar gündemi geldi. 
     
     YÜZBAŞI İLHAMİ DURUPINAR 

     11 Eylül 1959'da Milli Müdafaa Vekaletine bağlı Harita Müdürlüğü'nde görevli binbaşı İlhami Durupınar, 4000-4500 metre yükseklikten çekilmiş fotoğrafları incelerken Nuh'un Gemisi'ne çok benzeyen bir oluşum olduğunu ileri sürmüş. 
     Durupınar, 150 metre boyunda 50 metre genişliğindeki gemi benzerinin Nuh'un Gemisi ile kutsal kitaplarda bahsedilen ölçülerle aynı olması ile dikkat çekerken, Hayat Dergisi'nin 23 Ekim 1959'da tarihindeki nüshasında, konu, geniş şekilde incelenerek, geminin olduğu sanılan yerin haritası yayınlanmış. 
     Hayat Dergisi'nde yayınlanan röportajında Durupınar, ''Bu, gemi enkazıdır. Hem de yüzde doksanbir katiyetle'' ifadesini kullanıyor. 
     
     ASTRONOT JAMES IRWİN 

     Nuh'un Gemisi'ni bulmak amacıyla dağa çıkanlardan birisi de aya ilk ayak basan astronotlardan James Irwin. Irwin ve arkadaşları da Nuh'un Gemisi'nin Ağrı Dağı'nda olduğunu ileri sürerek, dağda araştırma yapmış ama gemiyle ilgili somut bir bulgu elde edememişlerdi. 
     Ağrı Dağı'nda Nuh'un Gemisi'ni bulmak için çeşitli araştırmalar ve tırmanışlar gerçekleştirildi, uydu fotoğraflarla yeri tespit edilmeye çalışıldı. Fakat gemiyle ilgili şimdiye kadar ciddi bulguya ulaşılamadı. 
     
     DAĞCILIK FEDERASYONU BAŞKANI KARACA ''NUH'UN 

     GEMİSİ'NİN ARAMA ÇALIŞMALARINA KATILDIM'' Dağcılık Federasyonu Başkanı Alaattin Karaca, Ağrı Dağı'nda geçmişte yapılan Nuh'un Gemisi arama çalışmalarına katıldığını belirterek, ''Ağrı Dağı için kalıcı ve uzun vadeli turizm planı hazırlanmalı'' dedi. 
     Ağrı Dağı'na 80 kez tırmandığını hatırlatan Karaca, AA muhabirine, ABD'li astronot Jamer Irwin'ın dağda yaptığı Nuh'un Gemisi'ni arama çalışmalarına katıldığını belirterek, şunları söyledi 
     ''Irwin'dan sonra da yine ABD'lilerin yaptığı gemi arama çalışmalarına katıldım. Dağda buzulların nasıl kesildiğini ve yapılan kazılara şahit oldum. Ağrı Dağı'nın turizme kazandırılması için Nuh'un Gemisi'nin dağda olduğu inancını çok iyi değerlendirmeliyiz. Dünya'nın her yerinde dağlardan paralar kazanılıyor, Biz de Ağrı Dağı ile turizm gelirlerimizi artırabiliriz. Fakat kalıcı ve uzun vadeli turizm planı hazırlanmalıdır.'' Dağa tırmanmak için değişik bakanlıklardan izin alınması gerektiğini kaydeden Karaca, 1980'li yıllarda terör nedeniyle turizme kapatılan dağın belirli bir sistem ve düzen içinde turizme kazandırılması gerektiğini ifade etti. 
     Ağrı Dağı'nın milli park ilan edilebileceğini sözlerine ekleyen Karaca, şöyle devam etti 
     ''Milli parkın girişinde yöresel giyecek ve yiyeceklerin tanıtımı ve satışı bile yapılabilir. Yurtdışından gelmek isteyenlere dağa çıkışın maliyeti bildirilir. Şimdi dağda katır kiralama fiyatları kişiye göre değişiyor. Bir düzen olmadığı için bu tür durumlar yabancı dağcıları etkiliyor.'' Karaca, Dağcılık Federasyonu'nun 30 Ağustos Zafer Haftası nedeniyle geleneksel Uluslararası Zafer Tırmanışı'nı bu yıl da gerçekleştireceklerini bildirdi. 
     
     DOĞUBAYAZIT KAYMAKAMI ÇAKIR ''AĞRI DAĞI'NI DAHA İYİ DEĞERLENDİRMELİYİZ'' 

     Doğubayazıt Kaymakamı Nurullah Çakır, ABD'li araştırmacıların Nuh'un Gemisi'ni araştırmak için Ağrı Dağı'na gelecek olmalarının, dağı tekrar gündeme getireceğini belirterek, ''Ağrı Dağı'nı daha iyi değerlendirmeliyiz'' dedi. 
     Ağrı Dağı'nın sadece dağcılık sporu için düşünülmemesi gerektiğini, doğa sporları için de kullanılabileceğini kaydeden Çakır, şunları söyledi 
     ''Dağdaki biyolojik çeşitlilik bile turizm açısında çok önemli. Ağrı Dağı'nı şu anda kendi güzelliğine uygun kullanamıyoruz. Burası milli park haline getirilebilir. Dağın 3200 metresine kadar normal araçlarla gidilebilecek yolun yapılması lazım. Ayrıca burada sosyal tesisler yapabiliriz. Nuh'un Gemisi'nin Ağrı Dağı'nda olduğu inancını en iyi şekilde kullanarak inanç turizmini de geliştirebiliriz.'' Ağrı Dağı'na tırmanış için yabancıları İçişleri Bakanlığı'nın çeşitli bakanlıkların görüşünü aldıktan sonra izin verdiğini, yerli dağcılar için de valilik tarafından izin verildiğini kaydeden Çakır, ''Nuh'un Gemisi'ni araştıracak ekip doğal dengeyi bozmadan araştırma yapmalıdır. Buzullarda kazı yapılmaması gerekli'' diye konuştu. 
     Doğubayazıt'ta turizm bürosunun bulunmadığına dikkat çeken Çakır, Ağrı Eğitim Fakültesi'yle ortaklaşa yaptırdıkları 3.5 metre boyundaki Nuh'un Gemisi maketini ilçe merkezinde sergilediklerini kaydederek, maketin dini kitaplarda anlatıldığı şekilde yapıldığını ve üzerinde gemiyle ilgili bilgiler verildiğini söyledi. Çakır, ''Maket bile turistlerin büyük ilgisini çekiyor'' dedi. 
     
</TEXT>
</DOC>
