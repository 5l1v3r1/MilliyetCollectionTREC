<DOC>
<DOCNO> 200536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yazar/sazak.html </URL>
<DATE> 2003/12/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beşiktaş ruhu 
</HEADLINE>
<TEXT>

   
   Beşiktaş yarın İngiliz rakibi Chelsea karşısında Avrupa Şampiyonlar Ligi'nde zafere koşuyor. 
   UEFA'nın 'terör' gerekçesiyle Almanya'ya aldığı karşılaşma Gelsenkirchen Arena Stadı'nda oynanacak. Galatasaray'ın Dortmund'daki Juventus başarısı gibi Beşiktaş da, 'ikinci vatan' Almanya'daki seyirci desteğiyle Arena Stadı'nı 'İnönü'ye' çevirecek. Şimdiden 35 bin bilet satılmış. 
   Kartal'ın Avrupa uçuşuna ilgi büyük. Türkiye dışında yaşayan futbolseverler, Beşiktaş'ı yalnız bırakmayacaklar. UEFA darbesinin nasıl ters teptiği Galatasaray maçında görüldü. Benzer motivasyona Beşiktaş'ın da sahip olacağı kesin. 
   Türk futbolunun 2000'lerde gerçekleştirdiği 'Rönesans' 2002 Dünya Kupası üçüncülüğü ardından pırıltısını yitirmeye başladı. 2004'teki Avrupa Şampiyonası'na Türkiye yerine Letonya'nın gidiyor olması da 'düşüş'ün göstergesi. 
   Çıtanın yeniden yükseltilmesi için Türkiye liglerindeki mücadelenin kalitesi kadar, Avrupa kupalarındaki takım başarısına da gereksinim var. Böylece Ulusal Takım'daki 'yorgun savaşçılar'ın yerini genç yıldızlar alacak. 
   Gençlerbirliği ve Gaziantep'in UEFA'da tur atlarken sergiledikleri futbol müthişti. Galatasaray Juventus önünde adeta, 'küllerinden yeniden doğdu ' 
   Sıra Beşiktaş'ın. 
   Geçen yılın şampiyonu Beşiktaş,ligde arayı açıyor. Bu yıl da şampiyonluğu kaptırmaz. Ancak bu performansın Avrupa'ya taşınması şart. Taraftarın özlemi artık dışarıda başarı. Lucescu'nun yönetiminde 'istikrar'ı yakalayan Beşiktaş, rüzgarı arkasına aldı. Bu öyle bir rüzgar ki 'sihirbaz' diye anılmaya başlayan Sergen'in Fenerbahçe maçında kırılan dişlerini sızlatan soğuk bile usta golcünün hızını kesemiyor. Sergen, 'yattığı yerden' Adana'ya golünü atıyor. 
   Dileyelim, ilk maçta Chelsea'yi yıkan Sergen gününde olsun ve golleri sıralasın. Futbol takım oyunu, yarın Beşiktaş 11'inin ve kulübedeki oyuncuların tümünün formda olması gerekiyor. İlhan Mansız, Ahmet Hassan, Tümer, Okan, Sinan Beşiktaş'ın gol silahları. 
   Cordoba - Ronaldo ikilisi 'Majino hattı' gibi Beşiktaş kalesine duvar örüyorlar. Giunti yok. Tayfur, İbrahim, Pancu gol yollarını açacaklar. 
   Futbolda taktik, güç, kişisel beceri, kenar yönetimi, taraftar desteği hepsinin önemi var. Ancak maçı kazanmak için bazen tüm faktörlerin bileşkesi olan moral motivasyon her şeyin önüne geçiyor ki bunun adı 'Beşiktaş ruhu'dur 
   Beşiktaş Teknik Direktörü Lucescu, Adanaspor maçını kazandıran atmosferi çok iyi okumuş 
   'İkinci yarı bambaşka bir kimlikle sahaya çıktık. Değişmemiz gerektiği anda değiştik. Sahada Beşiktaş ruhu canlandı ve maçı kazandık.' 
   Sıra Chelsea maçında. 
   Haydi Beşiktaş. 
   Almanya'da yabancılık çekmeyeceksin. Beşiktaş ruhunu sahaya yansıt ve kazan. Gönlümüz seninle. 
   
   
      
   
   
</TEXT>
</DOC>
