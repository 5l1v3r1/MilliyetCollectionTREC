<DOC>
<DOCNO> 233201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy23.html </URL>
<DATE> 2004/04/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mumcu "Unakıtan'ın yakınları için uçağın kalkışı geciktirilmedi" 
</HEADLINE>
<TEXT>

     Kültür ve Turizm Bakanı Erkan Mumcu, Maliye Bakanı Kemal Unakıtan'ın yakınlarının binmesi için Türk Hava Yollarına ait bir uçağın kalkışının geciktirildiği iddialarının doğru olmadığını söyledi. 
     Bakan Mumcu, TBMM Genel Kurulunda, CHP İzmir Milletvekili Hakkı Ülkü'nün, yakınlarının yetişememesi nedeniyle THY uçağının kalkışının geciktirildiği şeklinde basında çıkan haberlere ilişkin, Maliye Bakanı Unakıtan'a yönelttiği sözlü soru önergesini yanıtladı. 
     Habere konu olan uçuşun, 19 Mayıs'ta İstanbul-Dubai seferi olduğunu ve uçaktaki bir grubun arkadaşlarının yoğun trafik nedeniyle geciktiğini belirterek, check-in süresini uzatma talebinde bulunduğunu ifade eden Mumcu, bu talebin THY yetkileri tarafından reddedildiğini belirtti. Uçağın kalkış saatinin 21.30 olduğunu ve son yolcunun 21.27'de uçağa alındığını kaydeden Bakan Mumcu, pistteki yoğun trafik nedeniyle 22.22'de kalkışın gerçekleştiğini söyledi. 
     Uçağın Maliye Bakanının yakınları için bekletildiği iddalarının doğru olmadığını ifade eden Mumcu, ''Bakın size bir örnek vereyim, bir yolculuk öncesinde VİP salonunda otururken uçağın kalkışı benim ikazlarıma rağmen 25 dakika gecikti. Ancak uçağa en son ben bindiğim için herkes benim yüzümden geciktiğini sandı. Bu sizlerin de başına gelebilir, böyle dedikodulara itibar etmemek lazım'' diye konuştu. 
     TBMM Genel Kurulu'nda CHP Niğde Milletvekili Orhan Eraslan'ın 10'u aşkın sorusuna Ulaştırma, Enerji ve Tarım Bakanları adına Kültür ve Turizm Bakanı Erkan Mumcu yanıt verdi. Yanıtların yazılı olması nedeniyle bazı teknik konulardaki ifadeleri okumakta zorlanan Mumcu, ''Bu durum bürokratların kulağına küpe olur inşallah ve böyle yazmazlar'' diye tepki gösterdi. 
     CHP'li Eraslan, Mumcu'nun verdiği yanıtların ardından yaptığı konuşmada, sözlü soru önergelerinin Bakan Mumcu tarafından yazılı bir metinle yanıtlandığını ve bu nedenle sözlü soru özelliğini yitirdiğini belirterek, ''Sayın bakanın iyiniyetine ve çabasına teşekkür ederim ama bunları cevap olarak kabul etmiyorum'' dedi. 
     Erkan Mumcu da Eraslan'dan sonra yaptığı konuşmada, sözlü soru önergelerinin TBMM'nin önemli bir denetim aracı olduğunu ve mutlaka hakettiği saygıyı görmesi gerektiğini belirterek, ''Ancak, şunu da söylemek gerekir ki, yazılı önergelerle alınacak yanıtlar bu yolla talep edilmeli. Bu yöntem meclis çalışmalarına daha olumlu katkı yapar''diye konuştu. 
     
</TEXT>
</DOC>
