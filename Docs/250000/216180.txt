<DOC>
<DOCNO> 216180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yazar/tamer.html </URL>
<DATE> 2004/02/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kuruşlar bolsa, enflasyonist etkiden korkma 
</HEADLINE>
<TEXT>

   
   Günlerdir yazıyorum. Daha da yazacağım. Çünkü bu kez iş ciddi. Ve paradan 6 sıfır atılması, bu ülkede yaşayan 70 milyon insanın tümünü ilgilendiriyor. Sokaktaki vatandaşın kafasını en fazla meşgul eden konu, etiketlerdeki yukarıya doğru yuvarlamalar sonucu meydana gelecek fiyat artışları. Zaten ayın sonunu zar - zor getiren vatandaş, bugüne kadarki her yeni uygulamadan öylesine kazık yemiş durumda ki, 2005 başında yeni TL'ye geçilmesini de, esnafın kendilerine yeni bir kazık atma vesilesi bahanesi olarak görme eğiliminde. Geçmişe bakacak olursak haksız da sayılmaz. 
   Örneğin bir okurumuz, "Yukarı doğru yuvarlamanın tüccara - satıcıya zararı yok, zira 'Nasıl olsa ben de satın aldığım mallara fazla ödüyorum' diyerek kendi mallarını yüksek fiyata satıp, farkı tüketiciye yansıtacaklar, onların bütçeleri etkilenmeyecek. Ama bizim gibi ücretliler yine yandı " diyor. 
   
   1.1'den 5.2'ye... 
   Ankara'daki yüksek bürokratlar, yeni TL'ye geçişte etiketlerdeki yukarı doğru yuvarlama fiyat artışı etkisinin, madeni paraların kullanılmasıyla en aza indirgeneceğine, bu nedenle de madeni paraların piyasada bol miktarda bulunmasının önemine dikkat çekiyorlar. Gerçekten de madeni paraların, yeni dönemde enflasyonla mücadelede önemli bir görev üstleneceği anlaşılıyor. 
   Merkez Bankası Başkanı Süreyya Serdengeçti, paradan 6 sıfır atılmasıyla ilgili olarak geçen hafta düzenlediği basın toplantısında dedi ki "Yeni TL'yle birlikte, madeni paraların emisyondaki ağırlığı artacak. Halen madeni para basımının emisyona oranı 1.1. Yeni TL'ye geçildiğinde oran, Avrupa ülkelerinin ortalaması olan 5.2 düzeyine çıkarılacak." 
   Geçen gün Merkez Bankası Basın Sözcüsü Aydın Özmen'le telefonda sohbet ederken, madeni para miktarının 5 katına çıkartılmasının da Türkiye için yeterli olmayabileceği sonucuna vardık. Serdengeçti, "Avrupa ülkelerinin ortalaması olan emisyonun 5.2'si kadar madeni para basacağız" diyor. Ancak Türkiye'de kredi kartıyla alışveriş, Avrupa ülkelerine göre hala çok sınırlı ve halkımızın çoğunluğu nakit para kullanıyor. Dolayısıyla madeni parada Avrupa ülkelerindeki oran, Türkiye için çok yetersiz kalabilir. Esnaf, para üstü verememe bahanesiyle de fiyatları yukarı yuvarlayabilir. Özellikle 1 kuruşların gerek stoklarda, gerekse piyasada çok bol miktarda bulunması, esnafın bu bahanesini geçersiz kılacaktır. 
   
   Matematik kitapları yeniden yazılmalı 
   "Ben, ilkokul 3. ve 5. sınıfta 2 çocuğu olan diğeri lise son bir veliyim. Matematik derslerini 3. sınıftaki oğlumla birlikte yapmaya çalışan bir veli olarak Milli Eğitim Bakanlığı'nın milyarlar harcayıp bedava dağıttığı ve birkaç yıl kullanılacağını umduğu ders kitaplarının, özellikle de matematik kitaplarının yeniden yazılması gerektiğine inanıyorum. 
   Biz oğlumla şu an, fiyatların on binli, yüz binli, milyonlu rakamların kullanılarak yazıldığı problemleri çözmeye çalışıyoruz. Bütün bunların yeni baştan YTL ve kuruşlu olarak yazılması lazım ki, çocuklarımız milyonlardan kurtulup lira ve kuruş olarak düşünmeye başlayabilsin." 
   
   Doç. Dr. Hami Öz 
   Akdeniz Üniversitesi 
   Tıp Fakültesi, Antalya 
   
   Bir matematik kitabından aktaracağımız 2 problem, Doç. Dr. Öz'ün uyarısının ne kadar haklı olduğunu gösteriyor 
   Ayşe Teyze, kilosu 1 milyon liradan 4 kilo domates, 1,5 milyon liradan 3 kilo elma ve tanesi 300 bin liradan 2 ekmek aldı. Cebindeki 10 milyon liradan geriye ne kalır Okul kooperatifine 3 düzine kurşun kalem ile 2 düzine kırmızı kalem alındı. Kurşun kalemlerin tanesinden 3000 TL ve kırmızı kalemlerin tanesinden de 4000 TL k r edilerek tüm kalemler satıldı. Toplam ne kadar k r edildi 
   
      
   
</TEXT>
</DOC>
