<DOC>
<DOCNO> 206327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/yasam/yas02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişek gözünü kararttı 'adalet' ise hayatını... 
</HEADLINE>
<TEXT>

   Mehmet Baki'nin hayatı, belediye şenliğinde gözüne saplanan havai fişekle karardı. Sorumlular ise zamanaşımı ve af sayesinde kurtuldu 
      TURAÇ TOP İzmir DHA 
   
   İzmir Torbalı'da altı yıl önce belediyenin düzenlediği kurtuluş şenliklerinde atılan havai fişeklerden birinin isabet etmesiyle sağ gözünde yüzde 90 görme kaybı oluşan Mehmet Egemen Baki, hayatının karardığıyla kaldı. 
   Endüstri meslek lisesinde öğrenciyken, 7 Eylül 1998'de şenlikleri izlemek için stadyuma giden Baki'nin sağ gözüne, havai fişeklerden birinin çubuğu saplandı. 
   Baki'nin sağ gözünde yüzde 90 görme kaybı oluşurken, itfaiye eri Rahman Kaya ve Fen İşleri Müdürü Hüseyin Memiş hakkında açılan dava, 2000'de af kapsamına girdi ve böylece düştü. Baki'nin Torbalı Belediye Başkanlığı aleyhine açtığı 20 milyarlık tazminat davasının dosyası da, beş yıllık zamanaşımı süresinin dolduğu gerekçesiyle, üç gün önce kapandı. 
   
   'Hiç ilgilenmediler' 
   İki davanın da olumsuz sonuçlanmasıyla bir kez daha yıkılan depo görevlisi Baki, "Sorumlular hiç ilgilenmedi. Neredeyse suçlu çıkacaktım. En büyük hayalim bilgisayar mühendisi olmaktı ama okuyamadım" derken, baba Bahattin Baki ise kararı temyiz edeceklerini kaydetti. 
   
   
</TEXT>
</DOC>
