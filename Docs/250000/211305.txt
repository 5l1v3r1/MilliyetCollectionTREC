<DOC>
<DOCNO> 211305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur06.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprünün fırtınada çıkan halatı kaynakla yerine sabitlendi 
</HEADLINE>
<TEXT>

     İstanbul'daki kar yağışı ve şiddetli fırtına nedeniyle çıkan Boğaziçi Köprüsü'nün askı halatı, kaynakla yerine sabitlendi. 
     Karayolları 17. Bölge Müdürü Yakup Dost, AA muhabirine yaptığı açıklamada, Boğaziçi Köprüsü'nün Ortaköy kulesine yakın noktadaki bağlantı elemanına bağlı 2 askı halatından birinin, saatteki hızı 100 kilometreye ulaşan fırtınanın etkisiyle bağlantı elemanının kırılması nedeniyle yerinden kurtulmasından sonra başlatılan çalışmaların tamamlandığını söyledi. 
     Halatın kaynakla yerine sabitlendiğini belirten Dost, ardından boyama işlemine geçildiğini kaydetti. 
     Bir halatın yerinden kurtulmasının köprü için risk oluşturduğu yolunda görüşler bulunduğu hatırlatılan Dost, ''Kesinlikle hiçbir risk söz konusu değil. Buna rağmen köprünün projesini, dizaynını yapan İngiliz firmayla görüştük. Onlar da bize en ufak bir sorun çıkmayacağını bildirdiler'' dedi. 
     Köprü üzerindeki askı halatların, ana kabloyu tutan halatlar olduğunu belirten Dost, yerinden çıkan halatın da yanda kalması nedeniyle ortadaki halatlara nazaran fonksiyonunun daha az olduğunu kaydetti. 
     
</TEXT>
</DOC>
