<DOC>
<DOCNO> 201020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/asiy.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den geri adım 
</HEADLINE>
<TEXT>

   Kuran kurslarının hep açık kalmasını sağlayacak ve süre sınırlamasını kaldıracak yönetmelik, Köşk ve askerden gelen uyarıyla geri çekildi 
   Cumhurbaşkanı Sezer, "Başbakan'ın haberdar olmadığı" yönetmelikle ilgili olarak "Bu düzenlemeler belli çıkar gruplarına yarar" dedi 
      Yurttaş Tümer 

   
   Hükümet, başta Cumhurbaşkanı Ahmet Necdet Sezer olmak üzere, CHP, askerler, sivil toplum örgütleri ve kamuoyundan gelen sert tepkiler üzerine, Kuran kurslarının 365 gün açık kalmasının önünü açan Diyanet İşleri Başkanlığı Kuran Kursları ile Öğrenci Yurt ve Pansiyonları Yönetmeliği'nde geri adım attı. 
   Tartışmalı yönetmelik, önceki gün yapılan Bakanlar Kurulu toplantısında ele alındı. Başbakan Recep Tayyip Erdoğan, değişikliklerin kamuoyuna iyi aktarılamaması nedeniyle tepki gösterirken, "Yönetmelik yüzünden hükümete yöneltilen ağır eleştirilerden rahatsızım" dedi. Toplantının ardından Erdoğan, Diyanet işlerinden sorumlu Devlet Bakanı Mehmet Aydın'la yeniden görüştü. Bu görüşmenin ardından Aydın, Diyanet İşleri Başkanı Ali Bardakoğlu'yla temasa geçerek yönetmeliğin yeniden düzenlenmesini istedi. 
   
   Sezer 'amacı' sordu 
   Tartışmalı yönetmelik önceki gece toplanan AKP MYK'da da tartışıldı. Erdoğan, "Benim de haberim yoktu. Ama kötü niyetli yapıldığını sanmıyorum. İyi niyetli yapılmıştır. Arkadaşlar bir incelesin, bakalım" diye konuştu. 
   Erdoğan'ın "Haberim yoktu" dediği yönetmelikle ilgili askeri kanat da Ali Bardakoğlu ile temasa geçerek, rahatsızlığını iletti. Aydın ve Bardakoğlu, dün Sezer'in talebi üzerine Çankaya Köşkü'ne çıktı. Sezer'in, "Düzenlemeyle neyi amaçlıyorsunuz " sorusu üzerine, Bardakoğlu, şunları söyledi 
   "Apartman altlarında veya başka bilmediğimiz yerlerde çocuklarımızın dini eğitim almasından ise tamamen devletin kontrolünde olan ve ne olup bittiğini herkesin açıkça gördüğü eğitimi hedefliyoruz. Yönetmelik yeniden ele alınacak. Mutabakata çalışıyoruz." 
   
   'Yeniden gözden geçirin' 
   Sezer ise, Bardakoğlu ve Aydın'a, "Belli çıkar grupları bu düzenlemeleri kendi amaçları doğrultusunda kullanabilir. Türk eğitim sisteminde zaafiyetlere yol açabilecek düzenlemelerden kaçınılması gerekir" karşılığını verdi. 
   Diyanet İşleri Başkanlığı'nda bir komisyon yeniden çalışmalara başlarken, tepkiler nedeniyle Kuran kurslarının 365 gün açık kalmasını sağlayacak, süre sınırlamalarını kaldıran madde ile imam - hatip mezunlarının kurslarda ders vermesine ilişkin maddenin değiştirileceği belirtildi. 
   
   Yönetmeliğe dava 
   Ankara Barosu Başkanlığı, Diyanet İşleri Başkanlığı tarafından hazırlanan "Kuran Kursları ve Öğrenci Yurt ve Pansiyonlarında Değişiklik Yapılmasına Dair Yönetmelik"in yürürlüğünün durdurulması ve iptali için Danıştay'a dava açtı. 
   
   Yönetmelikte neler vardı    28 Şubat sürecinin ardından çizilen çerçevede önemli gedikler açtığı vurgulanan tartışmalı yönetmelik, özetle şu düzenlemeleri getiriyordu 
   Kuran kursu açılması için gerekli öğrenci sayısı 15'ten 10'a indirildi. 
   Eski düzenlemedeki "yaz Kuran kurslarının süresi iki ayı ve haftada üç günü aşmaz" ifadesi ortadan kaldırıldı. 
   Yaz kurslarını düzenleyen maddeden "kursların süresi iki ayı ve haftada üç günü aşmaz" ifadesinin çıkarılması ve akşam kursları açılmasının olanaklı hale getirilmesi, Kuran kurslarının yıl boyunca açık kalmasının önünü açtı. 
   Eski yönetmelikteki "günde 3 saat eğitim - öğretim yapılır" ibaresi "günde en az 3 saat eğitim - öğretim yapılır" olarak yenilendi. 
   İmam - hatip lisesi mezunlarının kurslarda öğretici olarak görev alabilmesi sağlandı. 
   Yurt ve pansiyonların, Kuran kurslarına paralel olarak bütün yıl boyunca açık kalması hükmü getirildi. 
   Okul binalarının, yaz tatillerinde kurslara tahsis edilmesinin önü açıldı. 
   Yaz kursları konusunda inisiyatif Milli Eğitim'den müftülüklere devredildi. 
   
   
   
   
   
</TEXT>
</DOC>
