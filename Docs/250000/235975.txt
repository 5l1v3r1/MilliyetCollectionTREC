<DOC>
<DOCNO> 235975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur08.html </URL>
<DATE> 2004/04/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Askerlere cinsel eğitim... 
</HEADLINE>
<TEXT>

     İzmir İl Sağlık Müdürlüğü, Kara Kuvvetleri Komutanlığı ve Jandarma Genel Komutanlığı'nın İzmir'deki birliklerinde vatani görevini yapan er ve erbaşlara cinsel eğitim veriyor. 
     İzmir İl Sağlık Müdürü Dr. Levent Kıdak, AA muhabirine yaptığı açıklamada, Sağlık Bakanlığı Ana Çocuk Sağlığı ve Aile Planlaması Genel Müdürlüğü, Genelkurmay Başkanlığı ve Birleşmiş Milletler Nüfus Fonu'nun ortaklaşa başlattığı program kapsamında, er ve erbaşlara ''üreme organlarının yapısı'', ''doğurganlığın düzenlenmesi'', ''güvenli ve sağlıklı cinsel yaşam'', ''aile planlaması yöntemleri'' ve ''cinsel yolla bulaşan hastalıklar'' konularında eğitim verildiğini söyledi. 
     Kıdak, eğitim için Müdürlük bünyesinde hekim ve hemşirelerden oluşan 3'er kişilik gruplar halinde 40 sağlık personelinin görevlendirildiğini bildirdi. 
     Askeri tabipler ile sağlık astsubaylarının da eşlik ettiği hekim ve hemşirelerin, Yeni Foça, Bornova ve Seferhisar'daki Jandarma Eğitim Komutanlıkları'nda 20'şer kişilik gruplar halindeki er ve erbaşlara ''sağlıklı cinsel yaşam'' ile ilgili bilgi verildiğini belirten Kıdak, bu eğitimlerin yeni gelecek erlere verilmesi için de eğitmen eğitimini gerçekleştirdiklerini ifade etti. 
     Kıdak, çalışmanın amacını şöyle anlattı 
     ''Bu program sayesinde, Türkiye'de askerliğe gelen her gencin bu eğitimi alması, sağlıklı bir evlilik kurulmasına büyük katkı sağlayacaktır. Buradaki amaç, mevcut erbaş ve erlerin doğrudan kendilerini, onlar vasıtasıyla ailelerini bilinçlendirmek ve vatani görevlerini tamamladıktan sonra daha bilinçli ve sağlıklı şekilde yaşamalarını sağlamaktır.'' Eğitimler son derece samimi ortamda karşılıklı iletişim sağlanarak gerçekleştirildiğini dile getiren Kıdak, eğitime katılan er ve erbaşların sorularına anlaşılır yanıtlar verildiğini söyledi. 
     Eğitim için belirli bir süre sınırlaması yapılmadığını kaydeden Kıdak, eğitimlerin, mevcut erlerin bilgilendirilmesinin yanı sıra askeri birlikler bünyesinde yetiştirilecek eğitmenlerin eğitimi tamamlanıncaya kadar süreceğini belirtti. 
     
</TEXT>
</DOC>
