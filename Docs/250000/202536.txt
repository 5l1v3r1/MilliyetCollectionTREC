<DOC>
<DOCNO> 202536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo30.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik'ten doping açıklaması... 
</HEADLINE>
<TEXT>

     Pendikspor Kulübü Başkanı Dr. Fikret Ilgar, bazı basın-yayın organlarında ''1999-2000 sezonunda yapılan ve Fenerbahçe'nin elendiği Türkiye Kupası maçı öncesinde Pendikspor doping yaptı'' şeklindeki haberlere tepki gösterdi. 
     Başkan Ilgar, haberde belirtilen ''Fenerbahçe maçında oynayacak Pendiksporlu 18 futbolcunun, maç tarihinin açıklanmasının ardından bir hafta boyunca her gün 1.5 saat olmak üzere GATA Haydarpaşa Askeri Hastanesi'ndeki basınç odasına alındığı'' iddiasının asılsız olduğu ve tamamen hayal ürünü olduğunu söyledi. 
     Dr. Kadir Dündar'ın bazı sakat futbolcular için Hiperbarik Basınç Odası HBO tedavisi önerisinde bulunduğunu belirten başkan Ilgar, şöyle devam etti 
     ''Bunun üzerine söz konusu karşılaşmadan yaklaşık 2 ay önce sadece sakatlığı olan birkaç oyuncumuz bu tedaviye gönderilmiş olup, çeşitli nedenlerle bir daha gidilmemiştir. Halen 3. Lig 3. Grup'ta şampiyonluğa oynayan 50 yıllık bir mazisi olan kulübümüz hakkında isnat edilen hukuka, spor etiğine ve tıp bilimine aykırı bu tür iddiaları üzüntü ile izlemekteyiz. Kulübümüzün ne geçmişinde ne de bugününde, ne de bundan sonra spor ahlakına aykırı bir davranışı olmamıştır ve olmayacaktır.'' Bu haberlerin nasıl ve ne maksatla yapıldığını anlayamadığını da belirten Fikri Ilgar, gündeme gelmek için bu tür asılsız şeylerin ortaya atılabileceğini sözlerine ekledi. 
     
</TEXT>
</DOC>
