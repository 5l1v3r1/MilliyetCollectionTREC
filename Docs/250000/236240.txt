<DOC>
<DOCNO> 236240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo06.html </URL>
<DATE> 2004/04/30/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Trabzonspor Gaziantep önünde beraberliğe razı değil... 
</HEADLINE>
<TEXT>

     Birinci Süper Futbol Ligi'nde yarın Gaziantepspor ile deplasmanda karşılaşacak olan Trabzonspor, özel bir uçakla Gaziantep'e gitti. 
     Kulüp başkanı Atay Aktuğ, Gaziantepspor'un ligin güçlü ekiplerinden biri olduğunu belirterek, ''Son 4-5 yılda Gaziantepspor karşısında galip gelemedik. Ancak şampiyonluk ve Avrupa Şampiyonlar Ligi'ne katılma iddiamızı sürdürmek için maçtan galibiyetle ayrılmak zorundayız. Beraberlik dahi kabul edebileceğimiz bir sonuç değil'' dedi. 
     Aktuğ, sakatlıklar ve cezalı oyuncuların olduğunu, ancak bu zorluğun üstesinden gelebileceklerine inandıklarını da ifade ederek, ''Futbolcularımız hırslı ve çalışkan. Gaziantpspor'u yenmek için uğraşacaklar. Hiçbir endişemiz yok. Sahadan iyi bir sonuçla ayrılacağımızı umuyoruz'' diye konuştu. 
     
     DOĞAN ''MUTLU DÖNMEK İSTİYORUZ'' 
     Trabzonspor Teknik Direktörü Ziya Doğan ise Gaziantepspor'u ligde, Türkiye Kupası'nda da İstanbul'da Gençlerbirliği'ni yenerek, kente mutlu biçimde dönmek istediklerini söyledi. 
     Doğan, en zor maçlardan birine sıra geldiğini belirterek, ''Her maç zor, ancak Gaziantepspor maçının da ayrı bir zorluğu var. Gaziantepspor çok iyi hazırlandı. Hedeflerimizi gerçekleştirmek için galip gelmek durumundayız'' dedi. 
     Sakat ve milli takıma giden oyuncular nedeniyle hafta içinde iyi bir çalışma ortamı yakalayamadıklarından yakınan Doğan, ''Trabzonspor'da oynayan oyuncuların görevi, oynamayan oyuncuların yerini tutmak. Kara kara düşünmenin bir faydası yok. En iyisini yapmaya çalışacağız. Gaziantepspor ve Türkiye Kupası maçını kazanarak Trabzon'a mutlu biçimde dönmek istiyoruz'' diye konuştu. 
     
     MUHTEMEL 11 
     Trabzonspor'da, sakatlıkları bulunan Fatih ve Somers ile kart cezalısı Tolga, Gaziantepspor maçında forma giyemeyecek. 
     Bordo-mavililerde, Yattara'nın ayak bileğinde sorun olduğu, sakatlığında iyileşme gözlenen ve kafileye dahil edilen İbrahim Ege'nin de durumunun maç öncesi belli olacağı bildirildi. 
     Trabzonspor'un yarınki karşılaşmaya Petkoviç, Emrah, Erdinç, D'Haene, Volkan, Hüseyin, Emre Toraman, Romaschenko, Yattara, Gökdeniz ve Mehmet Yılmaz muhtemel 11'iyle çıkması bekleniyor. 
     18 kişiyle Gaziantep'e gidecek olan bordo-mavili takımın kampına Tolga ve Romaschenko, Gaziantep'de katılacak. 
     Sakatlıkları bulunan ve daha önce sezonu kapadıkları açıklanan Fatih ile Somers'in ise Türkiye Kupası maçı öncesi bordo-mavili takımın İstanbul'da yapacağı kampa moral açısından katılacağı öğrenildi. 
     
</TEXT>
</DOC>
