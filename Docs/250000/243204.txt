<DOC>
<DOCNO> 243204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun09.html </URL>
<DATE> 2004/05/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
1 numaralı gündem olduk Türkiye'nin AB üyeliği dengeleri değiştirdi... 
</HEADLINE>
<TEXT>

     Financial Times gazetesi, Türkiye'nin Avrupa Birliği üyeliği perspektifinin Almanya ve Fransa'da Avrupa Parlamentosu seçimleri kampanyasının en önemli maddesi olduğunu yazdı. 
     Financial Times'a göre, dört ay öncesine kadar Avrupa seçimleri kampanyasında Almanya'da, Türkiye'nin üyeliğinin ana tema olması beklenirken, komşusu Fransa bu konuyu gündeminden uzaklaştırmaya çalışıyordu. 
     Ama şimdi tam tersi oldu. Türkiye'nin üyeliği Fransa'da kampanyanın en önemli maddesi haline gelirken Almanya'daki büyük partiler mümkün olduğu kadar bu konuya girmemeye çalışıyorlar. 
     Fransa Cumhurbaşkanı Jacques Chirac, Türkiye'nin üyeliğinin gündemi işgal etmemesi için Türkiye'nin üyeliği hakkında görüş belirtmek için erken olduğunu söyledi ve kriterleri yerine getirmesi halinde Türkiye'nin üyeliğini destekleyeceklerini belirtmekle yetindi. 
     
     CHIRAC'IN PARTİSİ İSTEMİYOR 

     Ancak bu açıklama, kendi partisinin zıt bir tutum takınmasını engelleyemedi. Chirac'ın partisi bu konuyu Avrupa'nın gelecekteki kimliğini etkileyecek en önemli konu olarak gördüğünü ilan etti ve Türkiye'nin üyeliği karşısında tavır aldı. Parti, Türkiye'nin coğrafya ve dini açıdan Avrupalı olmadığını düşünüyor. 
     Financial Times'a göre, Fransa'daki aşırı sağcılar ve merkez sağdaki UDF, Türkiye'nin üyeliğine kesinlikle karşı olduklarını açıklarken, sosyalistler ve müttefikleri insan hakları sicili ve sosyal politikalarını iyileştirmesi koşuluyla Türkiye'nin üyeliğini onaylayabilecekleri mesajını veriyorlar. 
     Financial Times'ın haberinde Türkiye'nin üyeliğinin, Almanya'da Hristiyan demokratları böldüğü, partilerin bu ülkede 2 milyon 600 bin Türk vatandaşının yaşamasını göz önüne alarak Türkiye'nin üyeliği konusunda hassas davrandıkları belirtiliyor. 
     
</TEXT>
</DOC>
