<DOC>
<DOCNO> 206134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/siy01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı aday yok 
</HEADLINE>
<TEXT>

   'ISO 9000' kalite belgesi alan AKP Kadın Kolları'ndan sorumlu Milletvekili Fatma Şahin, gerginlik yaratmayacaklarını, türbanlı aday çıkarmayacaklarını söyledi 
   Saliha Çolak 

   
   Yerel yönetimlerde binde 5 olan kadın yönetici sayısını artırmak için harekete geçen AKP'nin Kadın Kolları'ndan sorumlu Gaziantep Milletvekili Fatma Şahin ile Kadın Kolları Başkanı Selma Kavaf, türbanlı aday çıkarmayacakları mesajı verdi. 
   AKP Kadın Kolları, seçimler öncesinde bir yandan "erkek" yönetim kademesinin "hayır" diyemeyeceği kaliteli bir kadın aday aday listesi çıkarmaya çalışırken, diğer yandan da erkek meslektaşlarının aksine sistemle çatışma yaratacak gerginlik alanlarından uzak durmaya özen gösteriyor. Partinin kadınlardan sorumlu iki yetkilisi Şahin ve Kavaf da, türbanlı adaylar konusunda "Siyaseti gerginlik ve çatışma alanından çıkarıp uzlaşma zeminine taşıyacak hassasiyeti göstermeye devam edeceğiz" dedi. 
   Kendi aralarında kıyasıya mücadele eden erkeklerin siyaseti kadınlara bırakmak istemediğini bu nedenle sıkı bir mücadele vermek gerektiğini kaydeden Kavaf, bu yolda en büyük destekçilerinin Başbakan Recep Tayyip Erdoğan olduğunu söyledi. 
   
   'Denetimleri geçtik' 
   Kadınların partideki etkinliğini artırmak için mücadele veren Kadın Kolları Başkanlığı, doktorasını İran, İsrail ve Türkiye'nin dış politikası üzerine yapan türbanlı Lale Ersoy'un girişimleriyle genel merkezi de sollayarak, "ISO 9000" kalite belgesi almaya hak kazandı. Turgut Özal döneminde kalite belgesi alan ANAP'ın daha sonra bunu kaybettiğini hatırlatan Siyasi İşler Başkanı Lale Ersoy, başvurularının ardından, gerekli denetimleri başarıyla geçtiklerini ve kalite belgesini törenle alacaklarını söyledi. 
   
   
</TEXT>
</DOC>
