<DOC>
<DOCNO> 221598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur16.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Çetin Emeç, mezarı başında anıldı... 
</HEADLINE>
<TEXT>

     Uğradığı silahlı saldırı sonucu 14 yıl önce hayatını kaybeden Hürriyet Gazetesi Genel Yayın Yönetmeni Çetin Emeç, Zincirlikuyu Mezarlığı'ndaki kabri başında törenle anıldı. 
     Çetin Emeç'in eşi Bilge ve kızı Mehveş, damadı Özalp Birol ile Basın Konseyi Başkanı Oktay Ekşi ve Türkiye Gazeteciler Cemiyeti TGC Başkanı Orhan Erinç'in de katıldığı törende konuşan Hürriyet Gazetesi Genel Yayın Yönetmeni Ertuğrul Özkök, Emeç'i anma törenlerinin kurumsal hale geldiğini söyledi. 
     Özkök, ''Onu her defasında burada anan insanların vefası, Çetin beye olan sevginin bir tezahürü ama aynı zamanda Çetin beyin temsil ettiği gazeteciliğin, gazetecilik heyecanının bir tezahürüdür'' dedi. 
     Her yıl Emeç'i anmaya gelirken büyük bir üzüntü duyduğunu, bu yıl ise ''içinin daha açık olduğunu'' hissettiğini anlatan Özkök, sözlerini şöyle sürdürdü 
     '' Niye dedim. Kendi kendime düşündüm. Acaba Türkiye Avrupa Birliği'ne doğru gidiyor, demokratikleşme yolunda adımlar atıyor, içimizde canlı bir tartışma sürüyor, bugüne kadar tanık olmadığımız reformları gerçekleştiriyoruz. Acaba bütün bunların etkisi mi var diye düşündüm.'' Ertuğrul Özkök, geçen yıllara göre biraz daha az hüzünle bu törene geldiğini dile getirerek, şunları kaydetti 
     ''Bu yıl Çetin beyin huzurunda benim canımı acıtan, artık meslekte ben de yaş olarak ileri sayılabilecek yaşlara geliyorum, benim gazeteci olarak çok içimi acıtan bir durumdan söz etmek istiyorum. Son yıllarda, kendi mesleğimiz içinden mesleğimize karşı yönelttiğimiz eleştiriler, artık eleştiri sınırını aşıp bir mazoşizm haline gelmeye başladı. Dışarıdan bakıldığı zaman sanki dünyanın en kötü, en kirli mesleği Türkiye'deki gazetecilikmiş gibi bir izlenim ortaya çıkmaya başladı. Ne yazık ki, bu izlenimin ortaya çıkmasında kendi içimizden yazılan yazıların çok büyük payı var.'' 
     
     GAZETECİLİK MESLEĞİ VE ELEŞTİRİ... 
     ''Gazetecilik mesleği eleştirilmesin'' demediğini de vurgulayan Özkök, '' Mesleğimizin eleştirilecek yanı yok demek istemiyorum. Elbette var. Bunların üzerine gitmeliyiz. Ama bugün Türk gazetecilerinin, Türk basın sektörünün sorunları, eleştirilecek yanları, ne polisin, ne doktorların, ne de herhangi başka bir sektörün ya da sanatçıların eleştirilecek yanlarından daha fazla'' dedi. 
     ''Birtakım doğu kültürlerine has bir mazoşizm ile sanki kendi kendimizi durmadan dövmekten keyif alıyormuşuz gibi bir durumun ortaya çıktığını'' ifadesini kullanan Özkök, ''Oysa basın mesleği, bütün eleştirilecek yanlarına rağmen bugün Türkiye'de gizli kapaklı hiçbir şeyin kalmaması için elinden gelen her şeyi yapıyor. Bu hangi kurumu ilgilendirirse ilgilendirsin, bunu yapıyor'' diye konuştu. 
     Gazetecilere ''kendi meslekleriyle ilgili eleştirilerinde daha insaflı ve adil olmalarını'' önerdiğini kaydeden Ertuğrul Özkök, ''Bazı arkadaşlarımızın da, 'ben temizim öbürleri kirli' havası içerisinde müthiş bir egoizmle mesleğe saldırdıklarını gözlüyorum. Bu beni üzüyor ve içimi acıtıyor'' dedi. 
     
     ''BUGÜNKÜ GAZETECİLERE HAKSIZLIK'' 
     ''Eleştirilen insanların olabileceğine ama bu insanların mesleğin tamamını temsil etmediğine'' de işaret eden Özkök, ''Türk basınının geçmişi daha iyiydi, bugünü daha kötü'' şeklindeki yaklaşımın bugünkü gazetecilere haksızlık olduğunu söyledi. 
     Emeç'in de mesleğin bir döneminde magazin gazeteciliği yaparak Hürriyet'in Genel Yayın Yönetmenliği'ne geldiğini, o dönemde de Çetin Emeç'e eleştirilerde bulunulduğunu anımsatan Özkök, mesleğin çeşitli bölümlerinde çalışan insanların başka yerlere gelebileceğini bildirdi. 
     Özkök, ''Çetin bey geldikten sonra Hürriyet çok ciddi bir gazetecilik yaptı'' dedi. 
     Gazetecilerin kendi mesleklerini koruma konusunda daha hassas olmalarını umduğunu ifade eden Özkök, ''eleştirileri adaletsizlik, haksızlık ve mazoşizm haline getirmemek gerektiğini'' kaydetti. 
     Basın sektöründe çok güzel gelişmeler yaşandığını, birçok gazetenin kendi etik kurallarını yayınladığını ve bunlara uyacağını ilan ettiğini de hatırlatan Ertuğrul Özkök, Türk basınının önde gelen gazetelerinin bu niyete uymaya çalıştığını sözlerine ekledi. 
     TGC Başkanı Erinç de, Çetin Emeç'in, meslek ilkelerini habercilik alanında öne çıkarışıyla mesleğin simge isimlerinden biri olduğunu vurgulayarak, ''Kendisini özlemle ve saygıyla anıyoruz'' dedi. 
     Törende daha sonra, Çetin Emeç için dualar okundu. 
     Bu arada, katılımcıların anma töreninden ayrılmalarının ardından Bilge Emeç, Çetin Emeç'in mezarı başında tek başına dua okudu. 
     
</TEXT>
</DOC>
