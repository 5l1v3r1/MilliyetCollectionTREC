<DOC>
<DOCNO> 235863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko10.html </URL>
<DATE> 2004/04/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Edelman Irak'ta zor günler geçiriyoruz, önümüzde zor günler var 
</HEADLINE>
<TEXT>

     ABD'nin Ankara Büyükelçisi Eric Edelman ''Zor günler, zor haftalar geçiriyoruz. Önümüzde de zor günler var, ama televizyondaki görüntüler bizi kararımızdan saptırmamalı'' dedi. 
     Amerikan Şirketler Derneği ABFT ile ABD Büyükelçiliği Ticaret Servisi'nin ev sahipliğinde, DEİK Türk-Amerikan ve Türk-Irak İş konseylerinin de katılımıyla ''Irak'ta Taşeronluk Fırsatları'' konulu seminer düzenlendi. 
     Seminerin açılışında konuşan Büyükelçi Edelman, Irak'ta güvenlik açısından zor günler, zor haftalar geçirdiklerini, ancak ABD Başkanı Bush'un da söylediği gibi Irak'a, Irak halkına, 30 Haziran'dan itibaren bağımsızlık, egemenlik sağlamak için ellerinden geleni yaptıklarını belirtti. 
     Özgür ve demokratik bir Irak hükümeti bırakmaya çalıştıklarını söyleyen Edelman, Irak'ın bugün artık özgür dünyanın bir parçası olduğunu, ABD'nin Irak'ı yeniden yapılandırmaya kararlı olduğunu söyledi. 
     Edelman, ''Yaşamları, hayatları kurtarıyoruz. Acil durumu bir an evvel arkamızda bırakarak yeni ufuklara açılmak istiyoruz'' dedi. 
     Bir yıl öncesine kadar Irak'ta temel hizmetlerin Saddam Hüseyin rejimini temsil eden çok ufak elit kişiler tarafından sağlandığını söyleyen Edelman, ayrıca, Irak'ın kendi halkını terörize etmek, baskı altında tutmak için silahlandırdığını, bugün ise bütün bu hizmetlerin bütün Irak halkına sunulduğunu ve özgürleşmenin yakın bir zamanda gerçekleşeceğine inandığını belirtti. 
     
     ''IRAK, PAZAR EKONOMİSİNE HAZIRLANIYOR'' 
     Iraklı'ların geçen bir yılı pazar ekonomisine hazırlanmakla geçirdiğini ifade eden Edelman, ''Artık ülkeye geri dönen refahın işaretlerini vitrinlerde görebiliyorsunuz. Irak'ın ekonomisinin büyümesi için büyük bir potansiyeli olduğuna inanıyoruz'' dedi. 
     Son 10 yıldaki Saddam rejiminin Irak'ın zenginliğini kötü bir şekilde harcadığına, yanlış yatırımlar sonucunda Irak'ın fakirleştiğine işaret eden Edelman, şunları kaydetti 
     ''ABD Irak halkına refah getirebilmek için maddi yardımda bulunmaktadır. Bu asil bir yaklaşımdır. Bu yıl yeniden yapılandırma projesi çerçevesi içinde binlerce istihdam olanağı yaratılmıştır. 
     Müteahhitlik çalışmalarının yanı sıra bütün dünya, Irak'ın yeniden yapılanmasına kendi tecrübe ve uzmanlıklarını getirecektir. Afganistan'da bunu yaptık. Afganistan'ın yeniden yapılanmasında, kontratların, müteahhitlik anlaşmalarının yüzde 75'ini Türk müteahhitleri almıştır. Kabil Kandahar Projesi'ni Türkler inşa etmektedir. Irak'ta yeniden yapılanma projesinde elektrik ve su milyonlarca insana götürülecektir. Okullar, modern hükümet tesisleri kurulacaktır. Güvenlik çok önemli. Şu anki en büyük sorun bu. Burada yapılması gereken çok şey var. Zor günler geçiriyoruz, zor haftalar geçiriyoruz. Önümüzde de zor günler var ama televizyondaki görüntüler bizi kararımızdan, gerçeklerden saptırmamalı.'' Büyükelçi Edelman, Felluce'deki insanların artık giderek durumdan şikayetçi olduklarını, Irak'ı parlak bir geleceğe taşıyacak yoldan saptırmaya çalışanların çabalarının artık insanları üzdüğünü söyledi. 
     Edelman, ''Irak tabii ki buradaki geçici durumun sona ermesini istiyor. Biz, bunu sona getireceğiz. Koaliasyon güçleri ülkeden ayrılacak'' dedi. 
     Edelman, Iraklıların yüde 56'sının geçmişte olduklarından çok daha iyi durumda olduklarını düşündüğünü, yüzde 76'sının da bugün olduklarından daha iyi olacaklarını düşündüklerini kaydetti. 
     Geçtiğimiz yarım yüzyılda Amerika'nın, Türkiye'nin ve bütün bölgenin güvenlik ve refahına büyük ilgi gösterdiğini, karşılıklı ortak değerler, ortak amaçlar ve özgürlüğün kendilerini yönlendirdiğini söyleyen Edelman, ''Türk hükümetine müteşekkiriz. Irak'da bize yardımcı oldular. Bize iletişim hatlarımızı açtılar. Birliklerimizin, İncirlik aracılığıyla hareket etmesini sağladılar. Türk hükümetine teşekkür ediyoruz'' dedi. 
     Irak'ta yeni fırsatlar arayan ABD ve Türk firmalarına da teşekkür eden Edelman, bu firmaların Irak'ı yenide yapılandıracağını, ticaret açısından da pekçok şirkete imkanlar bulunduğunu belirtti. 
     
</TEXT>
</DOC>
