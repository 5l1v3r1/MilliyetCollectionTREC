<DOC>
<DOCNO> 210494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur40.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Küresel ısınma, Avrupa'da ciddi sıcaklık düşüşüne yolaçabilir 
</HEADLINE>
<TEXT>

     Bilim adamları, küresel ısınma yüzünden Atlas Okyanusu'ndaki sıcak su akıntılarının durması durumunda Avrupa'nın bir bölümü ile Kuzey Amerika'nın ciddi biçimde soğuyabileceğini bildirdi. 
     Almanya'daki Potsdam İklim Etkisi Araştırma Enstitüsü'nde çalışan Stefan Rahmstorf, ''Küresel Değişim ve Dünya Sistemi Baskı Altında Bir Gezegen'' adlı kitapta yer alan araştırmasında, küresel ısınmanın felaketlere yol açabilecek sonuçlarından birisine daha dikkat çekti. 
     Rahmstorf'un araştırması, küresel ısınmanın kuzey buzullarında yol açtığı erime sonucu Kuzey Atlas Okyanusu sularına karışan soğuk suların, Meksika Körfezi'nden Avrupa'ya uzanan sıcak su akıntısını Gulf Stream yok edebileceğini ortaya koydu. 
     Yaptığı açıklamada, küresel ısınmanın yol açabileceği felaketlere dikkat çeken Rahmstorf, ''En kötü durumda Gulf Stream akıntısı duracak, üstelik bu, içinde bulunduğumuz yüzyılda olabilir'' dedi. 
     Gulf Stream'in durmasının ''buzul çağı''nı başlatmayacağını ancak bölgesel bir soğumaya neden olacağını söyleyen Rahmstorf, ''Kanada'nın doğu kıyısı ve ABD de bu değişiklikten etkilenecek, bu durum bazen Amerikalı politikacılar tarafından sadece Avrupa'nın sorunu olarak yanlış değerlendirildi'' diye konuştu. 
     Rahmstorf, Gulf Stream'in son 100 bin yılda yaklaşık 20 kez yok olduğunu, sonuncusunun yaklaşık 8 bin yıl önceki buzul çağından sonra buzul kütlelerinin aniden erimesi sonucu meydana geldiğini belirtti. 
     Gulf Stream'in durması durumunda, İskandinavya'da ortalama sıcaklıkların 5-10 santigrat derece düşeceği kaydediliyor. 
     Arabalardan ve fabrikalardan çıkan karbondioksit gibi sera etkisi yapan gazların atmosfere salınımının sorumlu tutulduğu küresel ısınma sonucu, dünya çapındaki sıcaklıkların 2100'e kadar 1.4-5.8 santigrat derece arasında yükseleceği tahmin ediliyor. 
     
</TEXT>
</DOC>
