<DOC>
<DOCNO> 235300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo28.html </URL>
<DATE> 2004/04/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gaziantepspor, Trabzonspor'u düşünüyor... 
</HEADLINE>
<TEXT>

     Deplasmanda karşılaştığı zorlu rakibi İstanbulspor'u yenmeyi başaran Gaziantepspor'da, tüm dikkatler Trabzonspor maçına çevrildi. 
     Alt sıralardan kurtulma mücadelesi veren İstanbulspor'u yenerek, spor kamuoyunun dikkatini çekmeyi başaran kırmızı-siyahlı ekip, liderlik mücadelesi veren Trabzonspor ile yapacağı maçı da kazanarak, bir üst sıraya yükselmenin ince hesaplarını yapıyor. 
     Teknik direktör Nurullah Sağlam nezaretinde yoğun bir çalışma yapan futbolcuların, Trabzonspor maçına hırslı ve istekli hazırlandıkları gözleniyor. 
     Gaziantepspor Basın Sözcüsü Akif Ekici, Trabzonspor maçının çok zorlu geçececeğini, tüm hesapların galibiyete yönelik olduğunu söyledi. 
     Gaziantepspor'un, Türk futboluna büyük hizmetler vermiş önemli bir takım olduğunu, yurt içinde ve yurt dışında büyük başarılara imza attığını ifade eden Ekici, şöyle konuştu 
     ''Malatyaspor maçında genç futbolculara şans tanımamız, değişik spekülasyonlara neden oldu. İstanbulspor maçında ise bize yakışan futbolu sahaya yansıtarak, sonuca gitmeyi başardık. Bu maç sonrasında, hiç ara vermeden Trabzonspor maçı hazırlıklarına başladık. 
     Güçlü rakibimiz, ligi de şampiyonluk mücadelesi veriyor. Biz ise ligi 4. sırada tamamlamayı hedefliyoruz. Her maçta olduğu gibi bu maçta da amacımız iyi futbol oynayıp, sahadan 3 puanla ayrılabilmek. Yoğun bir hazırlık döneminden geçiyoruz. Futbolcularım, hırslı ve istekli hazırlanıyor. Galibiyete daha yakın taraf olduğumuza inanıyorum.'' Ekici, Trabzonspor maçında galibiyete ulaşabilmek için taraftarlardan tam destek beklediklerini de sözlerine ekledi. 
     
</TEXT>
</DOC>
