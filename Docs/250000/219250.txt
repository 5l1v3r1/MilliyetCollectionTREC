<DOC>
<DOCNO> 219250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo08.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular gol sonrası kaç çeşit seviniyor 
</HEADLINE>
<TEXT>

     Spor Hekimi Opr. Bülent Zeren, aşırı motivasyon nedeniyle sevinç gösterilerinde sporcu sakatlanmalarının yaşandığını belirterek, futbolcuların sevinme konusunda antrenörleri tarafından eğitilmeleri gerektiğini söyledi. 
     Çok sayıda ünlü futbolcunun hekimi olmasıyla tanınan Bülent Zeren, Fenerbahçe'nin kalecisi Volkan'ın Galatasaray'ı 2-1 yendikleri karşılaşmanın ardından sevinç gösterileri sırasında sakatlanmasını değerlendirdi. 
     Bülent Zeren, futbolcuların aşırı motivasyon nedeniyle gol ya da maç sonrasında aşırı sevinç yaşadığını ve bu durumun sporcular açısından önemli bir risk oluşturduğunu kaydetti. Zeren, sözlerini şöyle sürdürdü 
     ''Aşırı motivasyon nedeniyle sporcular ileri derecede heyecanlanıyor ve oyuncu bir an için iradesini kaybedip normalin üzerinde bilinçsiz bir hareket yapıyor. Bu hareket de oyuncunun sakatlanmasına yol açabiliyor. Volkan'ın omzunun yapısında bir eğilim var mıydı bilemiyorum ama maç sonrasında formasını atarken öyle bir hareket yapmış ki bu onun kolunun çıkmasına neden olmuş.'' Sezon sonu yaklaşırken maçların öneminin arttığını ve oyuncuların antrenörlerince maçlara daha fazla motive edildiğini belirten Zeren, şöyle dedi 
     ''Futbolcuların sevinme konusunda antrenörlerince eğitilmeleri gerekir. Abartılı sevinç gösterileri yapılmamalı. Sevinç sırasında yapılan bir hareket futbolcunun kendisinin ya da takım arkadaşının sakatlanmasına yol açabilir.'' 
     
     UEFA VE FIFA'YA BİLDİRİ 
     Bülent Zeren, sevinç gösterileri sırasında sakatlanan çok sayıda sporcuyla karşılaştığını ve bu konuda geçen yıl Mayıs ayında Monaco'da yapılan Avrupa Spor Yaralanmaları Kongresi'nde bir bildiri sunduğunu kaydetti. UEFA ve FIFA yetkililerinin konuya ilgi gösterdiğini belirten Zeren, ''Sevinç yaralanmaları konusu terminolojide yoktu. Sunduğumuz bildiri büyük ilgi gördü. Yalnızca Türkiye'de değil Avrupa'da çok sayıda sporcu sevinç gösterisi sırasında sakatlanıyor'' dedi. 
     
     13 ÇEŞİDİ VAR 
     Zeren'in araştırmasına göre sakatlanmalara neden olan 13 sevinç pozisyonu tespit edildi. Bunlar şöyle 
     Sırtüstü kayma, üst üste atlama, diz üstü kayma, yüz üstü kayma, arkadan sırta ani binme, çekme-düşürme, bele sarılıp yere atma, reklam panolarının üzerinden atlama, gruba doğru sırtüstü kayma, tehlikeli takla, saha kenarı beton zeminine doğru koşma, deparla arkadaşlarından ani kaçış, yüzünü forma ile örtüp koşma. 
     
</TEXT>
</DOC>
