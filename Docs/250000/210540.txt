<DOC>
<DOCNO> 210540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/guncel/gun05.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının acısına göre ceza 
</HEADLINE>
<TEXT>

   Türk Ceza Kanunu tasarısından, kadın - kız ayırımına ilişkin tanımlamalar çıkarıldı 
   ANKARA Milliyet 
   
   Devlet Bakanı Güldal Akşit, TBMM Adalet Komisyonu'nda görüşülmekte olan Türk Ceza Kanunu tasarısının, mağdur olan kadının acısına göre ceza belirlemesi gerektiğini savundu. Akşit, alt komisyonda yapılan görüşmeler sonucu "kadın - kız ayrımı yapılan tanımlamaların tasarından çıkarıldığını kaydetti. Türkiye Kadın Dernekleri Federasyonu'nca düzenlenen "Yeni Türk Ceza Kanunu ve Kadın" konulu panelin açılışına katılan Akşit, TCK tasarısı üzerine alt komisyonda yapılan görüşmelerde bazı olumlu adımlar atıldığını, "kadın - kız" ayrımı yapan tanımlamaların da görüşmeler sonucu tasarıdan çıkarıldığını belirtti. "Cinsel saldırıya uğrayan kadını namus gerekçesiyle öldüren aile bireyleri veya diğer akrabalar haksız tahrik indiriminden yararlanamayacak" diyen Akşit, kadın ve çocuklara yönelik şiddeti önlemek için yaralama suçlarında ceza artışı yapıldığını da açıkladı. 
   
   Töreye geçit yok 
   Töre cinayetleri sorununa da değinen Akşit sözlerini şöyle sürdürdü 
   "Kasten adam öldürme suçunun cezası için öngörülen 20 - 25 yıllık süre alt komisyonca müebbet hapis cezasına çıkarılmış, amacına ve suçun kim tarafından işlendiğine bakılmaksızın en yüksek cezayla cezalandırılması kabul edilmiştir. Bu durum, 'namus - töre cinayeti' olarak adlandırılan olaylara karşı da etkili bir yaptırım oluşturmaktadır." 
   Mağduru kadın olan suçlarda kadının duyduğu acının dikkate alınmasını isteyen Akşit, "Bu suçlarda ceza artırıcı ve azaltıcı sebeplerin toplumsal değer yargıları, gelenek ve görenekler değil, mağdurun duyduğu acı ve eleme göre belirlenmesi gerek" dedi. 
   
   
   
</TEXT>
</DOC>
