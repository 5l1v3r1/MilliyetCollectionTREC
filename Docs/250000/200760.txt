<DOC>
<DOCNO> 200760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy09.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Teziç, YÖK başkanı 
</HEADLINE>
<TEXT>

   Kemal Gürüz'ün YÖK'teki başkanlık görevinin 5 Aralık'ta dolmasının ardından Sezer, tahmin edilmeyen bir ismi YÖK başkanlığına atadı 
   BAHAR ATAKAN Ankara 

   
   Cumhurbaşkanı Ahmet Necdet Sezer, Kemal Gürüz'ün emekliye ayrılmasıyla boşalan Yükseköğretim Kurulu Başkanlığı'na Galatasaray Üniversitesi Rektörü Prof. Dr. Erdoğan Teziç'i atadı. Anayasa Hukuku Profesörü Teziç 67 , "İsmim geçmesine rağmen atanacağıma ihtimal vermiyordum, ama bekliyordum" dedi. Gürüz, "Fevkalede isabetli bir seçim. Kendisinin her zaman emrinde olacağım" diye konuştu. 
   Gürüz'ün 5 Aralık'ta görev süresinin dolmasının ardından gözlerin çevrildiği Sezer, beklenen atamayı gerçekleştirdi. YÖK Başkanlığı için adı geçen öğretim üyelerinden hukukçu olanları ön plana çıkaran Sezer, Teziç'te karar kıldı. Teziç ile 57. hükümet döneminde memurlara ilişkin bir kanun hükmünde kararname nedeniyle görüş ayrılığına düşen Sezer, dün Çankaya Köşkü'ne 2 saat görüştüğü Teziç'e kararını açıkladı. 
   "Atanacağımdan çok kısa süre önce haberim oldu" diyen Teziç, şunları söyledi "Sezer'den 3 yıl önce de YÖK Başkanlığı için teklif aldım. O zaman Gürüz görevdeyken o makama talip olmam doğru değildi. Şimdi, sorumluluk almanın gerektiği bilincinde oldum." Milli Eğitim Bakanı Hüseyin Çelik, YÖK Yasası'na ilişkin değerlendirme yapmayan Teziç'in atanması için, "Sezer'in takdiridir" dedi. 
   
      Bakan, çocukları aşıladı    Sağlık Bakanı Recep Akdağ, Milli Eğitim Bakanlığı ve UNICEF işbirliğiyle yürütecekleri ve 20 milyon çocuğa ulaşılması hedeflenen kızamık aşısı kampanyasını Özge Üner ve Taycan Tarım adlı ilköğretim öğrencilerine aşı yaparak başlattı. Kampanyanın Maltepe İlköğretim Okulu'ndaki tanıtım programına, Akdağ'ın yanı sıra Milli Eğitim Bakanı Hüseyin Çelik ile UNICEF Türkiye Temsilcisi Edmond Mc Lounghney de katıldı. Çelik, "Benzetme tuhaf gelebilir ama salgınlarla mücadele terörle mücadele etmek gibi" dedi. Yetkililer, Türkiye'de her yıl 30 bin vaka görülen ve yüzde 3'ü ölümle sonuçlanan kızamığı yok etmek için ilk adımı attıklarını kaydetti. 
   
   
   
   
</TEXT>
</DOC>
