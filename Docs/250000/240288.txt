<DOC>
<DOCNO> 240288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonsiy11.html </URL>
<DATE> 2004/05/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Derviş "Bir kısım Avrupalı Türkiye'nin gücünü görmek istemiyor" 
</HEADLINE>
<TEXT>

     AK Parti İstanbul Milletvekili ve Türkiye-AB Karma Parlamento Komisyonu üyesi Muharrem Karslı, Türkiye'nin AB'ye alınmaması halinde bir B planı olmadığını belirterek, ''Bu yıl olmazsa önümüzdeki yıl, yine olmazsa bir sonraki yıl. Ama olmayacak gibiyse başka alternatifler aranabilir'' dedi. 
     Arı Hareketi bünyesinde oluşturulan gençlik platformu GençNet tarafından Yeditepe Üniversitesi Kayışdağı yerleşiminde düzenlenen ''5. Ulusal Katıl ve Geleceğini Yarat Konferansı''nda konuşan Karslı, TBMM'de iktidar ve muhalefet partilerinden yüzde 90'ın üzerinde milletvekilinin AB taraftarı olduğunu söyledi. 
     Türkiye'nin, Batı uygarlığı temeli üzerinde kurulduğunu anlatan Karslı, Atatürk'ün hedefinin bu olduğunu kaydederek, ''AB'ye girme, Atatürk'ün gösterdiği hedefe uygundur'' dedi. 
     Demokrasi ve insan haklarının gelişimi için Türkiye'nin AB yolunda ilerlediğini bildiren Karslı, önünde durulması mümkün olmayan globalleşmeye ayak uydurabilmek için de Türkiye'nin AB'ye girmesi gerektiğini söyledi. 
     ''AB'nin Hıristiyan kulübü olduğu ve AB bayrağındaki 12 yıldızın Hazreti İsa'nın 12 havarisini temsil ettiğini'' ileri süren görüşler olduğunu hatırlatan Karslı, bunun doğru olmadığını, 12 yıldızın AB'ye üye ilk 12 devleti temsil ettiğini, kendisinin de AB'nin Hıristiyan kulübü olmadığına inandığını belirtti. 
     Karslı, Türkiye'nin AB'ye girmesi halinde Avrupa'nın sınırlarının Hakkari'ye uzanacağını, Suriye, Irak ve İran'ın Avrupa ile sınır olacağını söyledi. 
     Türkiye'nin AB'ye alınmaması halinde bir B planı olmadığını da ifade eden Karslı, ''Bu yıl olmazsa önümüzdeki yıl, yine olmazsa bir sonraki yıl. Ama olmayacak gibiyse başka alternatifler aranabilir. Bir B planı olması gerekir'' dedi. 
     
     EŞİT ÜYELİK 
     CHP İstanbul Milletvekili Kemal Derviş de büyük ölçekli pazarların bugünkü dünya düzeninde daha başarılı olduğunu kaydederek, ''Biz Türkiye olarak tam manasıyla eşit olacağımız bir AB'ye girmek istiyoruz. Ayrıcalıklı model gibi bir hesaba girmek istemiyoruz'' şeklinde konuştu. 
     Derviş, Türkiye'nin AB'ye girmesi halinde önemli bir ağırlığa sahip olacağını, milletvekili sayısıyla alınacak kararlarda etkili olacağını vurguladı. 
     AB'yi, yeni bir süper güç olma yolunda ilerleyen bir birim olarak görmenin yanlış olduğunu savunan Derviş, ''Türkiye'yi orada görmek istememizin nedeni, 21. yüzyıla yakışan bir değerler sistemine dayalı olması. Demokrasi, insan hakları, işbirliğine dayalı bu değerler sisteminin, bizim ve dünya için çok önemli olması'' dedi. 
     Derviş, Türkiye'nin boyutu ve büyüklüğünün tartışmaların ana nedeni olduğunu da kaydederek, ''Bir kısım Avrupalı Türkiye'nin gücünü Avrupa'da görmek istemiyor. Bir kısım da Avrupa'da Türkiye'nin güç ve zenginlik katacağını düşünüyor'' diye konuştu. 
     
     UYUM REFORMLARI 
     AB Genel Sekreteri Büyükelçi E. Murat Sungar da AB'den, reform uygulamalarının yetersizliği yönünde eleştiriler geldiğini hatırlatarak, ancak Hükümet'in bu konuda önemli adımlar attığını bildirdi. 
     Türkiye'nin siyasi kriterlerde AB'de kabul edilen ''kritik eşiği'' aştığını anlatan Sungar, ''Uyum reformlarına Ülkenin bütünlüğünü tehdit eder şeklindeki yaklaşımlarla bakmak yanılgıdır. Reformlar halkın yararınadır. Amacımız, güçlü, müreffeh bir ülke yaratmaktır'' diye konuştu. 
     AB üyeliğinin her iki tarafın da çıkarına olduğunu kaydeden Sungar, ''Üyeliğimiz aynı zamanda çeşitlilik içinde birliğin teyidi anlamına gelecektir'' diye konuştu. 
     Sungar, AB'nin bir değişim ve dönüşüm projesi olduğunu da bildirdi. 
     Yeditepe Üniversitesi Mütevelli Heyeti Başkanı Bedrettin Dalan da gençlerden, ülkenin sanat ve kültürüne önem vermelerini, üretimlerine bunu yansıtmalarını istedi. 
     Dalan, ''AB'ye girmek gibi iddiamız varsa, iddialı gençlerin, milletin olması, üretim olması lazım'' diye konuştu. 
     
</TEXT>
</DOC>
