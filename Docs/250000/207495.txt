<DOC>
<DOCNO> 207495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun31.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, statükoyu muhafaza etmeyi kabul etti 
</HEADLINE>
<TEXT>

     Kuzey Iraklı Kürt liderlerinin, bölgedeki statükoyu muhafaza ederek Kerkük gibi konuları ertelemeyi kabul ettikleri bildirildi. 
     Irak Kürdistan Yurtseverler Birliği IKYB lideri Celal Talabani ve Irak Kürdistan Demokrat Partisi IKDP lideri Mesut Barzani'nin, dün akşamdan beri Selahattin kentinde Arap temsilcileriyle yaptıkları toplantıda federalizm konusu ele alındı. 
     Kürt kaynaklarından verilen bilgiye göre, toplantıya Irak'taki Geçici Hükümet Konseyi'nin 4 üyesi davet edildi. Ahmed Çelebi, Muvaffak Errubai, Muhsin Abdülhamid ve Nasır Kaderci'nin katıldığı toplantıda, esas itibarıyla federalizm tartışıldı. 
     Basına açıklama yapan Barzani, ''Federalizm konusunda tam mutabakat sağlandı'' derken, Talabani de, ''tarafların federal ve demokratik Irak konusunda anlaştıklarını'' kaydetti. 
     Kimliğini açıklamayan bir Kürt kaynağı ise ilkesel açıklamaların ötesinde bazı ''somut uzlaşmalar'' sağlandığını söyledi. ''Toplantı verimli oldu'' diyen kaynak, ''Zira ilkesel konularda anlaşma elde edilmesini sağladı. Özellikle de Kürt halkının hakları konusunda. Arap partileri, Kürtlerin kendi geleceklerini belirleme haklarını kabul ediyor. Kürtler de Kürdistan sınırlarının belirlenmesi ve Kerkük sorunu gibi 'yakıcı konuları' ertelemeyi kabul etti'' dedi. 
     AFP'ye demeç veren IKYB Süleymaniye bürosunun yetkililerinden Molla Bahtiyar da, ''Gerçekçi olmalıyız. Sabırlı olmamız gerektiğini biliyoruz. Kerkük'ü hemen elde edemezsek silaha sarılmayacağız'' diye konuştu. 
     Kürt liderleri, geçen ay Kerkük'ün kendilerine ait olduğunu iddia etmişler, bu da bölgede Türkmenler ve Araplar tarafından tepkiyle karşılanmıştı. 
     Geçici Hükümet Konseyi'nin bağımsız Kürt üyesi Dara Nurettin de, Bağdat'ta AFP muhabiriyle konuşurken, ''müstakbel anayasada Kürdistan'ın bugünkü statüye sahip olacağını'' söyledi. Nurettin, ''Anayasa hazırlanıp da seçimler yapıldığında anayasada yazılanın daha azını kabul etmeyiz'' ifadesini kullandı. 
     
</TEXT>
</DOC>
