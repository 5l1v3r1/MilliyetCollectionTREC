<DOC>
<DOCNO> 206592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo04.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen ve Fenerbahçe'de liderlik keyfi... 
</HEADLINE>
<TEXT>

     Türkiye Erkekler ve Bayanlar Basketbol Liglerinde 2003-2004 sezonunun ilk yarısı, bugün öğleden sonra bayanlarda yapılacak 1 maç dışında tamamlanırken, ligde bu devreyi erkeklerde Efes Pilsen, bayanlarda da Fenerbahçe lider olarak kapadı. 
     İlk 6 sıradaki takımların tümünün maçlarını kazandığı erkeklerde 13. haftada, geçen sezonun şampiyonu lider Efes Pilsen, Fenerbahçe'yi farklı skorla yenerek, ligin 2 yenilgili tek ekibi olarak 24 puanla devre sonunda zirvenin sahibi oldu. 
     Lideri 1 puan geriden averajla izleyen 3 takımdan 2. durumdaki Ülkerspor, Darüşşafaka önünde hayli zorlanmasına karşın, Booker'ın 1 saniye kala gelen basketiyle maçı 1 sayı farkla kazandı ve 23 puanla zirve mücadelesini sürdürdü. 
     23 puanlı diğer 2 ekipten 3. sıradaki Beşiktaş, deplasmanda OYAK Renault önünde aldığı farklı skorlu galibiyetle yarıştan kopmazken, ilk devrede en fazla liderlik koltuğunda oturan takım olan 4. sıradaki Tuborg Pilsener de sahasında yeni antrenörü Ali Burgul ile ilk mücadelesine çıkan Türk Telekomspor'a şans tanımadı. 
     Bayanlarda ise ligin yenilgisiz tek ekibi olan lider Fenerbahçe, ligin yeni ekiplerinden Ceyhan Belediyesi'ni sahasında farklı skorla geçerek, ilk yarıyı 22 puanla kayıpsız olarak zirvede tamamladı. 
     Liderin en yakın takipçisi olan 2. sıradaki geçen sezonun lig ve kupa şampiyonu BOTAŞ Spor, son sıralardaki Galatasaray önünde sahasında zorlanmadan kazanırken, zirve mücadelesini bırakmak istemeyen Erdemirspor evinde, Migrosspor da deplasmanda galibiyetler alarak iddialarını korudular. 
     
</TEXT>
</DOC>
