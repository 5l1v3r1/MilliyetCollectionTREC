<DOC>
<DOCNO> 247319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun05.html </URL>
<DATE> 2004/06/12/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Washington Post Bush, Irak'a NATO askeri gönderilmesi umudunu yitirdi 
</HEADLINE>
<TEXT>

     The Washington Post gazetesi, ABD Başkanı George W. Bush'un, NATO içindeki bazı ortakların karşı çıkması üzerine Irak'a ittifak askeri gönderilmesi umudunu yitirdiğini yazdı. 
     Gazetenin, G-8 zirvesinin yapıldığı Georgia eyaletindeki Savannah kenti çıkışlı ve Dana Millbank imzalı haberinde, ABD Başkanı George W. Bush'un, ''NATO'dan, daha fazla asker önerilmesini beklemiyorum. Bu gerçekçi olmayan bir beklenti'' şeklindeki sözleri hatırlatılarak, Irak'a NATO askeri gönderilmesi fikrinin, özellikle Fransa, Türkiye ve Almanya tarafından reddedildiği kaydedildi. 
     Haberde, G-8 zirvesindeki toplantılarda en çok Irak'taki durumun konuşulduğu belirtilerek, ''Bush'un, yabancı asker ve borçların affı gibi konularda NATO'nun dahil olması umudu, bu hafta pek çok noktada Fransa, Almanya ve Türkiye tarafından geri çevrildi'' denildi. 
     Washington'daki Ulusal Basın Kulübü'nde konuşan Irak Devlet Başkanı Gazi El Yaver, NATO'nun Irak'a müdahil olmasını memnuniyetle karşılayacaklarını söylemişti. 
     
</TEXT>
</DOC>
