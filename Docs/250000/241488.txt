<DOC>
<DOCNO> 241488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur14.html </URL>
<DATE> 2004/05/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çakıcı'nın pasaportlarını çıkardığı iddia edilen Ardıç DGM'ye sevk edildi 
</HEADLINE>
<TEXT>

     Alaattin Çakıcı'nın yurtdışına kaçışına ilişkin yürütülen soruşturma kapsamında Mudanya'da polise teslim olan bir kişi, İstanbul DGM'ye sevk edildi. 
     İzmir Foça'da gözaltına alındıktan sonra İstanbul DGM'ce serbest bırakılan Erol Evcil'in Eşrefoğlu yakını olduğu öne sürülen ve Mudanya'da polise teslim olan Fırat Ardıç'ın, getirildiği İstanbul Organize Suçlar Şube Müdürlüğü'ndeki işlemleri tamamlandı. 
     Alaattin Çakıcı'nın kullandığı iddia edilen ''İbrahim Arı'' ve ''Alaettin Albayrak''a ait pasaportları çıkarttığı öne sürülen Ardıç, daha sonra İstanbul DGM Cumhuriyet Başsavcılığı'na gönderildi. 
     Ardıç, sağlık kontrolünün ardından ifadesi alınmak üzere savcılığa çıkarıldı. 
     Ardıç'ın emniyetteki ifadesinde, pasaportları çıkartıp Erol Evcil'e teslim ettiğini, ancak kimin kullanacağını bilmediğini söylediği öğrenildi. 
     
</TEXT>
</DOC>
