<DOC>
<DOCNO> 238130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy10.html </URL>
<DATE> 2004/05/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
YÖK Tasarısı'nda bürokratların ünvan kurnazlığı... 
</HEADLINE>
<TEXT>

     AKP iktidarının, imam hatip lisesi mezunlarının üniversiteye giriş sınavında önlerini açmaya yönelik girişimiyle gündeme gelen YÖK Tasarısı, mimarlarının da işine yaradı. 
     Yasaya ek bir maddeyle konulan düzenleme 4 ay önce prosfesörlük ünvanını edinen MEB bürokratları TTK Başkanı Ziya Selçuk ile Yükseköğretim Genel Müdürü Servet Özdemir'in ünvanlarını kullanabilmek için üniversitelere dönme zorunluluklarını kaldırıyor. 
     YÖK Yasa Tasarısı, tartışılan imam hatip lisesi düzenlemesi ve YÖK'ün tasfiyesi maddelerinin dışında dikkat çeken bir maddeyi daha içeriyor. 11 maddelik tasarının 6'ncı maddesi ile akademik ünvanların korunmasına ilişkin yeni bir düzenleme ek maddeyle getiriliyor. Maddede öğretim üyelerinin ünvanlarını serbestçe kullanabilmeri için yükseköğretim kurumlarında fiilen iki yıl görev yapma zorunluluğu kaldırılıyor. 
     Uygulamadaki YÖK Yasası'nın "Ancak profesörlük, doçentlik veya yardımcı doçentlik ünvanlarını kazananlar her ünvan dönemi içinde yükseköğretim kurumlarında fiilen iki yıl görev yapmadıkları takdirde yükseköğretim kurumları dışında çalışmalarında bu ünvanı kullanamazlar" şeklindeki 25'nci maddesinde yer alan zorunluluk, ek maddeyle söz konusu iki yılın illaki yükseköğretim kurumlarında geçirilmesini kaldırıyor. 
     Buna göre, profesörlük, doçentlik ve yardımcı doçentlik ünvanlarını yeni almış olan öğretim üyesi, görevlendirmeyle başka bir kamu kurumunda gitmesi durumunda burada geçireceği iki yıl da ünvanını üstüne almasını sağlayacak. 
     
     DEĞİŞİKLİK, TASARIYI HAZIRLAYANLARA DA YARIYOR 

     Öte yandan akademik ünvanların kullanılmasına ilişkin yeni düzenleme, 11 maddelik tasarıyı hazırlayanlara da yarıyor. 
     Milli Eğitim Bakanlığı Talim ve Terbiye Kurulu TTK Başkanı Ziya Selçuk ile MEB Yükseköğretim Genel Müdürü Servet Özdemir 2004 yılının başında profesörlük ünvanını alması maddenin "niçin getirildiği" konusunda tartışma yarattı. İki bürokrat yeni düzenlemeyle profesörlük ünvanları için üniversitelerine dönme zorunluğunu etkisiz hale getirerek, Bakanlık'ta geçirecekleri iki yıl sonunda da bu ünvanları rahatça kullanabilme yolunu açtılar. 

ANKA 
     
</TEXT>
</DOC>
