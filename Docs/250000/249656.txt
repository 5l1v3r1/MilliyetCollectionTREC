<DOC>
<DOCNO> 249656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko35.html </URL>
<DATE> 2004/06/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Alan Greenspan,FED'deki 5. dönemine başladı... 
</HEADLINE>
<TEXT>

     ABD Merkez Bankası Başkanı Alan Greenspan, görevdeki 5. dönemine başladı. 
     ABD Başkan Yardımcısı Dick Cheney'in katıldığı, Merkez Bankası'ndaki yemin töreninde 78 yaşındaki Greenspan, başkanlık koltuğuna 4 yıllık 5. dönem için yeniden oturdu. 
     Bununla birlikte, Greenspan'ın makamında 4 yıllık süreyi tamamlayıp tamamlamayacağı kesin değil. 
     ABD Başkanı George Bush tarafından banka başkanlığına yeniden atanan ve ataması geçen hafta ABD Senatosu tarafından da onaylanan Greenspan'ın, ayrı bir görev olarak 14 yıldır yürüttüğü merkez bankası yönetim kurulu üyeliğinin süresi 31 Ocak 2006 tarihinde doluyor. 
     Başkanlık görevini, üyeliğinin bitmesinden sonra da sürdürme hakkı bulunmasına rağmen, Greenspan'ın yakın çevresine yönetim kurulu üyeliği görevinin sona erdiği tarihte başkanlığı da bırakacağını söylediği bildiriliyor. 
     
</TEXT>
</DOC>
