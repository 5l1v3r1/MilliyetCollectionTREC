<DOC>
<DOCNO> 240965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy09.html </URL>
<DATE> 2004/05/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Doktor milletvekilleri Irak'taki işkence olaylarını kınadılar... 
</HEADLINE>
<TEXT>

     TBMM'deki doktor milletvekilleri, Irak'ta yaşanan işkence olaylarını kınadılar. 
     CHP Ankara Milletvekili Muzaffer Kurtulmuşoğlu, TBMM'de düzenlenen basın toplantısında doktor milletvekilleri adına yaptığı açıklamada, amaçlarının Irak'ta yaşanan insanlık dışı olayları bir kez daha gündeme taşımak olduğunu söyledi. 
     Kurtulmuşoğlu, özgürlük, demokrasi ve insan hakları vaatleriyle Irak'ı işgal eden Amerika ve işgal güçlerinin bu söylemlerinin hiçbirini yerine getirmediğini belirterek, ''Özgürlük, eğer herkesin herşeyi istediği gibi yapması ise herkes ve özellikle Amerikalılar her istediklerini yapıyorlar''dedi. 
     Irak'ta talan, cinayet, kaçırılan kız ve kadınlara tecavüzlerin had safhalara ulaştığını ve demokrasinin sadece işgal güçlerinin belirlediği sınırlar içinde geçerli olduğunu belirten Kurtulmuşoğlu,''Bizim görevimiz acı dindirmek ve hayat kurtarmak. O nedenle bu yaşanan insanlık dışı işkence olayları bizi daha fazla huzursuz ediyor'' diye konuştu. 
     Muzaffer Kurtulmuşoğlu, Irak'ta Ebu Gureyb hapishanesinde yaşadığı işkence olaylarını kamuoyuna yazdığı mektupla duyuran Nur isimli bir kadının mektubunu okuyarak, sözlerini şöyle sürdürdü 
     ''Bu mektuptan sonra hangi cümle bir anlam ifade edebilir ki 
     Dünya, ABD ve İngiliz basınında birkaç resim yayınlanınca orada yaşananları dikkate aldı. Oysa yüzlerce resim, yüzlerce işkence, yüzlerce tecavüz, yüzlerce trajedi var. 
     Sorarım size, Irak'a özgürlük vaadiyle gidenler, harap ettiğiniz şehri belki daha güzel yapabileceksiniz, o imkana sahipsiniz. Peki ya aldığınız canların, kirlettiğiniz namusların, ayaklar altına aldığınız şereflerin onarımı için nasıl bir ihale gerçekleştireceksiniz 
     Parlamentoda, her iki partiye mensup doktor milletvekilleri olarak, Irak hapishanelerinde esirlere uygulanan insanlık dışı bu davranışları kınıyoruz. İnsanlık, bu işkenceyi yapanları kim olursa olsun asla affetmeyecektir.'' Kurtulmuşoğlu, TBMM'deki doktor milletvekillerinin yaşanan insanlık dışı olayları yerinde incelemek üzere Irak'a gitmek için girişimlerde bulunacağını sözlerine ekledi. 
     AK Parti Balıkesir Milletvekili Turhan Çömez de konuşmasında, tüm doktor milletvekillerinin parti ayrımı gözetmeksizin bu tepkiyi ortaya koyduğunu belirterek, ''çünkü bizim işimiz hayat kurtarmak ve insan hayatının ne kadar mukaddes olduğunu herkesten daha iyi bilen insanlarız '' dedi. 
     Irak'a savaştan önce de savaştan sonra da gittiğini ve savaş sonrasında Irak halkının büyük bölümünün Saddam'dan kurtulduğuna sevindiğini belirten Çömez,'' Ancak geçen zaman içinde eski dönem aranır hale geldi. İşkence ve yapılan insanlık dışı davranışlar sonucunda ekilen nefret tohumları yeni ve daha radikal terör odakları oluşumuna yol açacaktır'' diye konuştu. 
     
</TEXT>
</DOC>
