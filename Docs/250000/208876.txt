<DOC>
<DOCNO> 208876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzincan... Yolcu otobüsü nehre yuvarlandı... 
</HEADLINE>
<TEXT>

     Erzincan'ın Sansa mevkiinde bir yolcu otobüsü Fırat Nehri'ne yuvarlandı. Otobüsten yaralı olarak kurtarılan 20 yolcu hastaneye kaldırıldı. 
     Yolcu otobüsünün, Erzincan-Erzurum karayolunun 45. kilometresinde, yolda buzlanma ve dikkatsizlik nedeniyle kaydığı ve yol kenarındaki bariyerlere çarptıktan sonra nehre yuvarlandığı öğrenildi. 
     Kazada, yarısı nehrin sularına gömülmüş olan otobüsten çıkarılan 20 yaralı Erzincan Devlet Hastanesi'ne kaldırıldı. 
     Sürücüsünün kimliği ve plakası henüz tespit edilemeyen otobüsten, yaralı bir kadın yolcunun kurtarılmasına çalışılıyor. 
     Erzincan Acil Yardım ve Kurtarma ekipleri, sivil savunma ve itfaiye ekipleri ile güvenlik güçleri, yaralıların kurtarılmasında yoğun çaba sarf ediyor. 
     Olay yerinde inceleme yapan Erzincan Valisi Refik Aslan Öztürk de bir süre kurtarma çalışmalarını izledi. 
     Kazada ölen olup olmadığı konusunda henüz bir açıklama yapılmadı. 
     
Gelişmeleri izliyoruz... 
     
</TEXT>
</DOC>
