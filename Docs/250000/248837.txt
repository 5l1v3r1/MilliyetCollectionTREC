<DOC>
<DOCNO> 248837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas07.html </URL>
<DATE> 2004/06/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dağ çiçeklerine bilinçsiz eller uzanıyor... 
</HEADLINE>
<TEXT>

     Haziran-Eylül ayları arasında gelişme ve tohum atma dönemleri olmasına rağmen bilinçsizce toplanan dağ çiçeklerinin neslinin tehlikeye altında olduğu bildirildi. 
     Çukurova Üniversitesi ÇÜ Fen-Edebiyat Fakültesi Biyoloji Bölümü Öğretim Üyesi Prof. Dr. Atabay Düzenli, AA muhabirine yaptığı açıklamada, çevresel tahribatın dağlık sahalarda da yaygınlaştığını söyledi. 
     Düzenli, dağ çiçeklerinin toplama işleminin Haziran'da yoğunlaşıp Eylül ayına kadar devam ettiğini belirtti. Kozmetik ve ilaç sanayindeki kullanımının yanı sıra şifalı bitki ve süs bitkisi olarak da değerlendirilen dağ çiçeklerinin, çoğunlukla dağ köylerindeki kadınlarla çocuklar tarafından günlük ücret ya da kilogram karşılığı toplandığını anlatan Düzenli, şöyle konuştu 
     ''Köylüler tarafından gelişme ve tohum atma dönemleri dikkate alınmadan yapılan toplama, bitkilerin neslini tehlikeye atıyor. Nadide çiçeklerimiz toplanmıyor, yolunuyor, hatta kökünden sökülüyor. Yıllardır süregelen bu bilinçsizlik bitkilerin neslini tehlikeye atıyor.'' 
     
     ''İHRACATA KARŞI DEĞİLİZ'' 
     Düzenli, her yıl tonlarca dağ bitkisinin İspanya, Almanya ve İtalya başta olmak üzere çok sayıda ülkeye gönderildiğine işaret ederek, şöyle devam etti 
     ''Bu bitkilerin toplanıp ülke ekonomisine katkı sağlamasına karşı değiliz. Bizim çabamız, bu bitkilerin kökünün kurutulmamasıdır. Yurtdışına bir bitki kota ile gönderilir, Türkiye'de de böyle yapılıyor. Ancak kota hangi kriterlere göre belirlenmiş, belli değil. Öncelikle bitki envanteri çıkartılıp, kotalar buna göre ayarlanmalıdır.'' Atabay Düzenli, bitkilerin neslinin korunması konusunda sadece resmi kurumlara değil, bu bitkileri toplayarak para kazanan köylülere, bitkileri ihraç ederek ya da iç piyasaya sürerek gelir sağlayanlara da görev düştüğünü vurguladı. 
     Prof. Dr. Düzenli, bitkilerin bilinçli biçimde, gelişim ve tohum atma dönemleri dikkate alınarak toplanması gerektiğini sözlerine ekledi. 
     
</TEXT>
</DOC>
