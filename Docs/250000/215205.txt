<DOC>
<DOCNO> 215205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/dunya/dun03.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
27 ÖLÜ, 30 YARALI 
</HEADLINE>
<TEXT>
   Irak'ta bir haftada 3. büyük saldırı 
   Felluce'de direnişçiler roketatarlar, el bombaları ve makineli tüfeklerle karakola saldırı düzenledi, 100 mahk mu serbest bıraktı 
      DIŞ HABERLER SERVİSİ 

   
   Irak'ta işgale direnişin en güçlü olduğu Sünni üçgeninde yer alan Bağdat'ın 60 km. güneyindeki Felluce'de dün kent yönetim binası ile sivil savunma karakoluna yönelik düzenlenen saldırıda 23 Iraklı polis ve 4 saldırgan olmak üzere toplam 27 kişi öldü çoğu polis 30 kişi de yaralandı. 
   Saldırganlar karakolda gözaltında tutulan 100 kişiyi serbest bıraktı. Olaylara Amerikan askerleri karışmadı. 
   Bir hafta içinde meydana gelen 3. büyük saldırıda 70 kadar direnişçi gözü pek bir eylem gerçekleştirdi. Güpegündüz saldırıya geçen direnişçiler 3 aracın içinden makineli tüfek, roketatarlar ve el bombalarıyla karakol ve yönetim binasına ateş açtı. 
   Karakoldaki polisler saldırganların ilk kez silah gücü üstünlüğünü ele geçirdiklerini söylediler. Karakola giren saldırganlar, her odayı araştırarak içeri el bombası attı. Yarım saat kadar süren çatışma sokaklarda devam etti. Ölü ele geçirilen saldırganlardan 2'sinin Lübnan uyruklu olduğu, 2 saldırganın ise yaralı yakalandığı belirtildi. 
   "Deli Arap" lakaplı Amerikalı General John Abizaid'in konvoyuna roket atılmasından 2 gün sonra meydana gelen saldırı, Irak'ta bu hafta içinde düzenlenen 3. büyük eylem oldu. Geçtiğimiz salı İskenderiye'de bir karakola yapılan saldırıda 55, bir gün sonra Bağdat'taki askere alma bürosuna düzenlenen bombalı saldırıda da 47 kişi ölmüştü. 
   
   
   
</TEXT>
</DOC>
