<DOC>
<DOCNO> 217072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/spo01.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol bulmacası 
</HEADLINE>
<TEXT>

   Beşiktaş'ın hocası Lucescu, UEFA Kupası'ndaki rakipleri Valencia'yı çözmek için maç kasetlerini büyüteç altına aldı. Sergen, Zago, Ronaldo ve Pancu'nun kritik maça yetişeceği açıklandı 
      ORHAN YILDIRIM 

   
   Taktik arayışında 
   UEFA Kupası 3. tur ilk maçında deplasmanda Valencia ile kozlarını paylaşacak olan Beşiktaş, dişli rakibini çözmek için kolları sıvadı. Siyah - Beyazlı takımın teknik patronu Lucescu, Valencia'nın kupa ve ligde oynadığı maçların kasetlerini oyuncularına izletti. Lucescu, deplasmanda uygulayacakları taktiği belirlemek için, rakibin açıklarını tek tek aradı. 
   
   Futbolculara anlattı 
   MİRCEA Lucescu, kasetlerden elde ettiği bilgileri oyuncularına da aktardı. Rumen teknik adamın, "Sahasında çok pozisyon üreten bir takım. Pres yapıyorlar ve fizik güçleri iyi. Kusursuz değiller. Bizim yapmamız gereken onlara aynı silahla karşılık vermek. Pres yapıp, rakibi zorlayacağız. Kazandığımız topları çok hızlı bir şekilde oyuna sokmalıyız" dediği öğrenildi. 
   
   Sakatlardan müjde 
   SİYAH - Beyazlılar'da sakat oyuncuların durumlarının düzelmesi de yüzleri güldürdü. Sergen Yalçın ve Ronaldo'nun dün MR'ları çekildi. Sol ayak tarak kemiğine darbe alan Sergen ile baldırında zorlanma olan Ronaldo'nun maça yetişeceği bildirildi. Bir süredir takımdan uzak kalan Zago ile Malatya maçında oynamayan Pancu da forma giyebileceği açıklandı. 
   
   Kar savunması    Kartal'ın isyanı 
   BEŞİKTAŞLI futbolcular, Malatyaspor beraberliğinin ardından kendilerini savundu. Tayfur, iki takımında kar nedeniyle zorlandığına dikkat çekerek, "Bahene üretmek istemiyoruz ama, şartlar çok ağırdı. Zaman zaman ayakta durmakta bile zorlandık. Zemin normal olsaydı, İstanbul'a 3 puanla dönerdik" dedi. 
   
   'Ancak bu kadar' 
   MALATYA deplasmanında ilk on birde forma şansı bulmasına karşın etkisiz kalan Ahmed Hassan, "Bu şartlarda ancak bu kadar oluyor. Bir gol atabilseydik, herşey farklı olurdu" diye konuştu. Cordoba ise, "Kendi hatalarımız, hakem hataları derken, bu kez saha şartlarına takıldık" yorumunu yaptı. 
   
   'Kazanç sayılır'    Engin memnun 
   MENAJER Sinan Engin, Malatya deplasmanında rakipten çok iklim şartlarıyla mücadele ettiklerini söyledi. Beşiktaş Menajeri, "İyi oynadığımızı söylemek çok zor. Zeminin ağır oluşu bizi olumsuz etkileyen en büyük faktördü. Tüm bu olumsuzluklara rağmen bir puan kazanç sayılır" dedi 
   
   'Ligi unuttuk' 
   ŞAMPİYONLUK yarışının son haftalara kadar süreceğini dile getiren Engin, artık Valencia maçını düşündüklerini açıkladı. Sinan Engin şunları söyledi "Bizim için şimdilik lig bitti. Artık Valencia maçına kilitlendik. Zorlu deplasmanda rövanş için avantajlı bir sonuç hedefliyoruz." 
   
   Federasyona sitem    Güreli Oynanmamalıydı 
   BEŞİKTAŞ İkinci Başkan Hüsnü Güreli, Futbol Federasyonu'na seslenerek, Avrupa Kupaları'nda mücadele eden takımların bu tip olumsuz hava şartlarında korunmaya alınması gerektiğini söyledi. Güreli, "Federasyon, Avrupa'da mücadele eden takımlara gözü gibi bakmalı. Denizli ve ardından da Malatya maçlarında çok ızdırap çektik. Bu maçların oynanmaması gerekirdi" dedi. 
   
   'Ayrıcalık yapılmalı' 
   GÜRELİ, buzla kaplı sahada futbol oynamanın oyuncuların sakatlanma yüzdesini de artırdığını vurguladı. Beşiktaş İkinci Başkanı, "Bu ortamda kaliteli bir futbol beklemek yanlış olur. Kontrolün az olduğu bir sahada herhangi bir sakatlık yaşansa, Valencia maçı öncesinde takımımız çok zor duruma düşerdi. Bu açıdan bakıldığında biraz ayrıcalık yapılması gerekir" ifadelerini kullandı. 
   
   'Eksikler yüzünden' 
   FUTBOL Şube Sorumlusu Haşmet Bedii Kürüm, Malatyaspor beraberliğini Giunti, Pancu ve Zago'nun yokluğuna bağlandı. Kürüm, "Bu üç oyuncu sahada olsaydı, zor şartlara karşın kazanırdık. Buzun yanı sıra rakibin görülmeyen sertlikleri bizi olumsuz yönde etkiledi. Doğrusu yenilmediğimiz için seviyorum" dedi. 
   
   Kesenin ağzı açık    Prim yüksek olacak 
   ŞAMPİYONLAR Ligi'nden UEFA'ya geçiş nedeniyle futbolculara 35'er bin dolar prim dağıtan Beşiktaş yönetimi, Valencia için de özel bir ödeme yapmaya hazırlanıyor. Kesenin ağzını kapatmayan Siyah - Beyazlılar'ın, 4. tura çıkılması durumunda 20'şer bin dolarlık Yaklaşık 26 milyar prim dağıtacağı iddia edildi. Yönetimin, bu parayı İstanbul'da oynanacak olan rövanş maçının hasılatından karşılayacağı bildirildi. 
   
   Yolculuk yarın 
   KARTAL, UEFA Kupası 3. Tur ilk maçında Valencia ile oynayacağı kritik 90 dakika için yarın İspanya'ya uçacak. Lucescu'nun oyuncularını hava değişiminden etkilenmemeleri için üç gün önceden götürdüğü açıklandı. 
   
   Sergen'e jest 
   BEŞİKTAŞ'IN yıldızı Sergen Yalçın, kulübün malzeme sponsoru Puma ile özel bir anlaşma yaptı. Spor firması, 1 yıl boyunca sadece kendi ürünlerini giyecek olan yıldız futbolcuya, 7 bin dolarlık özel krampondan getirtecek. 
   
   Sıra Serdar'da 
   AHMED Hassan'dan sonra Serdar Topraktepe de takımda forma bulamadığı için isyan etti. İstatistiklerin başarısını açıkca ortaya koyduğunu söyleyen Serdar, "Oynadığım maçlarda hep gol attım. Ama nedense şans verilmiyor" dedi. 
   
   Moral gecesi 
   VALENCIA maçı öncesi Beşiktaşlılar, tiyatroda stres atacak. Sinan Engin, Tayfur ve Tümer, bu gece saat 21.00'de eşleriyle birlikte Enis Fosforoğlu Tiyatrosu Hadi Çaman sahnesinde "İsmail Nasıl Büyüdü" isimli oyunu izleyecek. 
   
   
   
   
</TEXT>
</DOC>
