<DOC>
<DOCNO> 249583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun18.html </URL>
<DATE> 2004/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Clinton, Lewinsky skandalı sırasında Mandela'dan destek almış... 
</HEADLINE>
<TEXT>

     ABD'nin eski başkanlarından Bill Clinton, Monica Lewinsky ile yaşadığı ilişkinin ardından patlak veren skandal konusunda Güney Afrikalı lider Nelson Mandela'dan yardım ve destek aldığını söyledi. 
     Clinton, The Guardian gazetesine yaptığı açıklamada, skandalın ardından 1998 yılının Mart ayında Güney Afrika'yı ziyaret ettiğini ve bu ziyaret sırasında Mandela'nın kendisine, ''ayakta kalabilmek için karşıtlarımı bile affettim'' dediğini belirtti. 
     Mandela'nın ''Siz de biliyorsunuz, her şeyimi aldılar. Yaşamımın en güzel yıllarını aldılar. Çocuklarımın büyüyüşünü bile göremedim. Evliliğimi yıktılar, duygusal ve fiziksel işkence yaptılar. Ancak aklıma ve kalbime dokunamadılar. Bunlara dokundurmamak konusunda kararlı davrandım. Siz de öyle yapmalısınız'' dediğini kaydeden Clinton, bu sözlerin kendisini etkilediğini ve mücadele gücünü artırdığını anlattı. 
     
</TEXT>
</DOC>
