<DOC>
<DOCNO> 223270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/dunya/dun03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta katliam 28 ölü, 45 yaralı 
</HEADLINE>
<TEXT>

   DIŞ HABERLER SERVİSİ 

   
   Irak'ın başkenti Bağdat'ın Saddam'ın dev heykelinin 9 Nisan'da yıkıldığı Firdevs Meydanı arkasında dün meydana gelen şiddetli bir patlamayla Lübnan Dağı Oteli ve yakınlardaki birçok ev harabeye dönerken, ilk belirlemelere göre 28 kişi öldü, aralarında Amerikalı ve İngilizlerin de bulunduğu 45 kişi yaralandı. Irak Savaşı'nın yıldönümü'ne 2 gün kala gerçekleştirilen saldırıda Özel Bağdat Hastanesi de zarar görürken, otelin önünde 7 metre genişliğinde ve 3 metre derinliğinde bir krater oluştu, savaş alanına dönen bölgede çok sayıda araç ve ağaç da yandı. 
   Irak İçişleri Bakan Yardımcısı Ahmed Khadım, patlamanın otele fırlatılan birkaç füzeden kaynaklandığını açıklarken, ABD askerleri ise, saldırının 450 kilo plastik patlayıcı yüklü bir aracın otelin önünde infilak etmesiyle gerçekleştirildiğini duyudu. Enkaz kaldırma çalışmaları sürerken, ölü sayısının da artacağından endişe ediliyor. Görgü tanıklarına göre, 2 Amerikalı asker enkaz altındaki cesetleri çıkarma işine yardımcı olmaya çalıştı, ancak kızgın Iraklılarca reddedildi. Lübnan Dağı Oteli'nde Arapların yanı sıra Amerikalı ve İngiliz sivillerin kaldığını ifade eden gözlemciler, Irak Gizli Servisi Muhabarat elemanlarının eğitildiği binanın otelin yakınında bulunduğunu kaydettiler. 
   
   
   
</TEXT>
</DOC>
