<DOC>
<DOCNO> 220809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur20.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 'İstanbul'da önümüzde sadece psikolojik engel var' 
</HEADLINE>
<TEXT>

     CHP Genel Başkanı Deniz Baykal, İstanbul'da önlerinde sadece psikolojik engel bulunduğunu belirterek, ''Bunun gerçek bir temeli yok. İstanbul'da bu defa büyük bir sürpriz pişiyor. İstanbul sürprize hazır olsun'' dedi. 
     Baykal, Hilton Convention Center'da partisinin İstanbul belediye başkan adaylarının tanıtım toplantısında yaptığı konuşmada, bu seçimlerin en ilgi çekici, en önemli yarışının İstanbul'da yaşanacağını kaydetti. 
     Bunun sadece İstanbul'un öneminden kaynaklanmadığının ifade eden Baykal, İstanbul'daki seçimlerin Türkiye'deki yerel seçimlere yol göstereceğini ve umut ışığı olacağını söyledi. 
     Toplumun bir değişim ve yenilenme istediğini kaydeden Baykal, İstanbul'da ve Türkiye'de bir dönemin hesabını göreceklerini belirtti. 
     Deniz Baykal, bunun işaretlerini aldıklarını dile getirerek, İstanbul'da 2 dönemdir var olan belediyecilik anlayışının değişme zamanının geldiğini, yeni bir belediyecilik anlayışına ihtiyaç bulunduğunu kaydetti. 
     İstanbul'un dürüst, becerikli, başarılı, tutuğunu koparan bir belediyecilik anlayışına ihtiyaç duyduğunu anlatan Baykal, şunları söyledi 
     ''İstanbul'un uzaktan kumanda ile dışarıdan kumanda ile 'kimi koysam seçtiririm' anlayışıyla yapılacak bir belediye seçimine 'hayır' deme mecburiyeti vardır. İnanıyorum, bu özlemleri hep beraber seçimde gerçekleştireceğiz. Biz CHP olarak pırıl pırıl bir kadro oluşturduk. Bu kadroda Türkiye'nin toplumsal kesidi var. Bu kadro ile İstanbul'a hizmet etmek istiyoruz. Şöyle alıcı bir gözle şu adaylara bakın bakalım. Bunların kökünde, kökeninde tereddüt uyandıracak bir şey var mı, yok mu O, CHP'nin köküne yönelen suçlamaları yapan Başbakan'a 'dön de şu CHP kadrolarına bir bak' diyorum. Bir karanlık yönetimi, onun en güçlü olduğunu zannettiği yerde, kendisine en güvendiği yerde, halkın ve toplumun direncini, mücadele azmini ayağa kaldırarak hep beraber sonuç almak durumundayız. İstanbul'da bunun mümkün olduğunu görüyorum. Bu seçimler el mi yaman, bey mi yaman, Ankara'daki bir avuç iktidar sahibinin söyledikleri mi geçecek, milletin söylediği mi, İstanbullu'nun söylediği mi geçecek, bunu herkese kanıtlayacaksınız.'' 
     
     ''ÖNÜMÜZDE SADECE PSİKOLOJİK ENGEL VAR'' 

     Deniz Baykal, CHP'nin belediyecilik birikimi, siyaset çizgisi, Atatürk'ün temel ilkelerinden aldığı güçle, yerel yönetimlerde iktidara taşınacağını ifade ederek, partililerden coşku ve heyecanla seçimlerde gayret göstermelerini istedi. 
     İstanbul'a CHP'nin damgasını vurma zamanının geldiğini vurgulayan Baykal, ''Gün bugündür, her türlü tartışmayı bir tarafa bırakarak bütün gücünüzle çalışmalısınız'' dedi. 
     Baykal, bazı çevrelerin katkılarıyla İstanbul'da seçimleri iktidar partisinin adaylarının alacakmış gibi gösterilmeye çalışıldığını da ifade ederek, şunları söyledi 
     ''İstanbul'da bizim önümüzde sadece psikolojik engel var. İstanbul iktidarın en güçlü olduğu yer. Burada bir yerel yönetim değişimi güçtür, anlayışının engelini ortadan kaldırmak zorundayız. Bu engeli ortadan kaldırmak için önce CHP'liler olarak siz bu engeli kafanızdan çıkarıp atacaksınız. Olmayacak iş yok. Bunu başarmamak için hiçbir neden yoktur. İstanbul'a biz gerçek bir belediye yönetimi öneriyoruz. Onun bunun kumandasında, İstanbul'un rant kaynaklarını, siyaseti finanse etmek için elinin altında tutmak isteyen iktidar sahiplerinin talimatları doğrultusunda değil, İstanbul halkının özlemleri doğrultusunda bir belediye yönetimi kurmak istiyoruz. İstanbul'a hizmet etmek istiyoruz. Nasıl hizmet edeceğimizi biliyoruz. Projesini de biliyoruz, kadrosunu da biliyoruz. O zaman ne çekiniyorsunuz, kaldırın başınızı. Arkanızdan İstanbullu da sizinle beraber gelecektir. Bu psikolojik engeli aştığımızda İstanbullu boyun eğmek zorunda olmadığını, dayatmaları benimsemek zorunda olmadığını görecektir. Hiç kuşku duymuyorum ki sadece İstanbul'da değil tüm Türkiye'de bir tarih sayfasını açma şansını elde edeceğiz.'' 
     
     8 MART DÜNYA KADINLAR GÜNÜ 

     Deniz Baykal, kadınların 8 Mart Dünya Kadınlar Günü'nü de kutlayarak, kadın sorunlarının toplumun bir aynası olduğunu belirtti. 
     Türkiye'de kadınlara yeterince toplumdaki yerini almasına fırsat verilmediğini ifade eden Baykal, kadının çağdaş, laik, demokratik Türkiye'nin en temel dayanağı olduğunu vurguladı. 
     Töre cinayetleri konusuna da değinen Baykal, törenin hukuk dışı olmayı, hak bilmek demek olduğunu dile getirerek, hukukun istememesi durumunda törelerin işler hale geldiğini söyledi. 
     Baykal, laikliğin kadın ve erkeğin sadece sözle değil, yaşam biçiminde de eşit olması anlamına geldiğini belirterek, Türkiye'de demokratik, laik, çağdaş hukuk anlayışının yaşama geçirilmesiyle kadınların toplumdaki yerinin daha da güvence altına alınacağını kaydetti. 
     Baykal, konuşmasının sonunda ''Hepinizi 28 Mart'ta altı oku İstanbul'da görev başına getirmeye çağırıyorum'' dedi. 
     
     DİĞER KONUŞMACILAR 

     CHP İstanbul İl Başkanı Şinasi Öktem de, yıkılmayacak hiçbir kale, ele geçirilmeyecek hiçbir hedefin bulunmadığını belirterek, ''Yüreklerimizi birleştirdiğimizde İstanbul'da başarıyı yakalayacağımıza inanıyorum. CHP'nin 28 Mart zaferini şimdiden kutluyorum'' dedi. 
     CHP İstanbul Büyükşehir Belediye Başkan adayı Sefa Sirmen de İstanbul'da seçimi kazanacağına büyük bir inancı olduğunu kaydederek, ''Bundan hiç kuşku duymuyorum. İstanbul'daki seçim zaferimiz Türkiye'nin aydınlık yolunun da bir başlangıcı ve halkın iktidara büyük bir uyarısı olacaktır'' dedi. 
     Konuşmaların ardından Baykal, belediye başkan adaylarıyla birlikte kürsüye gelerek, elele partilileri selamladı. 
     Bu sırada, belediye başkan adaylarının yanlarında bulunan ve Atatürk'ün değişik fotoğraflarından oluşan panolar, salondaki partililere doğru döndürüldü. 
     Şinasi Öktem, Atatürk fotoğraflarının Baykal tarafından belediye başkan adaylarına hediye edildiğini, belediye başkan adaylarının göreve geldiklerinde bu fotoğrafları odalarının duvarlarına asacaklarını bildirdi. 
     Sunuculuğunu Rasim Öztekin ve Şahnaz Çakıralp'in gerçekleştirdiği tanıtım toplantısında, Kenan Doğulu'nun seslendirdiği ''Sen'' adlı parti şarkısının klibi de gösterildi. 
     ''Siyasal Gelişmeler ve CHP'' adlı bir filmin de gösterildiği toplantıda, belediye başkan adayları da fotoğraflarıyla tek tek tanıtıldı. 
     
     BAYKAL SORULARI YANITLADI 

     Baykal, çok sayıda parti üst yöneticisinin katıldığı tanıtım toplantısının çıkışında, basın mensuplarının sorularını yanıtladı. 
     İstanbul'da hiç kadın belediye başkan adayı gösterilmemesini nasıl değerlendirdiğinin sorulması üzerine Baykal, ''Doğru, arzu ettiğimiz düzeyde değil. Bu seçimlerde CHP, en çok kadın aday gösteren partidir. İktidar partisiyle kıyaslarsanız da bunu görürsünüz. Ancak bunun da yeterli olduğunu söyleyemeyiz'' dedi. 
     Baykal, bir gazetecinin, ''Konuşmanızda psikolojik engelden söz ettiniz. Bu bir korkuyu mu ifade ediyor '' şeklindeki sorusu üzerine, şunları söyledi 
     ''İstanbul'da medyanın da katkılarıyla yerel seçim sonuçlarıyla ilgili bir genel beklenti kabul ettirilmek isteniyor. Bunun gerçek bir temeli yok. Bunun temeli olmadığını sahaya çıkınca görüyoruz. Yansıtılmak, kamuoyunu yönlendirmek istenen tablodan farklı bir tablo var. Bu seçimle ilgili dayatmaların, kabulün sarsılacağına güveniyorum. O nedenle psikolojik bir engel var, diyorum. Yani bir kabulden kaynaklanan psikolojik engel var. Bunun haklı bir yanı yok. 1989'da da böyle bir peşin kabulle yola çıkılmıştı. İstanbul'daki yönetimin o dönem yeniden seçimi kazanacağı kabul ettirilmek isteniyordu. Ancak olmadı. İstanbul'da bu defa büyük bir sürpriz pişiyor. İstanbul sürprize hazır olsun...'' 
     
</TEXT>
</DOC>
