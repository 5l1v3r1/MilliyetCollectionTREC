<DOC>
<DOCNO> 233148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko30.html </URL>
<DATE> 2004/04/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Maraş dondurması Kore yolunda... 
</HEADLINE>
<TEXT>

     Yaşar Dondurma Anonim Şirketi Yönetim Kurulu Başkanı Mehmet Sait Kambur, ürettikleri MADO dondurmalarının Güney Kore'de 30 merkezde satışa sunulmasıyla ilgili anlaşma imzaladıklarını söyledi. 
     Kambur, yaptığı açıklamada, Kore Sama Pharm Co Ltd. Şirketi Yönetim Kurulu Başkanı Jun Hur ile Kahramanmaraş'ta biraraya gelerek Güney Kore'de dondurma satışı konusunda ön anlaşma imzaladıklarını ve yapılan anlaşma kapsamında, MADO konseptinin Güney Kore'de uygulanmaya başlamasını kararlaştırdıklarını kaydetti. 
     Her geçen gün dışa açılma çalışmalarına ivme kazandırdıklarını belirten, Kambur, ''Kore'de başlangıç olarak 30 merkezde satış yapmak için anlaşma imzaladık. Bu sayıyı daha sonra 100'e çıkarmayı hedefliyoruz'' diye konuştu. 
     Güney Kore ile ileriki günlerde ortaklık kurmayı planladıklarını, Güney Kore ile birlikte yurt dışına dondurma gönderdikleri ülke sayısının 20'ye yükseldiğini belirten Kambur, şöyle konuştu 
     ''Ürettiğimiz ürünler arasına, çikolata kaplı fıstık ezmesini de kattık. Koreli yetkililer özellikle kesme dondurmamızı çok sevdi. Yetkililerle görüşmelerimiz çok samimi bir havada geçti. Kahramanmaraş dondurması kendini marka olarak bütün dünyaya kabul ettiriyor. Bu açıdan her geçen gün çeşitlerimizi ve ambalaj sistemimizi geliştiriyoruz.'' 
     
</TEXT>
</DOC>
