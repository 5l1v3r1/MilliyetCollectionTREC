<DOC>
<DOCNO> 221131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy08.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'ın adayları felsefeci, antropolog 
</HEADLINE>
<TEXT>

   Güneydoğu'da farklı bir siyasetçi profili öne çıkıyor. DEHAP adayları, aday olmanın ille de şişkin bir cüzdan ve teknokratik ya da ticari bir geçmiş gerektirmediğini gösteriyor 
      AHMET TULGAR 

   
   Seçim sathı mailine bırakıp da Güneydoğu'ya inince Türkiye'nin diğer bölgelerinde kenarda kıyıda kalmış, bırakılmış bir siyasetçi profilinin öne çıktığına tanık oluyoruz. Diyarbakır'da kazanması kuvvetle muhtemel belediye başkan adayları antropolog, felsefeci, hukukçu. 
   DEHAP'lı, yani Demokratik Güçbirliği çatısı altında seçime katılan bu adaylar bu ülkede başka türlü bir politikanın da mümkün olduğunu, seçimlerde aday olmanın ille de şişkin bir cüzdan ve teknokratik ya da ticari bir geçmiş gerektirmediğini kanıtlıyorlar. 
   Zaten başta Diyarbakır olmak üzere bütün Güneydoğu illeri tam da DEHAP'lı adayların bu "sosyal nosyonuna" ihtiyaç duyuyor. 
   Elbette onlar için de altyapı problemlerinin çözülmesi, imar işleri önemli ama bu kentlerin insanları, gencinden yaşlısına öncelikle üstyapı ile ilgililer. 
   "Devlet bizi iki öz çocuğundan biri olarak kabul edene kadar Diyarbakır'da DEHAP adaylarından başkası seçim kazanamaz" diyor Sıtkı Kayar. 
   Kendilerini h l öz çocuk hissetmeyenler DEHAP'a "öz çocuk" niteliğini atfediyor. 
   
   AKP'linin kimlik vurgusu 
   AKP adayı Mücahit Can da Kürt kimliğini vurguluyor seçim çalışmalarında. Ama Diyarbakırlıların meselesi onunla değil ki, partisi AKP ile. 
   "Diyarbakır'dan parlamentoya sekiz AKP'li milletvekili gitti. Ama onlar baraj sistemi sayesinde milletvekili seçildiklerini unutmadılar" diye açıklıyor bu durumu kent sakinleri. 
   Mehmet Kaya, Mücahit Can'ın televizyonda "İktidarın gücü benim arkamda" demesine içerlemiş. 
   "İktidarın gücü onun arkasındaysa, halkın gücü de Osman Baydemir'in arkasında" diyor. 
   Demokratik Güçbirliği'nin DEHAP kökenli büyükşehir belediye başkan adayı Baydemir, Diyarbakır'da seçimin favorisi olarak gösteriliyor, görünüyor. 
   Ama Diyarbakırlılar şimdiki Belediye Başkanı Feridun Çelik'in yaptıklarını da unutmuyorlar. 
   "Diyarbakır'ın içme suyu sorununu çözdü, şehrin sembolü olan surları ve etrafını temizledi, göç mahallelerine hizmet götürdü ve festivalimizi kurumsal hale getirdi" diye özetliyorlar Çelik'in icraatını. Baydemir'in adaylığının parti üstü bir tercih olduğu iddialarını ise sokaktaki adam "spekülasyon" olarak niteliyor. 
   
   Güçbirliği oy kaybettirir mi 
   DEHAP Suriçi adayı Abdullah Demirbaş aday belirlenmesinde bu kez farklı bir uygulamaya gittiklerini, salon toplantılarında adayların eşit sürelerde kendilerini tanıttıklarını, sonrasında yapılan anketlere göre adayların belirlendiğini anlatıyor. 
   Ama etrafımızı saran Diyarbakırlılar bu konuya ilişkin tartışmaları şöyle noktalıyorlar "Bu bir bayrak yarışı, şimdi de Baydemir olsun. Bizim için kişi bir yere kadar önemli, biz partimize güveniyoruz." 
   DEHAP adaylarının seçimlere Demokratik Güçbirliği çatısı altında katılıyor olmasının oy kaybına neden olacağı yorumları yapılıyor siyaset çevrelerinde bir süredir. 
   Solla ilişkisi olmayan ve kendisini muhafazak r olarak tanımlayan Diyarbakırlılar bu sorunu da çözmüşler tartışa tartışa. "Şimdi artık DEHAP'tan ittifaka katılan adaylara vereceğimiz oy daha da önemli. Çünkü bu oylar ülkedeki kardeşliğe hizmet edecek, işaret edecek" diyorlar. 
   
   
   
</TEXT>
</DOC>
