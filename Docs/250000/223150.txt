<DOC>
<DOCNO> 223150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy10.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın ''Bana yapılan ülkücü süsü verilmiş bir saldırı'' 
</HEADLINE>
<TEXT>

     SHP Genel Başkanı ve Ankara Büyükşehir Belediye Başkan Adayı Murat Karayalçın, dün akşam Gazi Üniversitesi'nde bir grubun protestoları sonucu TV çekiminin engellenmesi ve SHP Dikmen Seçim Bürosu'na bu sabah yapılan saldırıları ''ülkücü süsü verilmiş bir saldırı'' olarak niteleyerek, ''Bunun bir siyasi rekabet nedeniyle, Ankara seçimleriyle ilgili olduğunu düşünüyorum'' dedi. 
     Karayalçın, parti genel merkezinde düzenlediği basın toplantısında, dün akşam Gazi Üniversitesi'ndeki çekimler sırasında partililere ve parti araçlarına yapılan saldırılardan sonra seçim kampanyasının yeni bir aşamaya geldiğini ifade ederek, başından beri sakin geçen seçim çalışmalarının seyir değiştirme sürecine girdiğini söyledi. 
     Dikmen Seçim Bürosu'na sabaha karşı saldırıda bulunulduğunu, malzemelerin tahrip edildiğini belirten Karayalçın, bu olaylardan bugün basın yayın organlarında ''ülkücülerin saldırısı'' diye söz edildiğini, ancak partililerin MHP Ankara İl Başkanı ve Ülkü Ocakları Genel Merkezi ile görüşmeler yaptığını ve kendilerine bu saldırının içinde bulunmadıklarının ifade edildiğini aktardı. 
     ''Failleri başka yerde aramak gerekiyor'' diyen Karayalçın, şunları kaydetti 
     ''Belirgin bir ismi vermem, faili dile getirmem söz konusu olamaz. Hukuki sürecin başlatılması için başvuruları yapacağız. Bunun bir siyasi rekabet nedeniyle olduğunu düşünüyorum. Ancak Türkiye seçimleriyle ilgili değil, Ankara seçimleriyle ilgili olduğunu düşünüyorum. Rakiplerimin, bu olayda siyasi birlikteliği olmamıştır, ortak çalıştıklarını sanmıyorum.'' Bundan sonraki günlerde bu tür olayların yaşanmamasını dileyen Karayalçın, Ankara Valiliği'ni bu tür konularda duyarlı olaya davet etti. 
     Bir gazetecinin, ''Açıklamalarınız Melih Gökçek'i işaret ediyor. Böyle bir duyumunuz var mı '' sorusu üzerine, ''Ben belirgin bir isim verme durumunda değilim, vermem mümkün değil'' dedi. 
     ''Irkçı bir saldırı olabilir mi '' sorusu üzerine Karayalçın, bu olayların Türkiye geneliyle ilgili olduğunu düşünmediğini, Ankara seçimlerine özgü olduğunu düşündüğünü kaydetti. 
     Meydana gelen olayların Diyarbakır'da düzenlenen mitinge tepki olup olmayacağının sorulması üzerine de Karayalçın, Diyarbakır mitingiyle saldırıların bağlantısı olduğunu düşünmediğini kaydetti. 
     Bir başka soru üzerine Karayalçın, olayı ''ülkücü süsü verilmiş bir saldırı'' olarak niteledi. 
     Bir gazetecinin, ''Yılmaz Ateş gelsin CHP'den aday olsun ben çekileyim dedi. Nasıl değerlendiriyorsunuz '' sorusu üzerine Karayalçın, bunun aday listeleri açıklandıktan sonra hukuki olarak mümkün olmadığını belirtti. 
     Başka değerlendirmelerin yapılması gerektiğini ifade eden Karayalçın, bir gazetecinin ''Yılmaz Ateş çekilmeli mi diyorsunuz '' sorusu üzerine, ''Olanaklı olan konularda değerlendirme yapması için Sayın Ateş'e çağrıda bulunuyorum' dedi. 
     Karayalçın, bir soru üzerine, meydana gelen olaylarla ilgili olarak rakiplerinin kendisine geçmiş olsun dilemek için aramadıklarını söyledi. 
     
</TEXT>
</DOC>
