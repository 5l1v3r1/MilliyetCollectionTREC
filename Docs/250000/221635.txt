<DOC>
<DOCNO> 221635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko01.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Malların satışı gecikebilir 
</HEADLINE>
<TEXT>

   Uzanlar'ın haczedilen mallarının, 'yürütmeyi durdurma kararı çıkmaz' ve alıcı bulunursa en iyi ihtimalle altı ayla bir yıl arasında satılabileceği belirtiliyor 
   AHMET ERHAN ÇELİK Ankara 
   
   Tasarruf Mevduatı Sigorta Fonu TMSF Kurulu, Uzan Grubu'nun haczedilen şirketlerinin satışında gecikme olabileceği uyarısında bulundu. Şirketlerin satış usulüne henüz karar verilemezken, hukuki bazı çıkmazlar üzerinde yoğunlaşıldığı öğrenildi. Şirketlerin aktiflerinin tespitine yönelik bağımsız denetimler ise tamamlanamadı. 
   Bir TMSF yetkilisi, tahsilat projeksiyonunun ileri tarihlere kaydırılmasının gerekçelerini anlattı. TMSF'nin alacağına mahsuben yapacağı satışlarda kapalı zarf, açık artırma ya da görüşme dahil istediği her yöntemi kullanabileceğini kaydeden yetkili, paranın devlet kasasına gireceği tarih konusunda açıklama yapmaktan kaçınırken şöyle konuştu 
   "Hacizler tamam ama mülkiyet bizde değil. Bu nokta önemli. Maliye'nin Amme Alacakları Tahsili Usulü Hakkındaki Kanun 6183 sayılı yasayla vergi alacağına karşılık mal satışında ne kadar süreye ihtiyaç varsa biz de Uzanlar'a ait şirketlerin satışını aynı sürede tamamlayabilir, parayı tahsil edebiliriz." 
   
   En iyi ihtimal 6 ay 
   BDDK ve TMSF'de daha önce tahsilatla ilgili üst düzey görevler almış ve kritik konularda danışmanlık hizmeti veren bir hukuk uzmanı kurul üyesinin sözlerini değerlendirdi. Uzman, 6183 sayılı yasaya uygun mal satışının "İdare mahkemelerinde yürütmeyi durdurma kararı çıkmazsa ve alıcı bulunabilirse" en iyi ihtimalle 6 ay ile 1 yıl arasında tamamlanabileceğini söyledi. 
   
   'Bugün olsa Çukurova protokolünü imzalamazdık'    TMSF Kurulu'nda Uzan Grubu'nun hafta başında sunduğu ödeme planını reddetme eğiliminin ağır bastığı öğrenildi. Planın 3 yılı ödemesiz ve indirimli faiz uygulaması getirmesi ve "peşinat" taahhüdü içermemesinin red kararının gerekçesini oluşturacağı bildirildi. TMSF ve BDDK bürokratlarınca incelenen ödeme planını, "Çukurova protokolünün aynısı" diye tanımlayan TMSF yetkilileri, "Para gitmiş ama ödeme planında peşinat yok. Aynı şartlar Çukurova Grubu içinde uygulanmış. Bugün olsa TMSF Kurulu Çukurova protokolünü onaylamazdı" dediler. 
   
   
</TEXT>
</DOC>
