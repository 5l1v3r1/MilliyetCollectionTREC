<DOC>
<DOCNO> 213778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/dunya/adun.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'ya karşı eylem hazırlığı 
</HEADLINE>
<TEXT>

   Ankara'ya, Kuzey Irak'taki PKK varlığını bitirme sözü veren ABD, ilk başta mayıs-haziran aylarından önce yapmayı düşünmediği harek tı öne çekebileceğinin işaretlerini veriyor 
      Yasemin Çongar 

   
   Washington 
   
   Bush yönetimi, Başbakan Recep Tayyip Erdoğan ile Washington'da yapılan görüşmeler ertesinde, Kuzey Irak'taki PKK üyelerine yönelik bir askeri eylem için hazırlık yapıyor. ABD daha önce, bölgedeki PKK varlığını bitirmeye yönelik topyek n bir operasyonun, mayıs - haziran aylarından önce yapılmaması ve o zamana dek, Topluma Kazandırma Yasası'nın süresinin uzatılarak PKK üyelerinin teslim olmaya zorlanması görüşünü Türk tarafına iletmişti. Ancak Washington'daki kaynaklar, Kuzey Irak'ta PKK'ya yönelik eylemlerin "daha yakın zamanda" da gerçekleşebileceğini ve bu yöndeki hazırlıkların arttığını doğruluyorlar. 
   ABD'li yetkililer, "Irak'ta, PKK'nın herhangi bir adla etkinlik göstermesine ve barınmasına izin vermeyeceğiz" derken, bunu sağlamaya yönelik hazırlıklar konusunda "operasyonel güvenlik" gerekçesiyle ayrıntılı bilgi vermiyorlar. 
   Ancak Washington'ın Irak'taki PKK varlığını bitirmeye yönelik planlarının, Erdoğan ziyareti sonrasında hız kazandığı ve bu kapsamda, Ankara - Washington diyaloğunu sürdürmek üzere ABD Dışişleri'nden üst düzey bir yetkilinin önümüzdeki günlerde Türkiye'ye gidebileceği belirtiliyor. 
   
   Liderlere yakın takip 
   Washington'daki kaynaklar, yakın gelecekte Irak'taki bazı PKK liderlerinin tutuklanabileceği ve Başbakan Erdoğan'ın ABD ziyareti sırasında gerçekleşen baskına benzer eylemlerle, Irak'ta PKK ile bağlantılı her türlü siyasi girişimin engelleneceği bilgisini veriyorlar. 
   Bir ABD'li kaynağa göre, "PKK'nın bölgedeki bir liderinin yakın gelecekte yakalanması ya da örgütün gücünü kıracak çapta başka girişimlerin mayıs - haziran ayları beklenmeden gerçekleşmesi sürpriz olmayacak." 
   Öte yandan kaynaklar, Kuzey Irak'taki PKK varlığına karşı eylemin, ABD'nin haziran sonunda siyasi egemenliği Iraklılara devri öncesinde gerçekleşmiş olması yönünde Türk tarafına güvence verdiklerini de doğruluyorlar. 
   
   Baş sorumlu Bremer 
   Bu dönem zarfında PKK'ya karşı izlenecek tutumun doğrudan ABD'nin bölgedeki sivil yöneticisi Paul Bremer ve onun başkanlığındaki koalisyon idaresinde olacağı vurgulanıyor. Bremer, Başbakan Erdoğan'ın Beyaz Saray'da Başkan Bush'la buluştuğu 28 Ocak günü yaptığı açıklamada, "Koalisyon kuvvetlerinin PKK üyelerine 'terörist' muamelesi yapacağını" bildirerek, bir anlamda PKK'ya karşı "askeri eylem" için düğmeye basmış oldu. 
   
   
   
</TEXT>
</DOC>
