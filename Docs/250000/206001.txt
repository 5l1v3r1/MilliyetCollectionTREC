<DOC>
<DOCNO> 206001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko09.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 yılı para ve kur politikaları açıklandı... 
</HEADLINE>
<TEXT>

     Merkez Bankası, 2004 yılı Para ve Kur politikası genel çerçevesini açıkladı. 
     Buna göre Dalgalı kur rejimine 2004 yılında da devam edilecek, kurlar piyasa koşullarına göre oluşacak. Parasal büyüklüklere dikkat edilecek. 
     Yapılan açıklamaya göre Merkez Bankası, 2004 yılında da dalgalı kur rejimi altında örtük enflasyon hedeflemesine devam edecek. Bu çerçevede parasal büyüklüklere de dikkat edilecek, ancak öncelik gerçekleşecek olan enflasyonun hedeflenen düzeye yakınsaması olacak. 
     Bir diğer deyişle, ve daha evvel bir çok defa Merkez Bankası rapor ve sunumlarında belirtildiği gibi para tabanındaki gelişmeler, enflasyondaki düşüş eğilimi sırasında para talebinin tahminindeki güçlükler de dikkate alınarak, kesin bir hedef niteliğinden ziyade, gelecek dönem enflasyonuna dair içerdiği bilgiler açısından değerlendirilecek. 
     Açıklamada 2004 yılı enflasyon hedefinin yüzde 12 olarak belirlendiği vurgulanırken, 2004 yılına girilirken enflasyon bekleyişleri ile hedef arasındaki farkın 1,9 puana düştüğü hatırlatıldı. 
     Söz konusu rakam 2002 ve 2003 yıllarına girilirken, sırasıyla 15,1 ve 4,7 düzeyindeydi. 
     Açıklamaya göre bu veriler, 2004 yılında enflasyondaki düşüş eğiliminin hedeflenen şekilde süreceğine ilişkin inançların giderek güçlendiğine işaret ediyor. 
     Açıklamada, bu bekleyişlerin, önümüzdeki dönemde imzalanacak sözleşmelerde geçerli olacak ücret, fiyat, kira artışı ve faiz oranlarına, şüphesiz son derece olumlu katkıları olacağı vurgulandı. 
     
     FAZLA LİKİDİTE DÖNEM DÖNEM DALGALANABİLİR 

     Genel çerçeveye göre, 2004 yılında piyasadaki fazla likidite miktarı Hazine'nin net döviz cinsi borçlanmasına, ters dolarizasyon, sistem dışı döviz ve efektif girişi ile yabancı yatırımcı girişi sonucu oluşabilecek döviz arz fazlasının Merkez Bankası'nca sterilize edilmesine, İmarbank mudilerine yapılacak ödemeler karşılığında TMSF'nin Merkez Bankası'ndan kullanacağı kredi miktarına bağlı olarak dönem dönem önemli ölçüde dalgalanabilecek, ancak yılın genelinde 2003 yılı ortalamaları düzeyinde seyredeceği bekleniyor. 
     
     NELER YAPILABİLECEK 

     Bu çerçevede, 2004 yılında likidite yönetimi stratejisinde önemli bir değişikliğe gidilmesi öngörülmüyor. Piyasadaki fazla likidite, İMKB Repo-Ters Repo Pazarı'nda gerçekleştirilen ters repo işlemleri ile çekilmeye devam edilecek. 
     2004 yılında likidite sıkışıklığı beklenmemekle birlikte, herhangi bir likidite sıkışıklığı halinde standart ve gün içi repo ihaleleri aktif olarak kullanılacak, kısa vadeli faiz oranlarının Merkez Bankası faiz oranları çerçevesinde oluşması sağlanacak. 
     Bu çerçevede, halen yürürlükte olan ve 2004 yılı boyunca uygulanması öngörülen piyasa düzenlemelerinin tekrar edilmesinde fayda görülüyor. 
     Merkez Bankası, gün içi işlemler ile Geç Likidite Penceresi uygulaması çerçevesindeki işlemler için borçlanma ve borç verme faiz oranlarını enflasyon hedefi ile uyumlu olarak ilan etmeye devam edecek. Böylece, kısa vadeli para piyasası faiz oranlarının belli bir bant içinde oluşması sağlanacak. 
     Merkez Bankası, gün sonunda likidite ihtiyacı olan bankalara, yeterli teminat bulundurulması kaydıyla "Nihai Kredi Mercii" fonksiyonu çerçevesinde, "Geç Likidite Penceresi LON " ile BBP'nda 16.00 - 16.30 saatleri arasında gerekli likiditeyi sınırsız olarak sağlayacak. 
     Piyasa yapıcısı bankalara açık piyasa işlemleri çerçevesinde repo işlemleri ile sağlanan likidite imkanı uygulaması devam edecek, söz konusu işlemlerin faiz oranları Merkez Bankası'nın gün içinde borç verme işlemleri için uyguladığı faiz oranından düşük olacak. 
     Merkez Bankası, piyasadan çekilen likiditenin vadesini uzatmak ve para politikasını etkinleştirmek amacıyla başladığı Türk lirası depo ihalelerine, piyasa koşulları uygun olduğu sürece devam edecek. 
     2004 yılında fazla likiditenin devam etmesi beklenmekle birlikte, piyasa gelişmeleri çerçevesinde Türk lirası likidite ihtiyacının ortaya çıkması halinde normal repo ihaleleri ve gün içi repo ihalelerine başlanacak. 
     Bankalar, Döviz ve Efektif Piyasaları Döviz Depo Piyasası'nda kendilerine tanınan borçlanma limitleri çerçevesinde Merkez Bankası'ndan döviz deposu alabilecekler. 
     Bunun yanında, söz konusu piyasada kamu bankalarının 2001 yılı içinde TMSF bünyesindeki bankalardan devraldıkları depolarla sınırlı olmak üzere aracılık işlemlerine devam edilecek. 
     
     AŞIRI DALGALANMADA MÜDAHALE EDİLECEK 

     Merkez Bankası, 2004 yılında da sınırlı kalmak kaydıyla, kurlarda aşırı dalgalanma görüldüğünde alış ya da satış yönünde müdahalede bulunabilecek. 
     Ayrıca ödemeler dengesindeki ve ters dolarizasyon sürecindeki gelişmelerin uygun olması halinde, Merkez Bankası döviz rezervlerini güçlendirmeye devam edecek. Tersi bir durum oluştuğunda, dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verilebilecek. 
     Döviz rezervlerinin geldiği düzeyin hiç de azımsanmayacak bir düzeyde olduğu ve Merkez Bankası'nın hiçbir zaman aşırı bir tavır içinde olmayacağının altı çizilirken, güçlü rezerv pozisyonuna sahip olmanın yanı sıra bir ülkenin ulusal varlığı olan bu rezervlerin basiretli bir biçimde yönetilmesine eskiden olduğu gibi 2004 yılında da büyük önem verecek. 
     
     AÇIK YA DA FAZLA DÖVİZ POZİSYONU TAŞIMA RİSKLERİ 

     Merkez Bankası, dalgalı kur rejiminde açık ya da fazla döviz pozisyonu taşıma risklerine de dikkati çekti. 
     Dalgalı kur rejiminde kurların dışsal şoklar, ekonomik gelişmeler ya da bekleyişlerdeki değişmeler nedeniyle önemli ölçüde aşağı ya da yukarı hareket edebildiğine işaret edilen açıklamada, şöyle denildi 
     ''Açık ya da fazla döviz pozisyonu tutma eğilimi, bu dalgalanmaların şiddetini daha da artırmaktadır. Bu nedenle, ekonomik birimlerin döviz pozisyon riski almamaları, ve döviz pozisyonlarını vadeli işlemlerle dengelemeleri önem kazanmaktadır.'' Bu noktada vadeli işlemler piyasasının kullanımı ve yaygınlaşmasının büyük önem taşıdığı vurgulanırken, şu görüşlere yer verildi 
     ''Merkez Bankası, vadeli işlemler piyasasının gelişmesine yönelik vergi ve altyapı düzenlemelerine büyük destek vermiş, vadeli işlemler piyasalarının tanıtımına yönelik çalışmalara aktif olarak katılmıştır. Bu tür tanıtım faaliyetlerinin 2003 yılında vadeli işlemler piyasalarının gelişmesine yaptığı katkı memmuniyetle izlenmektedir. Ancak, mevcut gelişmeler yeterli görülmemektedir. Bu nedenle Merkez Bankası, vadeli işlemler piyasalarının gelişmesine yönelik teknik ve tanıtım desteğini 2004 yılında da devam ettirecektir.'' 
     
</TEXT>
</DOC>
