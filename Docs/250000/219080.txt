<DOC>
<DOCNO> 219080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko07.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaynak paketi için 1.5 katrilyon daha aranıyor 
</HEADLINE>
<TEXT>

   7 katrilyon liralık mali açığın 3.5 katrilyonu ek bütçe ile 2 katrilyonu zamlarla karşılanacak. Geri kalan 1.5 katrilyon için formül aranıyor 
      
   IMF'nin ek bütçe ve küçük oranlı zamlara rağmen 1.5 katrilyon lira daha ek kaynak bulunmasını gündeme getirdiği, ocak ayı faiz dışı bütçe fazlası da 1.5 katrilyon liranın altında kalırsa, "yerel seçim hassasiyetini" dikkate almadan hükümetten sert tedbirler alınması yönünde istekte bulunacağı öğrenildi. 
   Rıza Moghadam başkanlığındaki IMF heyeti yedinci gözden geçirme görüşmelerine dün Devlet Bakanı Ali Babacan ile Hazine üst yönetiminin oluşturduğu heyetle üç saat kadar süren toplantıyla başladı. Hazine ve Maliye yetkililerinden edinilen bilgilere göre ilk günden tatlı - sert tavrıyla dikkat çeken IMF heyeti görüşme masasına şu tabloyla oturdu 
   7 katrilyonluk mali açığın 3.5 katrilyonluk bölümü hükümetin Meclis'e sevk ettiği ek bütçe yasasıyla kapatılacak. Ancak IMF ek bütçedeki 400 trilyonluk ilave vergi geliri tahminin tedbir olarak kabul etmedi.IMF, akaryakıt ve tekel ürünlerine yapılan zamdan elde edilmesi öngörülen toplam 2 katrilyonluk gelir hesabında tereddütlü olduğunu bildirdi. Tekel ürünlerinde geçen yıl ocak ayında ÖTV yükseltilerek yapılan zamdan beklenen gelirin sağlamadığına işaret eden IMF, fiyat arttıkça tüketim ve vergi gelirinin düştüğünü ve "ÖTV kaçağı" oluşabileceğine dikkat çekti. IMF'nin "katı tavrı" üzerine ekonomi yönetimi "zam ya da vergi yerine bütçe kesintisi" formülünü gündeme getirdi. Bu görüşe göre gerekirse bazı bütçe ödeneklerinden yüzde 10 yerine yüzde 13'e varan oranlarda kesinti yapılacak. Ancak IMF, oran ayrımı yapılmaksızın belli ödeneklerden yüzde 10'ar oranda kesinti yapılmasını bile "kötü kalite tedbir" olarak tanımlamıştı. IMF'nin ihracat KDV'sinin yüzde 18'den yüzde 8'e düşürülürek 900 trilyon tasarruf sağlanmasına ilişkin çalışmalara da mesafeli durmayı devam ettiği öğrenildi. 
   Maliye Bakanlığı, her ayın 20'sinde açıkladığı aylık bütçe gerçekleşmelerini aradan 10 gün geçtiği halde açıklayamadı. Bütçe gerçekleşmesini analitik sınıflamadan dolayı kesinleştiremediklerini belirten yetkililer, IMF görüşmelerindeki seyrin biraz da bu rakamlara göre şekilleneceğini kaydetti. 
   
   
</TEXT>
</DOC>
