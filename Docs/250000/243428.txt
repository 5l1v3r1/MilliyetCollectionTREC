<DOC>
<DOCNO> 243428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/axgun01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte tarihi belge 
</HEADLINE>
<TEXT>


Başbakanlık'a gönderilen 'çok gizli' ibareli yazıda, Türkbank ihalesine katılan firmaların yurtdışında bulunan organize suç örgütü liderleri tarafından tehdit edildikleri belirtildi 

Tolga Şardan Ankara 

Alaattin Çakıcı'nın müdahale ettiği iddia edilen Türkbank ihalesi sırasında Emniyet Genel Müdürlüğü'nce Başbakanlık'a gönderilen ancak kaybolduğu öne sürülen "çok gizli" ibareli yazı ortaya çıktı. İhalenin mutlaka iptal edilmesi gerektiği ifade edilen yazıda o dönemde firarda olan Çakıcı'nın ismi açık olarak yer almazken, "halen yurtdışında bulunan ve aranır durumdaki organize suç örgütü liderleri" cümlesinin kullanıldığı görüldü. 
O dönem hükümetinin ANASOL - D değişmesinin nedenleri arasında sayılan ve Meclis'te kurulan soruşturma komisyonunda da kilit belge olarak gündeme gelen 4 Ağustos 1998 tarihli resmi yazı, dönemin Başbakanı ve bürokratlarının ifadelerine yansımasına karşın bir türlü ortaya çıkarılmamıştı. 

Çok gizli ve kişiye özel 
Meclis'te devam eden Türkbank soruşturmasında ifade veren Emniyet İstihbarat Daire Başkanı Sabri Uzun'un verdiği bilgilerle yeniden gündeme gelen "çok gizli" ve "kişiye özel" ibarelerini taşıyan yazının dönemin İçişleri Bakanlığı Müsteşarı Yahya Gür'ün imzasıyla ilgisiz kişilerin eline geçmesini önlemek amacıyla kuryeyle doğrudan "Başbakanlık makamına" gönderildiği ortaya çıktı. Gereği için Tasarruf Mevduatı Sigorta Fonu'na TMSF , bilgi için Başbakanlık makamına gönderilen yazıda şu ifadeler yer aldı 
"Türk Ticaret Bankası A.Ş'nin satış ihalesiyle ilgili olarak ilgi yazınızda ismi geçen firmaların halen yurtdışında bulunan ve aranır durumdaki organize suç liderleri ve elemanlarınca tehdit edildikleri, ihalenin söz konusu firma sahiplerinden olan Korkmaz Yiğit lehine sonuçlanması için diğer firmaların ihaleye katılmak şartıyla herhangi bir artırmada bulunmamaları yönünde baskıya maruz kaldıkları, bununla birlikte ismi geçen firma sahiplerinin bazı organize suç liderleri ile ilişkide oldukları yönünde istihbari bilgiler elde edilmiş olup bu bilgiler Emniyet Genel Müdürlüğü İstihbarat Daire Başkanlığı'nca 03.08.1998 tarihinde bütün yetkililere bildirilmiştir. Gereğini bilgilerinize arz ve rica ederim." 

Zimmet defterinde de var 
Meclis soruşturma komisyonundaki ifadeler ve edinilen bilgilere göre yazı, kurye polis memurunca aynı gün önce Başbakanlık'a götürülerek 17.25'te özel kalem görevlisi İbrahim Oktay'a teslim edildi. Evrakın özel kaleme teslimi İstihbarat Daire Başkanlığı'nın zimmet defterinin 40. sırasında yer aldı. Aynı kurye, yazıyı 18.00 sıralarında da Merkez Bankası bünyesindeki TMSF'ye iletti. Bu teslimata da defterin 41. sırasında yer verildi. 

Çakıcı'yı nasıl izledik 

SALİHA ÇOLAK Ankara 
Emniyet Genel Müdürlüğü İstihbarat Daire Başkanı Sabri Uzun, Türkbank Soruşturma Komisyonu'na, Alaattin Çakıcı'nın izini kaybetmemek için bazı eylemlerde bağlantısını görmezden geldiklerini söyledi. Uzun'un sözleri tutanaklara şöyle yansıdı "Isparta'dan bir roketatar veya roketatar mermisi getirdiler. Eylem yapacaklardı. Faillere, 'Alaattin'den veya bir başkasından emir aldınız,' diye sormadık, çünkü operasyonun bütünlüğünü zedelemememiz lazımdı... Suç çetesi hazırlığı size hissettirir. Bunun anlamı şudur 'Acaba polis beni dinliyor mu ' Esasta eylem yapmayacaktır, bizi boşa çıkarabilir. Bu tür çeteler, bir iki kişiyi feda etmek suretiyle eylem yerinde yakalatır. 


</TEXT>
</DOC>
