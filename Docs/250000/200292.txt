<DOC>
<DOCNO> 200292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/siyaset/siy02.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararname sızdırıldı 
</HEADLINE>
<TEXT>

   Cumhurbaşkanı Sezer'e gönderilen 'emniyet müdürleri' kararnamesinin bir kopyasının da merkeze alınan müdürlere gönderildiği ortaya çıktı 
   TOLGA ŞARDAN Ankara 

   
   Cumhurbaşkanı Sezer'e onay için gönderilen il emniyet müdürleri kararnamesinin tam metin halinde sızması Emniyet'i karıştırdı. Genel Müdür Gökhan Aydıner, olayla ilgili ön inceleme başlattı. 
   İçişleri Bakanı Abdülkadir Aksu'nun son şeklini verdiği kararnameyi hafta başında, ara onayı için Başbakan Recep Tayyip Erdoğan'a gönderdi. İçeriğinin teşkilata sızmaması için Emniyet Genel Müdürlüğü yerine İçişleri'nin hazırladığı kararname, Erdoğan'ın onayının ardından perşembe günü Sezer'e gönderildi. Ancak daha önce hükümetle Sezer'in görüş birliğine vardığı belirtilen kararname, yeniden Sezer'in incelemesine takıldı. 
   Cuma mesai saatinin dolmasına kısa bir süre kala, Sezer'e gönderilen kararnamenin tam metni, merkeze alınan 30 emniyet müdürüne gönderilmeye başlandı. Merkeze alındıklarını gören emniyet müdürleri Ankara'yı telefon yağmuruna tutunca olay krize dönüştü. 
   Bu arada, Eskişehir Atatürk Lisesi Pansiyonu'nda geçen ay verdiği konferansta "Mafya şerefli bir iştir. O kadar basit bir şey değildir. Türkiye'de gördükleriniz çakaldır" diyen Eskişehir Emniyet Müdürü Mehmet Alptekin'in, merkeze alınacağı öne sürüldü. Alptekin'in yerine Savaş Yücel'in atanacağı öğrenildi. 
   
   
</TEXT>
</DOC>
