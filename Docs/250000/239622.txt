<DOC>
<DOCNO> 239622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun17.html </URL>
<DATE> 2004/05/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ABD-Suriye gerginliği... Esad, yaptırımları reddetti 
</HEADLINE>
<TEXT>

     Suriye Devlet Başkanı Beşşar Esad, ABD'nin ülkesine yaptırım uygulama kararını reddetti. 
     Esad, devlet başkanlığı sarayında kabul ettiği bir grup Amerikalı gazeteciye yaptığı açıklamada, ABD'nin isteği üzerine Suriye'deki Filistinli militan grupları sınır dışı etmeyeceğini de söyledi. 
     Suriye'de Hamas ve İslami Cihad liderlerinin bulunmadığını belirten Esad, ancak İsrail'in sınır dışı ettiği bu örgütlerin siyasi sözcülerinin ülkede bulunduğunu kaydetti. 
     Esad, Suriye'deki Hamas üyelerine atfen, ''Gitmelerini isterseniz, nereye gidecekler Evlerine geri dönecekler ve İsrail onları cezaevine koyabilir. Biz insanları sınır dışı etmeyiz. Evlerine geri dönmeliler'' dedi. 
     Hamas'ın siyasi büro şefi Halid Meşal, 1999'dan bu yana Şam'da yaşıyor. İslami Cihad'ın liderlerinden Ramazan Abdullah Şallah da 1990'lı yıllarda Suriye'ye yerleşmişti. 
     Esad, Suriye'nin kitle imha silahları olmadığını ve sınırdan Irak'a yabancı savaşçıların geçtiğine dair kanıt bulunmadığını da belirtti. 
     ''Amerikan yönetimine her zaman 'bir pasaport, ya da bir isim verin, ya da sınırdan sızmalar olduğuna dair kanıt gösterin' dedik'' diyen Esad, ''Ama şu ana kadar böyle bir şey olmadı'' diye konuştu. 
     ABD, terörizme destek vermekle suçladığı Suriye'ye ekonomik yaptırım uygulayacağını önceki gün açıklamıştı. 
     Beyaz Saray, bu açıklamadan sonra Suriye'ye yiyecek ve ilaç dışında Amerikan ürünlerinin ihracatını yasaklamış, Suriye-ABD uçak seferlerini kaldırmış ve ABD'deki bazı Suriyelilerin malvarlıklarını dondurmuştu. 
     
</TEXT>
</DOC>
