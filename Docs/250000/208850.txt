<DOC>
<DOCNO> 208850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo12.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kaptanı Tayfur "Puan farkı bizde rahatlık yaratmaz" 
</HEADLINE>
<TEXT>

     Beşiktaş'ın bu sabah yapılan antrenmanından sonra kaptan Tayfur Havutçu, Ahmet Yıldırım ve İbrahim Üzülmez bir basın toplantısı düzenlediler. 
     Takım kaptanı Tayfur Havutçu, dün akşam Feyenoord'a 2-1 yenildikleri karşılaşmanın ilk hazırlık maçları olduğunu belirterek, ''Ağır antrenmanlar nedeniyle bu maça oldukça yorgun çıktık. Fakat daha önümüzde 10 günlük süre var. Önemli olan Samsunspor ile yapacağımız lig maçına kadar hazır olmak'' dedi. 
     Ligde şampiyonluk mücadelesi veren diğer takımlarla aralarındaki puan farkının kendilerinde kesinlikle rehavete neden olmayacağını ifade eden Tayfur, şöyle devam etti 
     ''Şampiyonluk henüz kesin değil. İkinci yarı daha zorlu geçecek. Fakat biz iyi konsantre olursak yenemeyeceğimiz takım yok. Zaten oyun sistemimiz garanti oynamayı gerektiriyor. Puan farkını bu şekilde sağladık. Bu anlayışımıza aynen devam edeceğiz.'' Tayfur Havutçu bir soru üzerine, İstanbulspor ve Adanaspor'daki futbolcu arkadaşları için üzüldüklerini belirterek, Profesyonel Futbolcular Derneği'nin önderliğinde bu takımlardaki futbolcu arkadaşlar için bir şeyler yapmaları gerektiğine inandıklarını söyledi. 
     Ahmet Yıldırım ise Feyenoord maçında teknik direktör Lucescu'nun kendilerinden iyi mücadele istediğini, bunu da yerine getirdiklerini ifade ederek, ''İlerleyen günlerde topa yatkınlığımız arttıkça daha iyi olacağız. Takımda rehavet yaşanması söz konusu dahi olamaz. Çünkü Lucescu böyle bir şeye asla izin vermez'' diye konuştu. 
     İbrahim Üzülmez de basın mensuplarının sorusu üzerine, yeni transfer Adrian İlie'nin kendisini kanıtlamış bir futbolcu olduğunu ve özellikle UEFA Kupası karşılaşmalarında Beşiktaş'a büyük güç katacağına inandığını söyledi. 
     
</TEXT>
</DOC>
