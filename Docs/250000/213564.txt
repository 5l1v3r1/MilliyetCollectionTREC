<DOC>
<DOCNO> 213564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo14.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, galibiyet serisini sürdürmek istiyor... 
</HEADLINE>
<TEXT>

     Birinci Süper Futbol Ligi'nde yarın deplasmanda Elazığspor'la karşılaşacak Fenerbahçe, Elazığ'a gitti. 
     Sarı-lacivertliler, Samandıra Tesisleri'nde sabah yapılan antrenmanın ardından, Sabiha Gökçen Havalimanı'ndan özel uçakla Elazığ'a hareket etti. 
     Ligde yaptığı son 3 maçı da kazanarak ikinci yarıya iyi başlayan sarı-lacivertli ekip, yarınki maçı da kayıpsız atlatıp galibiyet serisini sürdürmek istiyor. 
     İkinci yarının başlamasından bir hafta önce, tekrar maçında Çaykur Rizespor'u 4-1 ve 18. haftada İstanbulspor'u 1-0 yenen Fenerbahçe, 19. hafta maçında da Trabzonspor'u 3-1 mağlup ederek, şampiyonluk yarışında lider Beşiktaş ile olan puan farkını 5'e indirdi. 
     Sarı-lacivertli ekip, İstanbul dışında yaptığı maçlardaki son yenilgisini 13. haftadaki Samsunspor maçında 3-0'lık sonuçla almıştı. 
     
     MUHTEMEL 11 

     Teknik Direktör Christoph Daum'un, Türkiye Kupası'nda Samsunspor ve ligde Trabzonspor maçlarında kazanan kadroyu, Elazığspor maçında da değiştirmemesi bekleniyor. 
     Fenerbahçe'nin Elazığspor maçında sahaya Volkan, Ali Güneş, Luciano, Tomas, İsmail, Selçuk, Aurelio, Ümit, Tuncay, Nobre ve Van Hooijdonk 11'i ile çıkması bekleniyor. 
     Sakatlığı nedeniyle tedavisi süren Serhat ve uzun süren sakatlık döneminin ardından takımla çalışmalara bu hafta içinde başlayan Kemal maç kadrosunda yer almıyor. Kontenjan nedeniyle bir yabancı oyuncuyu kadronun dışında bırakması gereken Daum, tercihini yine Petkov'dan yana kullanarak bu futbolcuyu da kadroya almadı. 
     
     KART CEZASI SINIRINDAKİLER 

     Fenerbahçe'de Elazığspor maçı öncesi 3 oyuncu sarı kart sınırında bulunuyor. 
     Van Hooijdonk, Ali Güneş ve Luciano, yarınki maçta da birer sarı kart görmeleri durumunda ligin 21. haftasındaki Diyarbakırspor maçında cezalı duruma düşecek. 
     
     DAUM, FUTBOLCULARIN HIRSINDAN MEMNUN 

     Teknik Direktör Daum'un, sabah yapılan antrenmanda futbolcuların performansından memnun kaldığı belirtildi. 
     Daum'un, basına kapalı yapılan ve yaklaşık 1,5 saat süren taktik ağırlıklı çalışmada, futbolcularını sık sık alkışladığı, antrenmanın ardında da oyuncularına performanslarından dolayı teşekkür ettiği bildirildi. 
     Kasığındaki ağrı nedeniyle dünkü çalışmaya çıkmayan Nobre'nin de yer aldığı antrenmana tedavisi süren Serhat katılmadı. Serhat, bireysel futbolcu antrenörü Dr. Gunnar Gerisch yönetiminde Dereağzı Tesisleri'nde çalıştı. 

     
</TEXT>
</DOC>
