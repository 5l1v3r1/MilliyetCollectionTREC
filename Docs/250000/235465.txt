<DOC>
<DOCNO> 235465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/spo01.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin de bıraktı 
</HEADLINE>
<TEXT>


Beşiktaş Menajeri Sinan Engin, Başkan Serdar Bilgili'ye edilen küfürleri üstüne alındığını söyledi, "Sezon sonunda ben de yokum" diye konuştu 


'Birlikte gideriz' 
BEŞİKTAŞ'TA Serdar Bilgili'nin istifasıyla başlayan yaprak dökümü dün de Sinan Engin ile sürdü. Siyah - Beyazlı kulübün menajeri, Serdar Bilgili'ye edilen küfürleri üstüne alındığını açıklayarak, "Bilgili ile birlikte geldim, birlikte giderim demiştim. Etik olarak verdiğim sözün arkasında durmak için sezon sonunda görevimi bırakacağım" diye konuştu. 

'Döneceğini sanmam' 
ENGİN, Başkan Serdar Bilgili'nin verdiği karardan geri döneceğine inanmadığını açıkladı. Sinan Engin, "Gönlüm Serdar Bilgili'nin tekrar bu görevi geri alması, bir daha bu konuyu düşünmesini istiyor. Lütfen bir daha düşünsün. Buna camianın sebep olması lazım. Kongre bir çözüm müdür Acaba istenilen isimler bulunabilecek mi bunları düşünmek gerekir" dedi. 

Feyyaz'dan da veda 
KULÜBÜN geleceğiyle ilgili önemli projelerinin olduğunu belirten Engin, girişimlerini durdurduklarını açıkladı ve şunları söyledi "Projelerimiz, anlaştığımız, anlaşmak üzere olduğumuz oyuncular vardı. Bunları yeni yönetime devredeceğiz." Bu arada "Başkanla geldim, başkanla giderim" diyen antrenör Feyyaz Uçar da sezon sonunda görevi bırakacağını açıkladı. 

Lucescu şaşkına döndü 

Beşiktaş Teknik Direktörü, Bilgili'nin bırakma kararının kendisi için sürpriz olduğunu söyledi, "Gelişmeyi yeni öğrendim. Başkan ile konuşmadan yorum yapamam" dedi 

'Bilgili'yi bekliyorum' 
BEŞİKTAŞ Teknik Direktörü Lucescu, Romanya'da olduğu için yönetimin kongre kararı aldığını dün sabah öğrendiğini açıkladı. Rumen çalıştırıcı, "Bu karar şaşırtıcı ve benim için sürpriz oldu. Şimdiye kadar başkanla görüşme fırsatı bulamadım. Yurtdışına gitmiş. Dönmesini bekliyorum. Kendisiyle konuştuktan sonra açıklama yapacağım. Şimdi bir yorum yapamam" diye konuştu. 

'Başka şeyler konuşun' 
LUCESCU, yönetimin yabancı santrfor istemediği yolundaki eleştirilerine ise yanıt vermedi. Tecrübeli teknik adam, "Bunlarla ilgileneceğinize topun dışarıdan çevrilip çevrilmediğini, kaleciye altı pasta faul yapılıp yapılmadığını konuşalım. Benim için bunlar önemli. Diğerleri idari konulardır. Onları idareciler daha iyi bilir" yorumunu yaptı. 

Kartal'da moraller alt üst 

Ümraniye'de şok 
SÜPER Lig'de hafta sonu Adanaspor ile karşılaşacak olan Beşiktaş kritik karşılaşmanın hazırlıklarına dün yaptığı idmanla başladı. Ümraniye Tesisleri'ndeki çalışmaya sakat olan Zago, Cordoba ve Pancu ile A Milli Takım'da bulunan İbrahim katılmadı. Siyah-Beyazlı futbolcuların, Başkan Serdar Bilgili ve yönetiminin istifasından dolayı moralsiz olduğu gözlendi. 

Engin'den toplantı 
MENAJER Sinan Engin antrenman öncesinde futbolcularla toplantı yaparak hem istifa edeceğini bildirdi, hem de kalan üç maçın kazanılmasını istedi. Engin, "Şampiyonluk şansımız belki çok az ama, Şampiyonlar Ligi'ne kalabiliriz. Üç hafta daha sizinle birlikteyim. Umarım bu dönemi en güzel şekilde noktalarız. Bizim için oynamanızı bekliyorum" dedi. 

Taraftar yürüdü 

BEŞİKTAŞ taraftarı, Serdar Bilgili ve yönetimini kongre kararından döndürebilmek için kulüp binasına yürüdü. Çarşı, Özgür Kartallar ve Esenler Beşiktaşlılar Derneği'nden oluşan yaklaşık 100 kişilik grup, "Pire için bizi yakma başkanım", "Başkanım bizi bırakma" pankartları açtı. Taraftarlar, Beşiktaş'ın menfaati için tribündeki grupları sona erdirmeye hazır oldukları bildirdiler. 

Ulusoy'un çabası 

Bilgili'yi aradı 
FUTBOL Federasyonu Başkanı Haluk Ulusoy, Serdar Bilgili'yi ikna etmek için yoğun uğraş verdi. Ulusoy, sık sık Bilgili'yi arayarak, kararını yeniden gözden geçirmesini istedi. Bilgili'nin, "İlginize teşekkür ederim, ancak kararımdan dönmem söz konusu olamaz" diye konuştuğu öğrenildi. Başkan, "Bu olay sadece Serdar Bilgili meselesi olmaktan çıktı, ülkenin sorunu oldu. Hakaret işitmek için başkanlığa kimse gelmez" dedi. 

"Dur demeli" 
BİLGİLİ'nin başarılı bir başkan olduğuna da dikkat çeken Ulusoy, şöyle konuştu "Buna dur demek gerekir. Aksi taktirde Türk futbolu zarar görecektir. Yarın ne başkan ne de yönetici bulamayabiliriz. Aynı tehlike Anadolu kulüplerini de bekliyor. Bu olayı el ele vererek, aşmamız şart". Bakan M.Ali Şahin de, Bilgili'nin istifasına üzüldüğünü belirterek, "Kendi taraftarından küfür yemesi onuruna dokundu" yorumunu yaptı. 

Tepkiler sürüyor 

İlhan Gölvan Genç Beşiktaşlılar 
"Beşiktaş bundan daha kötü durumlara düşemezdi. İstifayı olumlu karşılıyoruz. Sadece Bilgili değil, Lucescu'nun da gitmesi gerek. Maçta küçük bir grubun tepkisi oldu ve fazla küfür edilmedi. Süleyman Seba döneminde bunlardan daha ağırını yaşadık. O zaman Bilgili böyle konuşmuyordu. Beşiktaş sahipsiz kalmaz". 

Osman Akakın Beşiktaşlı Gümrükçüler Derneği 
"Başkan numaralı ve locadan küfür edildi diyor. Üzücü olay, ama biz suçu kendinde buluyoruz. Çünkü küfür edenler Bilgili'nin döneminde taban oluşturmak için kulübe üye yapılan insanlardır. İstifa etmesini istemezdik. Rüzgar ekildi fırtına biçildi. Seba'nın başına gelenler, onun başına geldi." 

Şenol Demirağ 1965 Beşiktaşlılar Derneği 
"Maalesef bu küfürler Beşiktaş taraftarına yakışmadı. Başkanın sabredip kalması ve mücadele etmesi gerekiyordu. Yine de kararını saygıyla karşılıyoruz. 10 haftadır takımda kan kaybı vardı, ama önlem alınamadı". 

Erol Kaynar Eski yönetici 
"Ailesi, çocuğu, şerefi olan bir insana böyle küfürler edilmemeliydi. Serdar Bilgili'ye hak veriyorum. Beşiktaş hassas bir döneme girdi. Camianın birleşerek güçlü bir yönetim kurması gerekir. Kimse koltuk sevdasıyla hareket etmemeli. Eğer birleşme olmazsa Beşiktaş kaosa sürüklenir". 

Arat'a baskı 

BİR önceki kongrede Serdar Bilgili karşısında seçimi kaybeden Hasan Arat'a başkanlığa aday olması için yoğun bir baskı uygulandığı öğrenildi. Çok sayıda üyenin Arat'ı ikna etmek için harekete geçtiği belirtildi. Hasan Arat'ın ise adaylık konusunda kararsız olduğu kesin kararını önümüzdeki günlerde vereceği ifade edildi. 

Kürüm'den itiraf 

YÖNETİCİ Haşmet Bedii Kürüm, sezon başında ve ara transferde santrfor almadıkları için hata yaptıklarını dile getirdi. Kürüm, "Lucescu sistem gereği bu transfere karşı çıktı. Hatta takımın dengesinin bozulacağını bildirdi. Bu benim için adeta bir ders oldu. İleride tekrar yönetici olursam böyle bir durumda hocayı dinlemeden gider transfer yaparım. O ister kullanır, ister kullanmaz" diye konuştu. 

PAF'ta erteleme günü 

BEŞİKTAŞ ile Fenerbahçe PAF takımları arasındaki erteleme maçı bugün oynanacak. Fenerbahçe'nin genç milli takımlarda yer alan futbolcuların çokluğu nedeniyle pazar günü oynanmayan karşılaşma 14.30'da Ayazağa'daki Yusuf Tunaoğlu Stadı'nda başlayacak. Ligde Beşiktaş altıncı, Samsunspor maçı da ertelenen Fenerbahçe ise üçüncü sırada bulunuyor. 


</TEXT>
</DOC>
