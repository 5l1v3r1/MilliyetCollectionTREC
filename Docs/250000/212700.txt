<DOC>
<DOCNO> 212700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun12.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IKYB Patlamadan sonra federalizm için daha ısrarcı olacağız 
</HEADLINE>
<TEXT>

     Irak Kürdistan Yurtseverler Birliği'nin IKYB Erbil Enformasyon Sorumlusu Azad Jindyani, Erbil'de IKYB ve Irak Kürdistan Demokrat Partisi IKDP bürolarına dün düzenlenen saldırılardan sonra ''federalizm konusunda daha da ısrarcı olacaklarını'' söyledi. 
     Jindyani, yaptığı açıklamada, Kürt halkının çok üzgün olduğunu, ancak liderleriyle gurur duyduklarını belirterek, ''Saldırıyı düzenleyenlerin, Kürt halkının haklarını koruduğu için iki partiyi de hedef aldığını'' ifade etti. 
     Azad Jindyani, ''Patlamalardan sonra federalizm konusunda daha da ısrarcı olacağız. Demokratikleşmede daha büyük rol oynayacağız'' diye konuştu. 
     Saldırılarla ilgili araştırmaların sürdüğünü belirten Jindyani, saldırıların büyük ihtimalle El Kaide tarafından düzenlediğini söyledi. 
     Jindyani, El Kaide'nin parçalanmak üzere olduğunu, bu nedenle böyle eylemleri El Kaide'ye bağlı Ensar el İslam örgütünün düzenlediğini kaydetti. 
     Patlamanın meydana geldiği IKYB'ye ait salonda hala ceset parçaları bulunduğu belirtiliyor. 
     Yasa boğulan kentte tüm araçlarda siyah bant takılı. Radyo ve televizyonlar müzik yayını yapmıyor. 
     
     TÜRKİYE'DEN YARDIM TEKLİFİ 

     Öte yandan, Türkiye, Irak'ın kuzeyindeki Erbil kentinde Irak Kürdistan Demokrat Partisi IKDP ve Irak Kürdistan Yurtseverler Birliği IKYB binalarına düzenlenen saldırılarda yaralananların tedavisi için yardım teklifinde bulundu. 
     Diplomatik kaynaklardan edinilen bilgiye göre, Dışişleri Bakanı ve Başbakan Yardımcısı Abdullah Gül'ün talimatıyla, IKDP ve IKYB nezdinde girişimde bulunularak, ihtiyaç duyuluyor ise yaralıların tedavisinin Türkiye'de sağlanabileceği belirtildi. 
     
     GÜL'DEN TALABANİ VE BARZANİ'YE BAŞSAĞLIĞI 

     Bu arada, Bakan Gül'ün, IKDP lideri Mesud Barzani ve IKYB lideri Celal Talabani'ye saldırıları kınayarak, başsağlığı dileyen mesajlar gönderdiği de öğrenildi. 
     Türkiye'nin Bağdat Büyükelçisi Osman Paksüt'ün de her iki lidere benzer içerikli mesajlar gönderdiği bildirildi. 
     Erbil'de dün düzenlenen çifte intihar saldırısında ölenlerin sayısı 67'ye yükselmişti. Saldırılarda 267 kişi de yaralanmıştı. 
     
</TEXT>
</DOC>
