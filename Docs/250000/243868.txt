<DOC>
<DOCNO> 243868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/ekonomi/aeko.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'THY, Erdemir ve Türk Telekom New York Borsası'na girecek' 
</HEADLINE>
<TEXT>


Erdemir, THY ve T. Telekom'un yüzde 15 - 20'sini New York Borsası'na açacaklarını bildiren Unakıtan, bunun için ABD'li finans kuruluşlarıyla görüştüklerini söyledi 

CAN KAMİLOĞLU New York 

Maliye Bakanı Kemal Unakıtan, Erdemir, Türk Hava Yolları THY ve Türk Telekom'un yılbaşına kadar New York Borsası'na kote olmasını planladıklarını bildirdi. Washington ve New York'ta yaptığı temasları, Manhattan'da Citibank'ın merkez binasında yaptığı basın toplantısında değerlendiren Unakıtan başta THY ve Erdemir'in özelleştirilmesi ile ilgilenen ve isimlerini veremeyeceği çeşitli yatırım grupları ile görüşmeler yaptığını kaydetti. Maliye Bakanı Unakıtan, "Türkiye'de yatırım yapan Amerikan şirketleri ve özelleştirmeye ilgi duyan şirketleri buraya gelerek yakından bilgilendirdik" dedi. 
THY hisselerinin bir bölümünü New York Borsası'nda halka arzetme çalışmalarının sürdüğünü anlatan Unakıtan, bu çerçevede bazı finans çevreleriyle görüşmeler yaptıklarını belirterek, "Özelleştirme kapsamındaki birçok şirketin New York Borsası'nda yer almasını istiyoruz. Aynı şeyler Erdemir ve Telekom için de söz konusu" dedi. 

THY filosu genişleyecek 
Unakıtan gerekli hazırlıkların tamamlanması halinde yılbaşına kadar bu şirketlerin New York Borsası'nda yer alacağını belirterek, "Yüzde 15 - 20 gibi hisseleri halka arzedeceğiz. Turkcell dışındaki Türk şirketlerinin New York Borsası'nda olması özelleştirmede büyük yarar sağlayacaktır. Bugün bu istek varken bunu gerçekleştirmek gerekir" diye konuştu. 
Unakıtan, THY filosunun yenilenmesi konusunda Boeing firması yetkilileri ile görüşmeler yaptıklarını, 13 yeni uçağın geleceğini, kısa dönem için kiralamaların olacağını anlattı. Unakıtan, "Onun dışında 3 orta menzilli, 4 - 5 uzun menzilli yeni uçak alacağız. 2004 - 2005 THY filosunun genişleme dönemi olacak" dedi. 

'Kıbrıs politikamız psikolojik doping yaptı' Kıbrıs konusunda hükümetin uyguladığı politikanın özellikle ABD'li yatırım ve finans kuruluşları tarafından çok olumlu bulunduğunu kaydeden Unakıtan, şöyle devam etti 
"Bu beni çok şaşırttı. Kıbrıs politikası ile yatırımcıların ne ilişkisi var anlayamadım. Kıbrıs'taki politikamız bire bir ABD halkını etkilemiş. Çin'e, Hindistan'a yatırım yapan bu büyük yatırımcılar, yatırım için artık Türkiye'yi düşündüklerini söylüyorlar. 'Kıbrıs politikanızı çok takdir ettik' diyorlar, Türkiye'ye girmek istediklerini söylüyorlar." 


</TEXT>
</DOC>
