<DOC>
<DOCNO> 206391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo06.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayuso Şampiyon olursak gitmek zorundayım... 
</HEADLINE>
<TEXT>

     Türkiye Basketbol Ligi'nde bu sezon zirve mücadelesi veren Beşiktaş'ın iki yıldız oyuncusu Larry Ayuso ve Khalid El Amin, bu sezon şampiyon olmak için büyük mücadele verdiklerini söyledi. 
     Siyah-beyazlı takımın Porto Rikolu skorer oyuncusu Larry Ayuso, takımda arkadaş ortamından çok aile ortamı olduğunu söyledi. 
     Beşiktaş Kulübü'nün resmi internet sitesinde soru cevap bölümünde taraftarların sorularını yanıtlayan Ayuso, takımda uyumun çok iyi olduğunu belirterek, ''Benim için bütün takım arkadaşlarımın ayrı yeri var. Beşiktaş taraftarları da bir harika. Şampiyonluk mücadelemizde verdikleri destek büyük rol oynuyor'' dedi. 
     Ayuso, gelecek sezon ile ilgili planlarını da anlatarak, şunları söyledi 
     ''Eğer NBA'de olaylar benim istediğim gibi gelişmezse, BJK'da kalmayı düşünürüm. Ancak şampiyon olursak gitmek zorundayım. Çünkü Porta Riko'da yapmam gereken başka yükümlülüklerim var. Yine de benim için önemli olan Beşiktaş'a şampiyonluk konusunda katkı sağlamak. Şampiyonluk mücadelesinde de eğer şu an oynadığımız gibi oynamaya ve kendimizi geliştirmeye devam edersek, tüm engelleri arkamızda bırakır ve hedefimize ulaşırız.'' Skorer oyuncu Beşiktaş'ta olmaktan dolayı da gurur duyduğunu ifade ederek, ''Bence en alt kademeden en üst kademeye kadar harika bir kadromuz ve yapılanmamız var. Bazen takımda düşüşler olabilir. Ama bence takım, oyuncular kendini kuvvetlendirdikçe gelişir. Bu da bize, hedefimize ulaşırken yardımcı olacak'' diye konuştu. 
     Gelecek sezon Avrupa'da başarılı olma konusunda kurulacak takımın çok önemli olduğunu vurgulayan Ayuso, şunları söyledi 
     ''Takımda iyi oyuncular var. Her şeyden önemlisi hepsi kazanmayı isteyen ve buna yeteneği olan oyuncular. Bu da başarıyı getirir. Bu sene sahip olduğumuz kadronun, elinden gelenin en iyisini yapacağına inanıyorum. Ama gelecek sene nasıl bir takım olur bilmiyorum.'' Larry Ayuso, son olarak Türkiye'ye gelirken herhangi bir tereddüt yaşamadığını kaydederek, ''Bombalama olayından sonra tereddütlerim oldu. Ancak bu olay her zaman her yerde olabilecek birşey'' diyerek sözlerini tamamladı. 
     
     EL AMİN ''TAKIMIN SEVGİLİSİ OLMAK GURUR VERİCİ'' 
     Beşiktaş'ın ABD'li oyun kurucusu Khalid El Amin ise siyah-beyazlı taraftarların yıldız futbolcular gibi kendisine ilgi göstermesinin gurur verdiğini söyledi. 
     El Amin, Beşiktaş Dergisi'ne yaptığı açıklamada, geçmiş yıllarda siyah-beyazlı takımda futbol oynamış yabancı oyunculara benzetilmesinin gurur verici olduğunu ifade ederek, ''Bu benim için büyük bir onur. Taraftarlarımıza layık olmak için her zaman en iyisini yapmaya çalışacağım'' dedi. 
     ABD'li oyuncu takım olarak en iyisini yapacak güçte olduklarını belirterek, ''Gerçekten iyi ve uyum içinde olan bir ekibiz. Her şey yolunda gidiyor ve şampiyonluk özlemine bu yıl son vereceğimize inanıyorum. Çok iddialı bir ekip olduğumuzu söyleyebilirim'' diye konuştu. 
     
</TEXT>
</DOC>
