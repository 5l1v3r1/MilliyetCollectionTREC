<DOC>
<DOCNO> 240496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy04.html </URL>
<DATE> 2004/05/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TBMM'de haftanın gündemi TOBB ve futbol... 
</HEADLINE>
<TEXT>

     TBMM Genel Kurulu'nda bu hafta Türkiye Odalar ve Borsalar Birliği TOBB yasa tasarısı görüşülecek. 
     TBMM Genel Kurulu'nda, 18 Mayıs Salı günü gündemdışı konuşmaların ardından CHP İstanbul Milletvekili Bihlun Tamaylıgil ve 30 arkadaşının verdiği tasarruf sahiplerinin mağduriyetine yol açan holdinglerin faaliyetlerinin araştırılarak alınması gereken önlemlerin belirlenmesi amacına yönelik Meclis Araştırması önergesi görüşülecek. 
     Genel Kurul'da daha sonra da Türkiye Odalar ve Borsalar Birliği ile Odalar ve Borsalar Kanunu Tasarısı ele alınacak. Geçici maddeler dışında 105 maddeden oluşan tasarının bitimine kadar da Genel Kurul çalışacak. 
     Tasarıya göre, bir ilde oda kurulabilmesi için ticaret siciline kayıtlı en az bin tacir ve sanayici veya deniz ticareti ile uğraşanların yazılı başvurusu zorunlu olacak. Odalara ve borsalara kayıt zorunlu tutulacak. Tasarı ile özel nitelikli borsaların kurulmasına olanak sağlanacak. 
     19 Mayıs Çarşamba günü Gençlik ve Spor Bayramı kutlamaları nedeniyle toplanmayacak olan TBMM Genel Kurul'u 20 Mayıs Perşembe günü saat 15.00'te toplanacak. Ancak, Genel Kurul'un aç-kapa yapması bekleniyor. 
     TBMM Milli Eğitim, Kültür, Gençlik ve Spor Komisyonu da 18 Mayıs Salı günü toplanarak, Türkiye Futbol Federasyonu TFF Kuruluş ve Görevleri Hakkında Kanun'da Değişiklik Yapılmasına Dair Kanun Tasarısı'nı görüşecek. 
     Tasarı, TFF Genel Kurul üye sayısını artırarak spor kulüplerinin oy oranını yükseltiyor. 
     Tasarıya göre, federasyon başkanları üst üste en fazla iki dönem seçilebilecek. Tahkim Kurulu'nun iki asil iki yedek üyesi hukuk fakülteleri ile spor yüksek okullarında görev yapan öğretim üyeleri arasından seçilecek milli maçlar şifreli yayınlanamayacak. 
     TBMM Plan ve Bütçe Komisyonu da aynı gün toplanarak, Büyükşehir Belediyeleri Kanunu Tasarısı'nı ele alacak. 
     
</TEXT>
</DOC>
