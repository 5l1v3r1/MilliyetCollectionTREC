<DOC>
<DOCNO> 222025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy10.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İyi bir şeyler yaptım ki buralara geldim... 
</HEADLINE>
<TEXT>

     Devlet Bakanı Kürşad Tüzmen, ''Önümüzdeki dönem Türkiye'nin yeni ve önemli atılımlar gerçekleştireceği bir dönem olacak'' dedi. 
     Seçim çalışmaları için Gaziantep'e gelen Tüzmen'i havaalanında coşkulu bir kalabalık karşıladı. Araç konvoyuyla kente giren Tüzmen, üstü açık bir araca binerek kentin kenar semtlerinde vatandaşları selamladı, beraberindeki belediye başkan adaylarına destek istedi. 
     Yaklaşık 4 saat süren gezi sonunda AK Parti İl Başkanlığı'na giden Tüzmen, gazetecilerin sorularını yanıtlarken, sorun ve sıkıntılarından bir bir kurtulan Türkiye'nin önünün açık olduğunu vurguladı. 
     Mevki ve makam için değil ülke çıkarları için çalıştıklarını, kimseyle kişisel bir hesaplarının olmadığını söyleyen Tüzmen, şöyle konuştu 
     ''Biz bir yerlere gelmek için değil bir şeyler yapmak için çalışıyoruz. Bir şeyler yaparsanız zaten bir yerlere gelirsiniz. Ben bir yerlere gelmek için çalışmadım ama demek ki iyi bir şeyler yaptım ki buralara geldim. Belediye başkan adaylarımız da geçmişteki çalışmaları ve hizmetleri sonucunda bugün buradalar.'' 
     
     ''BU DEĞİŞİMİN ÖNÜNDE KİMSE DURAMAZ'' 

     Tüzmen, gezisi sırasında ''halkın süpürgesini hazırlayıp 28 Mart'ı beklediğine'' tanık olduğunu ifade ederek, ''Halkımız bu seçimde eskileri silecek, süpürecek. Bu değişimin önünde kimse duramaz'' dedi. 
     28 Mart'taki seçimlere ilişkin Türkiye'nin hemen her yerinde AK Parti'nin belediye başkan adaylarının açık ara önde olduklarını ifade eden Tüzmen, konuşmasını şöyle sürdürdü 
     ''Asıl seçim Gaziantep'te olacak. Burada seçim çok zorlu geçecek ve biz zoru başarmayı severiz. Gaziantep Büyükşehir Belediyesi'nin çok büyük bir borç yükünün altında olmasına karşın Gaziantep'in eksikleri fazla. Evet bir tarafı modern şehir ama bir tarafı da benim Ortadoğu ülkelerinde tanık olduğum kentleri andırıyor. Gaziantep'i gerçekten 21. yüzyıla yakışır bir kent yapmalıyız, bunu biz yapabiliriz.'' Gaziantep Arkeoloji Müzesi'nde korunan Zeugma mozaiklerine ilişkin alınan ihtiyati tedbir kararına ilişkin değerlendirmesi sorulan Tüzmen, yargıya taşınmış bir olay hakkında konuşmanın doğru olmayacağını belirtti. 
     
</TEXT>
</DOC>
