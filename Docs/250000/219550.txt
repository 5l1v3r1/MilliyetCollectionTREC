<DOC>
<DOCNO> 219550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo32.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribünler dolu, yıldızlar izleniyor.. Gençler-Parma maçından notlar 
</HEADLINE>
<TEXT>

     Gençlerbirliği'nin İtalya'nın AC Parma takımıyla oynadığı UEFA Kupası 3. tur rövanş maçı Ankara 19 Mayıs Stadı'nda tarihi görüntülere sahne oldu. 
     Kendi sahasında oynadığı maçlarda dahi taraftar sıkıntısı çeken Gençlerbirliği, Parma maçında 19 Mayıs Stadı'nın tribünlerinin tamamen dolmasıyla tarihinin önemli günlerinden birini yaşadı. Bu arada pek çok futbolsever de bilet bulamadığı için stada giremedi. 
     Karşılaşmanın başlamasına 1 saat kala emniyet güçleri stada giremeyen seyircileri stat çevresinden uzaklaştırdı. 
     
     ANADOLU KULÜPLERİNDEN BÜYÜK DESTEK 

     Karşılaşmada başta Ankaragücü olmak üzere Anadolu kulüplerinin taraftarları da tribünlerdeki yerlerini alarak Gençlerbirliği'ni büyük bir coşkuyla destekledi. 
     Protokol tribününde Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin, Adalet Bakanı Cemil Çiçek, Ankara Valisi Yahya Gür, Gençlik ve Spor Genel Müdürü Mehmet Atalay, Futbol Federasyonu Başkanı Haluk Ulusoy'un yanı sıra çok sayıda milletvekili ve bürokrat da karşılaşmayı izledi. Basın tribününde de 17'si İtalyan olmak üzere çok sayıda basın mensubu görev yaptı. 
     
     MİLAN, LIVERPOOL AJANLARI TRİBÜNDE 

     Karşılaşmayı izleyenler arasında AC Milan, Liverpool, Sporting Lizbon ve Blackburn Rovers kulüplerinin gözlemcileri de yer aldı. Bu kulüplerin Gençlerbirliği'nin yıldız futbolcuları Serkan, Skoko ve Youla ile ilgilendikleri öğrenildi. 
     Karşılaşma öncesi sahanın ortasında ''Ankara rüzgarı bizi izleyin'' yazılı bir pankart açıldı. 
     Gençlerbirliği, karşılaşmaya İtalya'da yapılan ilk maçtaki 11'i ile başladı. Kırmızı-siyahlı takımda Youla, tek forvet olarak hücum hattında yer alırken, diğer golcü oyuncu Mustafa Özkan orta alanda görev yapmasına rağmen Gençlerbirliği ataklarında Youla'ya destek verdi. 
     Konuk takım Parma'da ise ilk maçta sakatlığı nedeniyle forma giyemeyen golcü futbolcu Gilardino ilk 11'de sahaya çıktı. 
     
</TEXT>
</DOC>
