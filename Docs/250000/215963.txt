<DOC>
<DOCNO> 215963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun29.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Tarihi bir anla karşı karşıyayız" 
</HEADLINE>
<TEXT>

     KKTC Başbakanı Mehmet Ali Talat, Belçika Başbakan Yardımcısı ve Dışişleri Bakanı Louis Michel'i kabul etti. 
     Başbakan Talat, Cumhuriyetçi Türk Partisi CTP Genel Merkezi'ndeki kabulden önce yaptığı açıklamada ''tarihi bir anla karşı karşıya olduklarını'' belirterek, Kıbrıs Türk tarafının, Kıbrıs sorununun çözümü için elinden gelenin en iyisini yapacağını söyledi. 
     Görüşmede adadaki durumu anlatacaklarını ve pozisyonlarını dile getireceklerini kaydeden Talat, Türk tarafının sorunun çözmünde kararlı olduğunun altını çizdi. 
     Sorunu çözerek Avrupa Birliği üyeliğinde ve yeni bir Kıbrıs'ta kararlı olduklarını ifade eden Talat, Kıbrıs Türk halkının büyük bir çoğunluğunun çözüm ve AB üyeliği istediğini söyledi. Talat, ''Çözüm için elimizden gelenin en iyisini yapacağız'' dedi. 
     Talat, Belçika modeliyle ilgili bir soru üzerine, Belçika'nın tecrübesinden yararlanacaklarını ve Annan Planı'nda Belçika modelinin örnek alındığını kaydetti. 
     Michel de, görüş alışverişinde bulunacaklarını belirterek, ''Tarihi bir noktadayız. Umarız iyi bir anlaşma olur'' dedi. 
     Belçikalı Bakan, KKTC'deki temasları kapsamında, Barış ve Demokrasi Hareketi BDH Genel Başkanı Mustafa Akıncı ile de görüşecek. 
     
</TEXT>
</DOC>
