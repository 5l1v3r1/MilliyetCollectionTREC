<DOC>
<DOCNO> 244264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur13.html </URL>
<DATE> 2004/05/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Antalya'ya bu yıl turist yağıyor .. 
</HEADLINE>
<TEXT>

     Antalya'ya yılbaşından bu yana havayoluyla gelen turist sayısı 1 milyon 580 bin 229'a ulaştı. 
     AA muhabirinin Kültür ve Turizm İl Müdürlüğü'nden aldığı bilgiye göre, Antalya Uluslararası Havalimanı Dış Hatlar Terminali'nden dün 37 bin 774 turist giriş yaptı. 1-30 Mayıs arasında Antalya'yı 671 bin 224 turist ziyaret ederken, 1 Ocak-30 Mayıs arasında bölgeye gelen turist sayısı 1 milyon 580 bin 229'a ulaştı. 
     Bu rakamlarla Antalya'ya gelen turist sayısı, geçen yılın 1-30 Mayıs dönemine göre yüzde 78, 1 Ocak-30 Mayıs dönemine göre de yüzde 69 artış gösterdi. Antalya'ya geçen yılın 1-30 Mayıs döneminde, 398 bin 162 turist gelmişti. 
     Antalya Devlet Hava Meydanları İşletmesi DHMİ Müdürü Osman Serdar, AA muhabirine yaptığı açıklamada, Antalya Havalimanı'nda dün 374'ü dış hat olmak üzere 424 uçağın iniş ve kalkış yaptığını söyledi. 
     ''Dünyanın hiçbir havaalanında olmayan bir trafik artışıyla karşı karşıyayız'' diyen Serdar, şöyle konuştu 
     ''Geçen yıla göre yolcu sayımız yüzde 70 oranında arttı. Dün toplam 424 uçak iniş ve kalkış yaptı. Sezon müthiş gidiyor. Dünyanın hiçbir havaalanında olmayan bir artış yaşanıyor. Dünyada yıllık yüzde 70 trafik artışı gösteren bir havaalanı yok. 1999 yılında 2 milyon yolcu karşılayan Antalya Havalimanı, 2004 yılında 6 milyon yolcu hedefliyor. 5 yıl gibi bir süre içinde, yolcu ve uçak trafiği yüzde 300 oranında artan bir havaalanı olması mümkün değil.'' 
     
</TEXT>
</DOC>
