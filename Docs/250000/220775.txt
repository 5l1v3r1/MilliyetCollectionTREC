<DOC>
<DOCNO> 220775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo20.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Şampiyonluğu sonuna kadar kovalayacağız 
</HEADLINE>
<TEXT>

     Trabzonspor Teknik Direktörü Ziya Doğan, lig şampiyonluğunu ve şampiyonlar ligine katılma hakkını sonuna kadar kovalayacaklarını söyledi. 
     Ziya Doğan, Beşiktaş galibiyetini fazla büyütmenin bir anlamı olmadığını, önemli olanın bunun devamını sağlamak olduğunu belirterek, ''Bu sene en iyi şey neyse onu yapmaya çalışacağız. Matematiksel hesabı olan herşeyi sonuna kadar kovalayacağız'' dedi. 
     Kendisinin ve Trabzonspor'un teslimiyetçi bir yapıda olmadığını ve hedefleri için ellerinden gelen herşeyi yapacaklarını da ifade eden Doğan, şöyle konuştu 
     ''Öncelikle hedefimiz şampiyonlar ligine katılmak. Fenerbahçe'den 7 puan gerideyiz. Kentte de büyük özlem ve potansiyel var. Şampiyonluk iddiamız yok demek doğru değil. Gerçekçi de olmak lazım. Fenerbahçe, büyük bir avantaj yakaladı. Beşiktaş'da bir çöküntü içinde, ancak tek hedefleri lig kaldı. Beşiktaş gibi büyük takımlar, bu durumlarından kurtulabilirler. Bu takımların birbirleriyle yapacakları maç da var. Bizde en iyi sonuçları alıp, iddialı olmak istiyoruz.'' Volkan ve Romaschenko'nun yokluğunun Ankaragücü maçı öncesi kendisini düşündürdüğünü de vurgulayan Doğan, ''Kadro olarak alternatif oyuncu sıkıntısı çekiyorum. Şimdiden bu oyuncuların yerlerini nasıl dolduracağımızı düşünmeye başladık. Ankaragücü maçında elimizdeki malzemeyle en iyisini yapmaya çalışıyoruz'' diye konuştu. 
     
</TEXT>
</DOC>
