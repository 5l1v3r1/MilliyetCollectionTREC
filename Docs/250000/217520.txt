<DOC>
<DOCNO> 217520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur15.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da hava sıcaklığı gece eksi 31'e kadar düştü... 
</HEADLINE>
<TEXT>

     Soğuk hava ve kar yağışı nedeniyle Doğu ve Güneydoğu Anadolu ile Doğu Karadeniz'de çok sayıda karayolu ulaşıma kapandı. Bu bölgelerde toplam 4 bin 476 köyle de ulaşım sağlanamıyor. 
     Doğu Anadolu Bölgesi'nde 2 bin 115, Doğu Karadeniz Bölgesi'nde 1048 ve Güneydoğu Anadolu Bölgesi'nde 1313 olmak üzere toplam 4 bin 476 köy yolu ulaşıma kapalı bulunuyor. 
     Doğu Anadolu'da cumartesi günü başlayan ve aralıksız olarak 41 saat devam eden yoğun kar yağışı nedeniyle Erzurum'da 787, Kars'ta 291, Ardahan'da 146, Iğdır'da 41, Muş'ta 300, Bingöl'de 300 ve Tunceli'de ise 250 olmak üzere 2 bin 115 köy yolu ulaşıma kapalı bulunuyor. 
     Yetkililer, şu ana kadar köy yollarında yapılan karla mücadele çalışmasına 34 trilyon lira para harcandığını, son yağan karın maliyetinin ise 7.5 trilyon olduğunu kaydettiler. 
     Meteoroloji Bölge Müdürlüğü yetkilileri ise bölgede kar yağışının etkisini kaybettiğini belirterek, vatandaşları, buzlanma tehlikesine karşı uyardı. Hava sıcaklıklarında düşüşlerin yaşandığına dikkati çeken yetkililer, Erzurum'da gece hava sıcaklığının sıfırın altında 31 olarak ölçüldüğünü, bunun da mevsimin en soğuk gecesi olduğunu bildirdi. 
     Gece hava sıcaklıkları, eksinin altında olmak üzere Iğdır'da 3, Erzincan ve Kars'ta 17, Ardahan'da 21, Ağrı'da ise 19 olarak ölçüldü. 
     Kent merkezlerindeki kar kalınlığı ise Erzurum'da 110, Ardahan'da 32, Kars'ta 15, Ağrı'da ise 70 santimetre olarak ölçüldü. 
     Bölgede, yarından itibaren hava sıcaklıklarında 10 dereceye varan artışların yaşanacağı bildirildi. 
     Bu arada Erzurum-Artvin, Erzurum- Bingöl, Erzurum-Muş, Bingöl-Diyarbakır, Tunceli-Erzincan-Erzurum karayolları ulaşıma kapalı bulunuyor. 
     
     BİTLİS 
     Bitlis'te Köy Hizmetleri Müdür Yardımcısı Çetin Taşdemir, yaptığı açıklamada, ekiplerin, kar yağışı nedeniyle kapanan köy yollarını açmak için 24 saat çalıştıklarını söyledi. 
     Taşdemir, ''Şu an karayolları ekiplerinin çalışma yürüttüğü Mutki İlçesi'ne bağlı Kavakbaşı ve Meydan bölgesine giremiyoruz. Ayrıca merkeze bağlı Bölükyazı ve Çeltikli yolunda köy yollarına girmek için karayolları ekiplerinin çalışmalarının tamamlamasını bekliyoruz'' dedi. 
     
     DOĞU KARADENİZ 
     Doğu Karadeniz'de hafta sonu etkili olan kar yağışı nedeniyle 1048 köy yolu ulaşıma kapalı bulunuyor. 
     Artvin'de 125, Bayburt'ta 131, Giresun'da 318, Gümüşhane'de 160, Rize'de 150, Trabzon'da 164 olmak üzere toplam 1048 köyle ulaşım sağlanamıyor. 
     Köy Hizmetleri il müdürlüklerine bağlı 155 ekip, 18 kar makinesi, 113 greyder, 51 dozer ve 117 kamyonla yol açma çalışmalarını aralıksız sürdürüyor. 
     
     GÜNEYDOĞU 
     Güneydoğu Anadolu Bölgesi'nde Diyarbakır'da 350, Malatya'da 248, Siirt'te 230, Mardin'de 264, Batman'da 95 ve Şırnak'ta 126 olmak üzere kapalı olan toplam 1313 köy yolunun açılması için Köy Hizmetleri ekipleri çalışmalarını sürdürüyor. 
     
</TEXT>
</DOC>
