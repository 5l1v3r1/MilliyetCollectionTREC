<DOC>
<DOCNO> 203025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo18.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Alex'te mutlu sona ulaşacağız... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, yöneticiler Hakan Bilal Kutlualp ve Mahmut Uslu'nun Brezilya'da sürdürdüğü transfer çalışmalarının henüz sonuçlanmadığını kaydetti. 
     Cruzeiro takımında forma giyen Alex de Souza'nın yanı sıra görüştükleri bazı futbolcular için medyada yer alan transfer rakamlarının sadece Fenerbahçe'ye değil, Türk ekonomisine zarar verdiğini belirten Özdemir, Brezilya'dan oyuncu transferinin çok zor olduğunu vurguladı. 
     Bu zorluğu şu an sarı-lacivertli takımda forma giyen Fabio Luciano'nun transferinde gördüklerini kaydeden Özdemir, '' Brezilya'da çok güçlüklerle uğraş veren iki yöneticimiz Hakan Bilal Kutlualp ve Mahmut Uslu var. Mutlu sona ulaşmak için çalışmalar yapıyorlar. Brezilya'dan futbolcu transfer etmek pek kolay bir iş değil. Transfer sistemleri Avrupa'ya uymuyor. Bankacılık sistemleri zor. Daha hiçbir şey bitmiş değil. Ama görüşmeler sürüyor. İnşallah başaracağız ve Daum'un istediği Brezilya'daki bu oyuncuları getirmeye çalışacağız'' şeklinde konuştu. 
     Yurtiçinde ise Gaziantensporlu İbrahim Toraman, Gençlerbirliği'nden Serkan Balcı, Trabzonsporlu Gözdeniz ve İstanbulsporlu Mehmet Yozgatlı gibi isimleri her kulübün kendi takımında görmek isteyeceğine dikkati çeken Nihat Özdemir, ''Ancak bu futbolcuların sözleşmeleri kulüpleriyle sürüyor. Gençlerbirliği hem ligde hem UEFA'da iddialı. Trabzonspor ligde iyi futbol oynuyor ve iddiası sürüyor. Bunlara şimdi talip olmamız mümkün değil, sözleşmeleri var. Kulüp ilkeleri gereği doğru değil. Sezon bittiğinde uygun olursa yöneticileriyle görüşerek transfer etmek için her türlü çalışmayı yaparız'' diye konuştu. 
     
</TEXT>
</DOC>
