<DOC>
<DOCNO> 219075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko02.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta çifte indirim var ama fiyata yansımadı 
</HEADLINE>
<TEXT>

   KDV'de 10 puan, ithal ilaçta yüzde 10 indirim sağlayan düzenlemeler yürürlükte ama ilaç satışları eski fiyattan yapıldı 
   YILDIZ YAZIOĞLU Ankara 
   
   Sağlık Bakanlığı, ön hazırlık yapmadan ilaç fiyatlarında KDV oranını yüzde 18'den 8'e düşürüp, ithal ilaçlarda ortalama yüzde 10'luk indirim kararı alınca eczaneler karıştı. İlaç fiyatları k ğıt üstünde düştü ancak vatandaş, eczanelerde kutuda yazan fiyatı ödemek zorunda kaldı. 
   Bakanlar Kurulu'nun önceki gün Resmi Gazete'de yayımlanan kararı ile 3065 sayılı KDV Kanunu'nda, 1 Mart'tan itibaren geçerli olmak üzere değişiklik yapıldı. Böylece tıbbi ürünler ve ilaçtaki KDV yüzde 8'e indirildi. Ancak Sağlık Bakanlığı, yıllardır beklenen KDV indirimi için önceden Türk Eczacılar Birliği ve ilaç sektörünü koordine etmeyince vatandaşlara dün indirimli ilaç satılamadı. 
   
   Eczaneler zorlandı 
   Sağlık Bakanlığı, KDV'nin yanı sıra ithal ilaç fiyatlarında indirim sağlayacak olan İlaç Fiyat Kararnamesi'ni ise bugünden itibaren yürürlüğe koyma kararı aldı. Kararnamede, ithal ilaçlarda ortalama yüzde 14, fiyatı euro cinsi olan ilaçlarda ise ortalama yüzde 10 indirim yapılması kararlaştırıldı. 
   Kutu üzerindeki fiyata göre satış yapma durumunda olan eczacılar, indirim haberini alınca meslek örgütlerinden yardım istedi. Yazar kasalarında KDV oranlarını henüz düzeltmemiş olan eczacılar, ilaçları hangi hesapla satacağını şaşırdı. Ankara Eczacı Odası Başkanı Hilmi Şener, "İndirim memnuniyet verici ama şu anda uygulayamıyoruz. Süre verilmeden uygulamaya geçilmesi çok yanlış oldu" dedi. 
   
   Bakanlık İndirim eczacılara bildirildi    Sağlık Bakanı Recep Akdağ dünkü açıklamasında, hem yüzde 10 KDV indirimi hem de ithal ilaçlardaki yeni kur ayarlamasıyla ilaç fiyatlarında önemli düşüş olacağını söyledi. Sağlık Bakanlığı Müsteşar Yardımcısı Sebahattin Aydın ise, "Yerli ve yabancı ilaç fiyatları ayarlanıp Türkiye'deki tüm eczacı odalarına bildirildi. Bu değişiklikler daha önce zam getiriyordu. İlk kez indirim yapıldığı için etiket değiştirmek eczacılara biraz zor geldi. Vatandaşlar bugün eczanelerden ucuz ilaç isteme hakkına sahip. Eczacılar, etiketlerini değiştirmek zorunda" dedi. 
   
   Camel'e şimdilik zam gelmiyor    ÖTV düzenlemesinden sonra yüzde 12'lik zam öngörülen sigara fiyatlarıyla ilgili ilk açıklama Japan Tobacco'dan geldi. Camel, Winston gibi sigaraları üreten Japan Tobacco Dış İlişkiler Sorumlusu Mehmet Ali Yula zam düşünmediklerini belirtip "Ürünlerimiz aynı fiyattan satılmaya devam edecektir" dedi. Bu arada Maliye Bakanı Kemal Unakıtan, ÖTV artışı sonrası sigaraya zam gelip gelmeyeceğinin şirketlerin satış politikalarına bağlı olduğunu belirterek, "Biz vergileri artırdık, özel sektöre, Tekel'e 'zam yapın veya yapmayın' diyemeyiz" dedi. 
   
   Tekstilde KDV indirimine orta yol    ANKARA Milliyet 
   Tekstilde KDV'nin yüzde 18'den yüzde 8'e çekilmesiyle ilgili çeşitli çalışmalar olduğunu belirten Devlet Bakanı Kürşad Tüzmen, "Ara oran olabilir" dedi. 
   Tüzmen, "81 İlden Sınırların Ötesine" adlı Türkiye'deki illerin ihracat rakamını artırmayı amaçlayan projenin tanıtım toplantısına katıldı. Toplantının ardından soruları yanıtlayan Tüzmen, "Vergi aşağıya doğru indirildiğinde ihracatçıya çok daha fazla faydası olacak. Maliye Bakanlığı da çalışma yapıyor. Daha orta bir rakama da inebilir. Daha sonuçlanmadı" dedi. 
   
   
</TEXT>
</DOC>
