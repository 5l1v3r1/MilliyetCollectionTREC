<DOC>
<DOCNO> 232181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy05.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimlerde bir bunu görmemiştik 
</HEADLINE>
<TEXT>
   'Oy ver, işi al' protokolü 
   Osmaniye'nin Sumbas ilçesinin Belediye Başkanı Güvel'in, oya karşılık iş vereceğine dair imzaladığı protokol şans eseri ele geçti 
      YÜKSEL EKER Adana DHA 

   
   Osmaniye'nin 2320 nüfuslu Sumbas ilçesinin CHP'li Belediye Başkanı Necati Güvel'in seçim öncesinde bazı kişilere oy vermeleri karşılığında iş vaadinde bulunduğu ve bu vaadini sözleşmeyle kayıt altına aldığı iddia edildi. Güvel, soruşturma açılan olayın siyasi komplo olduğunu savundu. 
   Güvel iddiaya göre, seçim öncesi işsiz olan iki çocuk babası Hasan Davutluoğlu 43 ile sözleşme imzaladı. Arif Coşkuner 28 ile Mehmet Ziyanoğlu'nun 35 şahit olarak imza attığı, "Oy vermek için protokol ve senettir" yazılı metinde, Davutluoğlu'nun, kendisiyle birlikte annesi, babası ve kardeşinin oyunu vermesi karşılığında, Güvel'in seçimi kazanması durumunda belediyede kadrolu işe alınacağı belirtildi. Anlaşmada Güvel'in vaadini yerine getirmemesi durumunda 7 milyar lira vereceği de kaydedildi. 
   Davutluoğlu, sözleşmeyi şahit olarak imza atan eniştesi Coşkuner'e verdi. Ancak Coşkuner'in cüzdanıyla birlikte kaybettiği sözleşme yerel Gelenek gazetesine ulaştı. Gazetenin yayını üzerine seçimde 351 oy alan AKP adayı Gürcan Farız savcılığa suç duyurusunda bulunarak seçimin iptalini istedi. Savcılığa ifade verdiğini belirten Ziyanoğlu, "Sözleşmeye arkadaşım Arif'le birlikte imza attık" dedi. 
   
   'Kimseyi ilgilendirmez' 
   Oy kullanan 1756 seçmenin 585'inin oyuyla seçimi kazandığını kaydeden Güvel ise, "Böyle bir belge imzaladınız mı " sorusuna "Elbette değişik vaatlerimiz var, ama bahsedilen şeyi görmeden bir şey diyemeyiz. Belge sahte olabilir, önümüze getirdiklerinde gerekli cevabı vereceğiz" yanıtını verdi. Güvel, "Zaten bahsi geçen arkadaşların yakını benim meclis üyem. Böyle bir vaade gerek yok" dedi. İş umuduyla bekleyen Davutluoğlu da, "Bu olay Belediye Başkanı'yla benim aramdadır. Kimseyi ilgilendirmez" demekle yetindi. 
   
   
   
   
</TEXT>
</DOC>
