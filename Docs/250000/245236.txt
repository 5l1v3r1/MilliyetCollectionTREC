<DOC>
<DOCNO> 245236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun16.html </URL>
<DATE> 2004/06/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kıbrıs Raporu Yunan basınında Hiçbir konuda anlaşamadık 
</HEADLINE>
<TEXT>

     BM Genel Sekreteri Kofi Annan'ın Kıbrıs raporu ile Rum yönetimi lideri Tasos Papadopulos'un Annan ile görüşmesi, Yunan basınında geniş yer buldu. 
     Yunan basını, New York'ta dün bir araya gelen Annan ile Papadopulos'un hiçbir konuda uzlaşamadığı ve görüşmenin soğuk geçtiğini kaydetti. 
     Katimerini gazetesi, ''Annan, Kıbrıslı Türklerin desteklenmesini istedi. Genel Sekreter'in raporu Verheugen'i tatmin etti'' başlıklı haberinde, Annan-Papadopulos görüşmesinin ''ağır bir ortamda'' geçtiğini bildirdi. Annan'ın, Rum liderinden, Kıbrıslı Türklere yönelik ekonomik engellerin kaldırılması yönündeki talepleri desteklemesini istediği kaydedilen haberde, ABD ile AB Komisyonu'nun genişlemeden sorumlu üyesi Günter Verheugen'in Genel Sekreter'in Kıbrıs raporundan tatmin olduğu da belirtildi. 
     To Vima gazetesi, ''Annan ile Papadopulos hiçbir noktada anlaşamadı'' başlıklı haberinde, tarafların bir tek ''Kıbrıs'ta çözüm yolunda yeni bir girişimde bulunmak için zamana ihtiyaç olduğu'' konusunda aynı düşünceyi paylaştıklarını yazdı. Gazete, Papadopulos'un, yarım saat süren görüşmede, planda hangi noktalarda değişiklik istediğini dile getirmediğini, sadece iki toplumlu, iki bölgeli federasyon çözümünde ısrar ettiğini kaydetti. To Vima, Rum liderinin, Kıbrıslı Türklerin izolasyonuna son verecek önlemler konusunda Annan ile görüş birliğine varamadığını, Kuzey Kıbrıs'taki havaalanları ile limanların açılmasına yönelik düşüncelere ise karşı çıktığını bildirdi. 
     ''Annan, işgal topraklarındaki kısıtlamaların kaldırılmasını istedi'' başlığını kullanan Apoyevmatini gazetesi, BM Genel Sekreteri'nin Papadopulos'a, ''böyle bir girişimin Kıbrıslı Rumların Kıbrıslı Türklere yardım eli uzattıklarını ortaya koyacağını'' söylediğini belirtti. 
     Elefteros Tipos gazetesi, ''Çözüm ümidi BM'ye bağlı'' başlıklı haberinde, Rum yönetiminin, ABD, AB ve BM'nin ''saldırılarından'' sonra raporun BM Güvenlik Konseyi tarafından benimsenmemesini ümit ettiğini yazdı. Haberde, Papadopulos'un Annan ile görüşmesinden sonra, ''çözüm ümidinin BM'ye bağlı olduğunu, rapora ilişkin tezini ise yazılı olarak açıklayacağını'' ifade ettiği belirtildi. 
     Ethnos gazetesi, ''Kıbrıs donduruluyor'' başlıklı haberinde, adadaki referandum sonuçlarından sonra ilk kez bir araya gelen Annan ile Papadopulos'un Kıbrıs konusundaki tezlerinin birbirine tamamen ters olduğunu kaydetti. Gazete, Genel Sekreter'in, planın reddedilmesinden Papadopulos'u sorumlu tuttuğuna, yeni bir çözüm girişiminin şimdilik ufukta görünmediğine de işaret etti. 
     ''Sivri ifadelerle soğuk görüşme'' başlığını kullanan Elefterotipiya gazetesi de Annan ile Papadopulos'un, soğuk geçen görüşmelerinde, ''bir tek hiçbir konuda anlaşamadıkları konusunda anlaşmaya vardıkları'' yorumunu yaptı. 

     
</TEXT>
</DOC>
