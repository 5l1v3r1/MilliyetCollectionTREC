<DOC>
<DOCNO> 244786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo29.html </URL>
<DATE> 2004/06/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Malatyaspor, Aykut Kocaman ile sözleşme imzaladı... 
</HEADLINE>
<TEXT>

     Malatyaspor Kulübü, Teknik Direktör Aykut Kocaman ile sözleşme imzaladı. 
     Kulüp Başkanı Hikmet Tanrıverdi, Malatyaspor Kulübü İdari Binası'nda sözleşme imzalanması amacıyla düzenlenen törende, Malatyaspor'u kurumsallaştırmak ve UEFA kriterlerine getirme noktasında başlattıkları çalışmaların sürdüğünü söyledi. 
     Tüm çalışmaları arkadaşlarıyla birlikte yaptıklarını, önlerine 3 yıllık bir hedef koyduklarını anlatan Tanrıverdi, hedeflerinin tüm teknik altyapı problemlerini bitirip sürekliliği yakalayacak bir takım ile ekonomik kriterleri yakalayacak bir sistem oluşturmak olduğunu belirtti. 
     Aykut Kocaman ile anlaştıkları için mutlu olduklarını ifade eden Tanrıverdi, şöyle dedi 
     ''Muhammet Hanifi ve Mithat ile yeniden anlaşmayacağız. Fazlı, Kayseri Erciyesspor ile anlaştı. Yabancı oyuncu durumu nedeniyle kaleci Miloşevski ile de yeniden anlaşmayabiliriz. İstanbulspor'dan Saidou ile anlaşma noktasına geldik. Saidou çok önemli bir oyuncu ve takıma katkı sağlayacağına inanıyoruz. Petkov'un transferi konusunda Fenerbahçe'deki durumunun netleşmesi lazım. Oradaki durumu netleştikten sonra ilgileneceğiz.'' Kocaman ise çok çalışacaklarını ve ellerinden gelen gayreti göstereceklerini vurgulayarak, geçen yıl Malatyaspor'un rakiplerinin bir hafta sonra İstanbulspor'un rakibi olduklarını, bu nedenle rakiplerini izlerken, Malatyaspor'u da takip etme imkanının olduğunu kaydetti. 
     Daha sonra Kocaman ile 2 yıllık sözleşme imzalandı. 
     
</TEXT>
</DOC>
