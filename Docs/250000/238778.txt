<DOC>
<DOCNO> 238778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun38.html </URL>
<DATE> 2004/05/10/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Hoon İşkence fotoğrafları gerçek olmayabilir 
</HEADLINE>
<TEXT>

     İngiltere Savunma Bakanı Geoff Hoon, Daily Mirror gazetesi tarafından yayımlanan Iraklı mahkumlara işkence fotoğraflarının sahte olabileceğini öne sürdü. 
     Parlamento'da konuşan Hoon, Irak'taki İngiliz güçlerinin Iraklılara yaptıkları öne sürülen kötü muameleyle ilgili diğer iki şikayetin ise halen incelenmekte olduğunu ve tutuklamayla sonuçlanabileceğini açıkladı. Bu iki vakada ilerleme sağlandığını ve pek yakında gerekli adımın atılabileceğini belirten Hoon, Daily Mirror gazetesi tarafından yayımlanan fotoğrafların ise ''gerçek olmayabileceğini'' savundu. 
     Hoon, fotoğrafların bir cemse kasasında çekildiğine dair iddialara dikkat çekerken, bu tür araçların işkencenin yapıldığı öne sürülen dönemde Irak'ta olmadıklarını söyledi. Bu nedenle soruşturmanın derinleştirilerek sürdürüldüğünü belirten Hoon, Kızılhaç'ın İngiliz güçlerinin Iraklılara kötü muamele yaptığına dair iddialarının soruşturulmakta olduğunu bildirdi. 
     İşkence iddialarına ilişkin raporun halen bütün yönleriyle ordunun hukuk birimi tarafından ele alındığını kaydeden Hoon, Kızılhaç'ın mahkumların başlarına çuval geçirilmesiyle ilgili kaygılarını da haklı bulduklarını ve uygulamanın geçen Eylül ayında sona erdirildiğini belirtti. Hoon, ''Kızılhaç'ın İngiliz askerinin yaklaşımından genel olarak tatmin olduğunu söyleyebiliriz. Kuruluş, şartları bayağı iyi buluyor'' dedi. 
     Soruşturmanın birkaç hafta sürebileceğini de belirten Hoon, herhangi bir kötü muameleye uğradığı ortaya çıkan bütün Iraklılardan özür dileyeceğini bildirdi. 
     
</TEXT>
</DOC>
