<DOC>
<DOCNO> 233305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/dunya/adun.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ KURTARIŞ 
</HEADLINE>
<TEXT>

   İngiliz polisi, aşırı İslamcı teröristlerin Old Trafford'da oynanacak Manchester United - Liverpool karşılaşması sırasında 10 intihar saldırısı düzenlemeyi planladığını ortaya çıkardı 
      Nevsal Elevli 

   
   İngiliz güvenlik teşkilatları Scotland Yard, MI5 ve telefonları dinleyen istihbarat birimi GC-HQ'nun, Amerikan Ulusal Güvenlik Ajansı'nın NSA da yardımıyla yürüttüğü operasyon sonucunda, El Kaide'nin 11 Eylül saldırılarına benzer bir şekilde dünyada büyük bir sansasyon yaratacak ve Manchester'da binlerce kişinin ölümüne yol açacak bir katliamı önlediği ileri sürüldü. 
   İngiliz gazeteleri, operasyonla dünyanın en ünlü statlarından Manchester'daki Old Trafford'da yapılacak büyük bir terör eyleminin son anda önlendiğini bildirdiler. Haberlere göre, cumartesi günü Old Trafford'da yapılacak Manchester United - Liverpool lig maçına sızarak intihar eylemi yapmaya hazırlanan 3'ü Kuzey Iraklı Kürt, 7'si Faslı 10 kişi önceki gün gözaltına alındı. 
   10 zanlı önceki gün Manchester kenti ve civarında 400 polis tarafından 7 ayrı adrese yapılan baskınlarda ele geçirildi. 
   Zanlıların Manchester'daki olası hedefleri arasında İngiltere'nin en büyük iki alışveriş merkezi olan Trafford Centre ya da Arndale'in da olduğu ileri sürüldü. 
   Aşırı İslamcı örgütlerle bağlantıları oldukları söylenen zanlıların, 67 bin kişilik stadın değişik yerlerine bilet aldıkları ve böylece azami tahribat yapmayı planladıkları belirtildi. Basına açıklama yapan bir polis yetkilisi, "Bu saldırı önlenmeseydi binlerce kişi ölürdü" dedi. Maçın TV'den naklen verilecek olmasını dünya çapında propaganda unsuru olarak kullanmayı hedefleyen zanlılardan Kürt kökenli olanların yakalanmadan önce çalıştıkları restoranın sahibine Marmarisli olduklarını söyledikleri belirtildi. 
   
   'Koca kulak' devrede 
   Zanlıların yaptıkları telefon görüşmelerinin "Echelon" sistemiyle dinlendiği ve takip edildikleri kaydedilirken operasyonun, lider konumunda olduğu söylenen kişinin Manchester'a gitmesi üzerine başlatıldığı bildirildi. 
   Manchester United yönetimi, intihar eylemi iddialarıyla ilgili hiçbir delil ve işaret bulunmadığına dikkat çekti. Ancak gözlemciler, seyirci kaybından korkan kulübün böyle bir açıklama yapmasının doğal olduğunu ifade ettiler. 
   
   18 milyar dakika 'alo' dinlendi... 
   DIŞ HABERLER SERVİSİ 

   
   Terörizme karşı mücadelenin eksenine "telefon dinleme"nin oturduğu bildirildi. Fransa'nın saygın gazetelerinden Le Monde'un haberine göre, dünya çapında telefon konuşmalarının dinlenmesi, başta El Kaide olmak üzere, terörist grupların izlenmesi, düzenledikleri saldırıların faillerinin bulunması ve yeni saldırıların önlenmesinde istihbarat servislerinin gözde enstrümanı haline geldi. 11 Eylül'den sonra telefon konuşmalarının dinlenmesi sayesinde üçü Endonezya ve Suudi Arabistan'da, üçü de Avrupa başkentlerinde olmak üzere 6 "büyük" saldırı önlendi. Bu sayede İngiltere, İtalya, Fransa ve Hollanda'da terörist şebekeler çökertildi. Avrupalı istihbarat servislerinin ortak operasyonu sonucunda geçen yıl Pakistan'da El Kaide'nin 3 numaralı adamı Halid Şeyh Muhammed yakalandı. 
   
   ABD, yüzde 10'unu dinliyor 
   ABD'de Ulusal Güvenlik Ajansı NSA , dünya çapında 6 yerde kurulu merkezden oluşan Echelon sistemi sayesinde tüm konuşmaların yüzde 10'unu dinlerken, Avrupa'daki istihbarat servisleri daha ziyade "hedef" kişilerin konuşmalarını dinliyor. 2003'te tüm dünya çapında 180 milyar dakika telefon görüşmesi yapıldığı göz önüne alındığında NSA, 18 milyar dakika telefon dinliyor. İstihbarat uzmanları asıl zorluğun dinlenen telefon konuşmalarının tercüme ve analiz edilmesinde yattığını söylüyorlar. NSA'da 2 bin tanesi tercüman, toplam 30 bin kişi çalışıyor. Tercümanlar, 115 dilde tercüme yapıyor. Ancak elde edilen bilgilerin, harekete geçebilecek düzeyde olgunlaşması ise kimi zaman çok uzun süre alıyor. 
   
   
</TEXT>
</DOC>
