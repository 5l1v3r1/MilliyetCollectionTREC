<DOC>
<DOCNO> 225902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo36.html </URL>
<DATE> 2004/03/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gençlerbirliği'nden Ümit İlk yarıdaki oyunumuzla turu geçebilirdik 
</HEADLINE>
<TEXT>

     Futbolda UEFA Kupası 4. turunda İspanya'nın Valencia takımına elenen Gençlerbirliği, Türkiye'ye üzgün döndü. 
     Takım Kaptanı Ümit Bozkurt, UEFA Kupası'nda Valancia karşısına çıkana dek çok güçlü rakipleri elediklerini dile getirerek, ''İlk yarıda oynadığımız futbolla turu geçebilirdik ancak olmadı. Çok üzgünüz'' dedi. 
     Girdikleri gol pozisyonlarını değerlendiremediklerini ifade eden Ümit, ''Eğer bu pozisyonları değerlendirebilseydik turla dönebilirdik. Artık önümüze bakacağız'' diye konuştu. 
     Golcü oyuncu Veysel ise Valencia deplasmanına çok umutlu gittiklerini ifade ederek, ''Tur atlayacağımıza inanıyorduk ama olmadı. Buraya kadarmış. Artık lige döndük. Prestij açısından iyi bir şekilde ligi bitirmek istiyoruz'' diye konuştu. 
     Baki Mercimek de Valencia'nın çok güçlü bir takım olduğunu belirterek, ''Çok iyi bir oyun ortaya koydular ve mağlup olduk. Bundan sonraki hedefimiz lig ve Türkiye Kupası'nda başarılı sonuçlar almaktır'' dedi. 
     
</TEXT>
</DOC>
