<DOC>
<DOCNO> 247631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/dunya/adun.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı seçmenden sandığa tepki golü 
</HEADLINE>
<TEXT>


Dört gün süren Avrupa Parlamentosu seçim maratonu dün sona erdi. Halk sandığa Avrupa Futbol Şampiyonası karşılaşmaları kadar ilgi göstermedi 

Güven Özalp Brüksel 


Genişlemiş Avrupa Birliği'nin yeni parlamentosnunun 732 üyesinin belirlenmesi için dört güne yayılan seçim maratonunda son nokta dün koyuldu. Sayıları 14 bin 670 olarak belirlenen adaylar rakiplerinden çok, seçmenin ilgisizliği ve tepki oylarıyla mücadele etti. Seçimlerin düzenlendiği 25 ülkede iktidarda olup da kan kaybetmeyen parti sayısı oldukça az olurken yeni üyelerde Avrupa fikrine şüpheyle bakan partilere yönelik destek oranı dikkat çekti. AP genelindeki siyasi tabloda ise radikal bir değişiklik oluşmadı. Hıristiyan Demokratlar bu seçimler sonrasında da AP'nin en geniş grubu olma özelliklerini korudular. 
Irak, Türkiye ve ekonomik göstergelerin en önemli tartışma konularını oluşturduğu Avrupa seçimlerinde tüm AB hükümetlerinin korkusunu Avrupalı seçmenin izlenen politikalardan hoşnutsuzluğunu tepki oyu olarak göstermesi oluşturuyordu. Bu korku çeşitli dozlarda gerçeğe dönüştü. Özellikle Almanya, İngiltere, Fransa, İtalya ve Avusturya'nın da aralarında bulunduğu bazı AB ülkelerinde iktidar partileri ağır yenilgiye uğradılar. 
Benzer bir eğilim yeni üyelerden bazılarında da hissedildi. İktidardaki partilerin seçmen tarafından ödüllendirildikleri ülkelerin başını ise Yunanistan, İspanya, Hollanda ve İsveç çekti. Seçmenin verdiği tepki oyları AP'deki koltuklar açısından manzarayı fazla değiştirmedi. 
Yeni üyelerin bazılarında Avrupa karşıtları, Avrupa yandaşlarının önüne geçti. Bu da genişlemenin hemen ertesinde AB'nin geleceği açısından ciddi bir sorunun ilk işareti olarak kayda geçti. 




</TEXT>
</DOC>
