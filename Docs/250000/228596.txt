<DOC>
<DOCNO> 228596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun21.html </URL>
<DATE> 2004/04/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kıbrıs'ta referandum, anayasaya aykırı mı 
</HEADLINE>
<TEXT>

     KKTC Anayasa Mahkemesi, Cumhurbaşkanı Rauf Denktaş'ın, hükümetin hazırladığı ve meclisin de onayladığı, Annan planını referanduma sunmayı öngören referandum yasasının ''anayasaya aykırı olup olmadığı'' yönündeki talebini görüştü. 
     Yüksek Mahkeme Başkanı Taner Erdinel başkanlığındaki Metin Hakkı, Nevver Nolan, Mustafa Özkök ve Seyit Bensen'den oluşan Yüksek Mahkeme yargıçları, Anayasa Mahkemesi göreviyle toplandı. 
     Başsavcı Akın Sait, Cumhurbaşkanlığı adına, avukat Ali Fevzi Yeşilada da meclisi temsilen toplantıya katılarak görüşlerini sundu. 
     Toplantıda, Başsavcı, referandum yasasının anayasaya aykırı olduğu görüşünü belirterek, ''anayasaya göre bir anayasa maddesini veya anayasanın tümünün değiştirilebilmesi için, öncelikle yasama meclisinde 10 milletvekilinin önerisi ile üçte iki milletvekilinin oyu gerektiğini'' kaydetti. 
     Bu şartların yerine getirilmediğini ifade eden Başsavcı, bu şartlar yerine getirilmediği ve referandum yasasında anayasal değişiklikler bulunduğu için anayasasaya aykırı olduğu görüşünü savundu. 
     Toplantıya Meclis'i temsilen katılan avukat Ali Fevzi Yeşilada ise referandum yasasında, ''anayasaya bir aykırılık olmadığını, çünkü bir anayasa değişikliğinin söz konusu olmadığını, yeni bir devlet oluşturma çalışması bulunduğunu'' iddia etti. 
     Her iki tarafın da görüşlerini dinleyen Anayasa Mahkemesi, toplantıyı, karar için süresiz ertedi. Anayasa Mahkemesi'nin, konuyla ilgili görüşünü en erken zamanda açıklayacağı belirtildi. 
     Cumhurbaşkanı Denktaş, referandum yasasının anayasaya aykırı olup olmadığı yönünde Anayasa Mahkemesi'nin görüşünü sormuştu. 

     
</TEXT>
</DOC>
