<DOC>
<DOCNO> 238577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko02.html </URL>
<DATE> 2004/05/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Dünya Bankası Doların yükselmesi biraz da uluslararası piyasalara bağlı 
</HEADLINE>
<TEXT>

     Dünya Bankası Türkiye Temsilcisi, Andrew Vorkink, ''Türkiye'nin, ekonomik stabilitesi tamamen sarsılmaz duruma geldiğinde faiz dışı fazla düşürülebilir'' dedi. 
     A.A muhabirin sorularını yanıtlayan Vorkink son günlerde kurlarda yaşanan yükselişi sadece iç nedenlerde bağlamamak gerektiğini, bunun biraz da uluslararası piyasalardan kaynaklandığını söyledi. 
     Andrew Vorking, dolar-euro paritesine bakıldığında yüzde 5 oranında artış olduğunu kaydederken, Amerikan Merkez Bankası'nın FED faiz oranlarını yükseltmesinin söz konusu olduğunu hatırlattı ve bütün bunların kur üzerinde etkisi olduğunu kaydetti. 
     
     FAİZ DIŞI FAZLANIN DÜŞÜRÜLMESİ 
     Vorkink, faiz dışı fazla oranın düşürülmesinin tamamen zamana bağlı olduğunu ifade ederek, şunları söyledi 
     ''Çünkü faizler düşmeye başladı, kamunun borcu da düşmeye başlarsa Türkiye mali açıdan rahatlar ve manevra yapabilme kapasitesine sahip olur. Zaman çok önemli, bir yıl, iki yıl, üç yıl zaman uygun düşerse borcu azaldığında Türk ekonomik stabilitesi tamamen sarsılmaz duruma geldiğinde faiz dışı fazla düşürülebilir.'' Son iki yıla bakıldığında Türkiye ekonomisindeki gelişmelerin pozitif olduğunu da vurgulayan Vorkink, ''Enflasyon, faizler düşüyor, büyüme geçen yıl yüzde 5.8 oldu. Cari açık genel olarak Türk ekonomisiyle orantılı olarak gidiyor'' diye konuştu. 
     
</TEXT>
</DOC>
