<DOC>
<DOCNO> 233270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur33.html </URL>
<DATE> 2004/04/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Danıştay'da 5. Daire Başkanlığı'na Turan Falcıoğlu seçildi 
</HEADLINE>
<TEXT>

     Ender Çetinkaya'nın Danıştay Başkanı olmasıyla boşalan 5. Daire Başkanlığı'na Turan Falcıoğlu seçildi. 
     Danıştay Genel Kurulu'nda bugün yapılan seçimde, başkanlık için 8. Daire Üyesi Turan Falcıoğlu ile 11. Daire Üyesi Yurdagül Dinçsoy yarıştı. 
     Seçim sonucunda Falcıoğlu, Danıştay 5. Daire Başkanı oldu. 
     
     
     FALCIOĞLU'NUN ÖZGEÇMİŞİ 
     Turan Falcıoğlu, 1944 yılında Sungurlu'da doğdu. Çorum Lisesi'ni bitiren ve Ankara Üniversitesi Hukuk Fakültesi'nden mezun olan Falcıoğlu, Danıştay Yardımcısı unvanıyla mesleğe başladı. 
     Zonguldak ve Adana idare mahkemesi başkanlığı, Bursa ve İstanbul bölge idare mahkemesi başkanlığı görevlerinde bulunan Falcıoğlu, 1995 yılında Danıştay Üyeliği'ne seçildi. 
     Bir süre Danıştay Sekreterliği görevinde de bulunan Falcıoğlu, evli ve iki çocuk babası. 
     
</TEXT>
</DOC>
