<DOC>
<DOCNO> 213732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo04.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen ile Ülkerspor yarın 49. kez karşılaşacak 
</HEADLINE>
<TEXT>

     Türkiye Basketbol Ligi'nde gözler yarın yapılacak müessese derbisine çevrildi. Şampiyonluğun en büyük adayları olan Efes Pilsen ile Ülkerspor, yarın ligde 49. kez karşı karşıya gelecek. 
     Ülkerspor'un ligde mücadele etmeye başladığı 1993-94 sezonundan itibaren 2 ekip arasında yapılan 48 maçın 30'unu lacivert-beyazlılar, 18'ini de turuncu-yeşilliler kazandı. 
     2 takım arasında yapılan 48 maçta Efes Pilsen, toplam 3 bin 711, Ülkerspor ise 3 bin 614 sayı attı. 
     
     NORMAL SEZONDAKİ MAÇLAR 
     Efes Pilsen, hem play-off, hem de normal sezon maçlarında rakibine üstünlük kurdu. 
     Lacivert-beyazlıların Ülkerspor'a ligde normal sezon maçlarında 14'e 7, play-off maçlarında da 16'ya 11 galibiyet üstünlüğü bulunuyor. 
     Müessese kulüplerinin rekabetinde Efes Pilsen en farklı skorlu galibiyetini 1995-96 sezonunda 28 sayı farkla 93-65 , Ülkerspor ise 1998-99 sezonunda 26 sayı farkla 88-62 elde etti. 
     2003-04 sezonunun ilk yarısında yapılan maçı Efes Pilsen, 94-72 kazanmıştı. 
     
     ATAMANLI ÜLKER, EFES PİLSEN'E KARŞI 
     Efes Pilsen'in altyapısında ve A takımında antrenörlük yapan Ergin Ataman, Ülkerspor'un başında ilk kez eski takımına rakip oldu. 
     Ataman, 2001 yılının kasım ayında Efes Pilsen'den ayrıldıktan sonra yerine başantrenörlüğe getirilen yardımcı antrenörü Oktay Mahmuti ile yarın kozlarını paylaşacak. 
     Bu arada Naumoski, İbrahim ve Arda da eski takımları Efes Pilsen'e karşı yeni takımları Ülkerspor'un galibiyeti için mücadele edecekler. 
     
</TEXT>
</DOC>
