<DOC>
<DOCNO> 220865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy05.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güldünya'lar ölmesin' 
</HEADLINE>
<TEXT>

   Ankara'da Dışişleri Bakanı Gül'le bir araya gelen 'AB troykası', Kadınlar Günü'nde Türkiye'yi uyardı Töre cinayetlerini engellemek için Türk Ceza Kanunu'ndan indirimleri kaldırın 
      UTKU ÇAKIRÖZER, ABDULLAH KARAKUŞ Ankara 

   
   Avrupa Birliği AB Troykası'nın Ankara'da verdiği olumlu mesajlar, Dışişleri koridorlarında "AB aralıkta tamam diyecek ve Türkiye'yle görüşmeleri başlatacak" yorumlarına neden oldu. Güldünya Tören örneğini veren AB heyeti, Türkiye'de kadınların töre cinayetine kurban gitmesinin engellenmesi için TCK'da "töre indirimi" olarak bilinen ceza indirimlerinin kaldırılmasını istedi. 
   AB Dönem Başkanı İrlanda'nın Dışişleri Bakanı Brian Cowey, haziranda dönem başkanlığını üstlenecek Hollanda'nın Dışişleri Bakanı Ben Bot, AB Komisyonu'nun Genişlemeden Sorumlu yetkilisi Günter Verheugen ile Dış Politika ve Güvenlik'ten Sorumlu yetkilisi Javier Solana'dan oluşan "AB Troykası", dün Başbakan Recep Tayyip Erdoğan ve Dışişleri Bakanı Abdullah Gül'le görüştü. 
   
   Gecikmeden başlayacak 
   Önce Gül'ü ziyaret eden heyet, "Kopenhag'da verdiğimiz sözü tutacağımızdan emin olun" mesajı verdi. Bir açıklama yapan Cowey, "siyasi kriterlerin yerine getirilmesi durumunda Türkiye'yle görüşmelerin gecikmeden başlaması yönünde verdiğimiz söze bağlı olduğumuzu, yeniden güçlü bir biçimde teyit ettik" dedi. Verheugen de, Türkiye 'tampon bölge" olsun tartışmalarına "Kim ne derse desin, Türkiye için yıl sonunda adil bir karar alınacak" diyerek karşı çıktı. Bir Türk yetkili ise, "Troyka açıkça söylemiyor ama, AB artık Türkiye'yle ilgili kararını vermiş görünüyor. Kıbrıs konusundaki açılımımız sonrasında bu iş bitmiş gibi. Aralık'ta müzakerelere başlama kararı alacakları izlenimini edindik" yorumunu yaptı. 
   Reformları öven AB heyetinin, yasaların uygulanması ve insan hakları ihlallerinin daha da azaltılması uyarılarına ise Gül, şöyle yanıt verdi "Seçimlerden sonra yeni bir anayasa değişikliği paketi getireceğiz. Uygulamadan kaynaklanan eksikliklerin tümünü de yıl sonuna kadar gidermeye kararlıyız." 
   Verheugen de, görüşmede Kıbrıs'ta varılacak bir anlaşmanın sonradan değiştirilmemesi için garanti isteyen Gül'e, "Ciddiye alıyoruz. Anlaşma AB ile uyumlulaştırılacaktır" diye karşılık verdi. Ancak AB, Türkiye'nin "Anlaşma tüm AB üyelerinin parlamentolarınca onaylansın" talebine ise soğuk yaklaştı. 
   Heyet daha sonra Başbakanlığa geçerek Erdoğan'la bir araya geldi. Türkiye'nin Kıbrıs sorununun çözümü yönünde adımlar attığını dile getiren Erdoğan, "Aynı tavrı karşı taraftan da bekliyoruz. Rumlar işi zorlaştırıyor. Yoksa çözüm çıkmaza girer" diyerek AB'nin devreye girmesini istedi. Verheugen de, "AB elinden geleni yapacak. Hukukçularımız da bir araya gelerek çözüm önerileri üretsinler" dedi. 
   
   
   
</TEXT>
</DOC>
