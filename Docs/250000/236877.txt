<DOC>
<DOCNO> 236877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko14.html </URL>
<DATE> 2004/05/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Babacan Cari açık finanse edilebiliyorsa sorun yok 
</HEADLINE>
<TEXT>

     Devlet Bakanı Ali Babacan, ''Net borç ödeyicisi olmak istiyoruz, kullandığımızdan daha fazlasını ödeyelim istiyoruz'' dedi. 
     Babacan, şu ana kadar kullanılan borçtan daha fazlasının ödendiğini, bunun devam etmesini istediklerini söyledi. 
     IMF ile 2004 sonrası ilişkilere yönelik soru üzerine ise Babacan, şöyle konuştu 
     ''Bu tür ilişkilerde artık olgunluk dönemine girmek zorundayız. İlişkilerin doğal sürecinde devam etmesi lazım. 184 üye ülke var. IMF'ye nedense özel önem atfediliyor. Bir çok ülke IMF ile çalışıyor. IMF, ABD'yi eleştiriyor işte bütçe açığı veriyorsunuz diye. ABD Merkez Bankası Başkanı'nı uyarıyorlar, eğer faizi yükseltecekseniz önceden haber verin diye. Onlar da o öneriyi dikkate alıp, ona göre açıklamalarda bulunuyorlar. Artık bunlara alışmak lazım, daha olgun yaklaşmak lazım.'' Babacan, 2004 sonrası için Dünya Bankası Başkanı'nın, ''IMF'den gelecek kaynak var. Türkiye IMF ile devam etmezse şaşarım'' şeklindeki görüşünün hatırlatılması üzerine, ''Biz net borç ödeyicisi olmak istiyoruz. Kullandığımızdan daha fazlasını ödeyelim istiyoruz. Şu ana kadar da onu yaptık kullandığımızdan daha fazlasını ödedik. Bunun sürmesini istiyoruz, bunun dışında henüz verilmiş bir karar yok'' dedi. 
     IMF ile 2004 sonrasına yönelik 3 alternatifi karşılıklı istişare ettiklerini vurgulayan Babacan, ''Karar kendi kararımız olacak, onlar bizden karar bekliyor. Kararı, konuyu kendi içimizde bir olgunlaştıralım, ondan sonra da istişareleri yapılır bunların'' şeklinde görüş bildirdi. 
     Babacan, IMF Başkan Vekili Anne Krueger'in, Türkiye İktisat Kongresi için Türkiye'ye geleceğinin hatırlatılarak, 'bu konuyu Krueger ile görüşecek misiniz' sorusuna karşılık, ''yeterince konuştuk, ancak yeniden gündeme gelirse konuşuruz'' ifadesini kullandı. 
     
     'CARİ AÇIK, GÜNDEMİN BOŞLUK NOKTASINA GELDİ' 
     Bakan Babacan, cari açıktaki artışa yönelik soruyu yanıtlarken de, şunları söyledi 
     ''Gündemin boşluk noktasına geldi. Kıbrıs konusu da gitti, gündem ne olsun, bu olsun denildi. Cari açık, geçen yıl da çok konuşuldu. Mayıs ayından, Eylül'de, Ekim'de şöyle olacak, böyle olacak denildi. Ancak hedefler aşılmadı. Cari açık olsa bile, büyükse bile, finanse edilebiliyor ise sorun yok. '' Babacan, ''Cari açık büyüyor bu nasıl finanse edilir'' şeklinde bir sıkıntı'' algılanması halinde, kurun dengesini sağlayacağını ifade etti. 
     ''Kimse kura müdahale beklemesin'' uyarısını tekrarlayan Babacan, aşırı oynaklıklarda ise Merkez Bankası'nın gerekeni yaptığını hatırlattı. 
     
</TEXT>
</DOC>
