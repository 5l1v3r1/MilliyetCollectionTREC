<DOC>
<DOCNO> 243235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun41.html </URL>
<DATE> 2004/05/27/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Afganistan'da yeni seçim yasası onaylandı 
</HEADLINE>
<TEXT>

     Afganistan'da, ülkede Eylül 2004'de yapılması planlanan başkanlık ve genel seçimlere ilişkin yeni seçim yasasının onaylandığı bildirildi. 
     Resmi yetkililer, Devlet Başkanı Hamid Karzai'nin, ''Afganistan'da yapılacak başkanlık, parlamento, senato ve yerel meclis seçimleri için yasal bir çerçeve belirleyen yeni yasayı'' imzaladığını belirtti. 
     Bu yasa uyarınca, seçimlerin ''özgür, bütün yurttaşların katılımına açık ve gizli oy sistemiyle'' düzenleneceği kaydedildi. 
     Yasada, devlet başkanının oy çokluğu ile seçileceği, hiçbir adayın yüzde 50'nin üzerine çıkamaması durumunda, en çok oy alan iki adayın katılımıyla iki hafta içinde ikinci turun düzenleneceği ve bu turda en çok oy alan adayın devlet başkanı seçileceği öngörülüyor. 
     Parlamentonun 249 milletvekilinden oluşacağı, 2'den az olmamak koşuluyla her bölgenin kendi nüfus oranına göre temsil edileceğinin belirtildiği yeni yasada, adaylar bir siyasi parti üyesi olarak seçime katılsalar dahi, seçmenlerin siyasi partilere değil şahıslara oy verebileceği öngörülüyor. 
     Seçimlere katılmalarına izin verilen siyasi partilerin ve adayların listelerinin seçimlerden 60 gün, seçmen listelerinin de 15 gün öncesinden yayımlanmasının öngörüldüğü yasada, yerel meclis üyeliklerinde de yerel nüfusa göre temsilin göz önüne alınacağı belirtildi. 
     
</TEXT>
</DOC>
