<DOC>
<DOCNO> 221323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur10.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den anayasa değişikliklerine destek yok... 
</HEADLINE>
<TEXT>

     CHP, seçim sonrası gündeme gelmesi beklenen Anayasa değişikliklerine ''Dokunulmazlıklar kaldırılmadığı'' için yine destek vermeyecek. 
     Hükümet, AB'ye uyum çerçevesinde yapılması gereken düzenlemeler ağırlıklı olmak üzere hazırladığı Anayasa Değişikliği Teklifi'ni CHP'nin desteği olmadan hayata geçirmek zorunda kalacak. CHP TBMM Grup Başkanvekili Haluk Koç, konuya ilişkin olarak AA'ya yaptığı açıklamada, Anayasa değişikliklerini görüşmek üzere TBMM'de kurulan Partilerarası Uzlaşma Komisyonu'na yine üye vermeyeceklerini söyledi. 
     Koç, öncelikle Anayasa'nın dokunulmazlıkları düzenleyen 83 ve 100'üncü maddelerinin değiştirilmesi yönündeki ısrarlarının sürdüğünü söyledi. Hükümetin bu değişiklikleri hazırlamak bir yana TBMM'de bulunan dokunulmazlık dosyalarının tümü hakkında AK Parti Milletvekillerinin oylarıyla dönem sonuna erteleme kararları alındığına dikkat çeken Koç, ''AK Parti burada ciddi bir samimiyet sınavından geçiyor. Genel Seçim öncesi dokunulmazlıkları dillerinden düşürmeyenler bugün bunlar söylenmemiş gibi davranıyorlar. AKP dokunulmazlıkları kaldırarak Adaletten Kaçanların Partisi olmadığını kanıtlamadığı sürece Anayasa değişikliklerine destek vermeyeceğiz'' dedi. 
     
</TEXT>
</DOC>
