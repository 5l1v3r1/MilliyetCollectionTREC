<DOC>
<DOCNO> 213151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur37.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna AKP'den aday olmazsam kırılmam 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''Şu anda sayın Başbakan'la yaptığımız görüşmelerin sonucu bizim için önemli'' dedi. 
     Atatürk Havalimanı VIP Salonu'nda Başbakan Recep Tayyip Erdoğan'ı uğurlayan Gürtuna, çıkışta gazetecilerin yerel seçimlerle ilgili sorularını yanıtladı. 
     Gürtuna, Başbakan Erdoğan ile görüşmesine ilişkin bir gelişme ve başka bir partiyle diyalogu olup olmadığı yönündeki soruyu, ''Şu anda sayın Başbakan'la yaptığımız görüşmelerin sonucu bizim için önemli. Onun haricinde bir ilişkimiz yok'' diye yanıtladı. 
     Başbakan Erdoğan ile ilişkilerinin yeni olmadığını, 15 yıla yakın bir sürenin sonucu oturmuş ilişkiler olduğunu anlatan Gürtuna, ''Zaten bir problem yoktu. Bizim ilişkilerimizin odağında adaylık söz konusu değil. Adaylık temeline dayanan, eksenine oturmuş bir ilişki değil. Onun ötesinde genel dostluğa dayalı ilişkiler'' dedi. 
     Gürtuna, ''Aday olmazsanız kırılır mısınız '' şeklindeki bir soruya da, ''Kırılacak bir durum yok'' yanıtını verdi. 
     
</TEXT>
</DOC>
