<DOC>
<DOCNO> 207447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/akyol.html </URL>
<DATE> 2004/01/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs''ta açılım... 
</HEADLINE>
<TEXT>

   
   
   KIBRIS meselesinde dünkü Çankaya zirvesi çok önemli bir dönemeçtir. "Asker kaygılı..." türünden kışkırtmaların geçersizliği ortaya çıktı. Kıbrıs meselesinin çözümü için yapılan çalışmaların "ilgili makamlarımız arasında yakın eşgüdüm içinde ileri bir aşamaya" ulaştığı resmen açıklandı. 
   Çankaya''nın açıklamasına göre 
   Annan planı üzerine görüşmeler devam edecektir. Bildiride, müzakere sürecinin canlandırılacağı ve BM Genel Sekreteri''nin iyi niyet misyonunun destekleneceği yolundaki ifadelerin anlamı budur. 
   Denktaş ve muhalefet birlikte ele alınıyor Bildiride hem Denktaş hem ''kurulacak hükümet'' ile Ankara''nın yakın istişare içinde olacağı belirtiliyor. Ankara artık sadece Denktaş''a atıfta bulunmakla yetinmiyor. Ankara milli hükümet istiyor bu olmazsa CTP ile DP''nin kuracağı koalisyonla çalışacak Ankara... 
   Bunlar "devletin" bildirisinde yer alan hususlar ve gerçekten "ileri" adımlar... 
   
   ÇÖZÜM arayışında sivillerle askerlerin böyle "ileri aşamada" uzlaşmasında izlenen "metod" önemlidir. Dışişleri ile Genelkurmay arasındaki görüşmelerde hükümet şu metodun izlenmesini istedi 
   - Dışişleri ve Genelkurmay ayrı ayrı metinler hazırlayıp ortak çalışmayla uzlaşma aramayacak... Aksine, ''sıfırdan başlayarak'' birlikte tek metin hazırlayacaklar... 
   Askerler ayrı, diplomatlar ayrı metin hazırlayıp ondan sonra ortak metin yazmaya kalksalardı bu zor olurdu. Çünkü doğal olarak herkes kendi görüşünü hareket noktası alırdı. 
   Askerler mesleğin gereği olarak Kıbrıs meselesine "güvenlik öncelikli" bakarlar. Diplomatlar ise, Kıbrıs meselesine Türkiye''nin genel dış ilişkileri, ekonomi, uluslararası hukuk, AB süreci gibi açılara öncelik vererek bakarlar. 
   Ancak ''sıfırdan başlayarak'' ortak çalışmalar yapılırsa Kıbrıs meselesine bütün bu değişik açılardan bakmak mümkün olurdu. Öyle de oldu... 
   
   KIBRIS''TA asker sayısının ve yetkilerinin ne olacağı elbette önemli bu işi askerler daha iyi bilir... Ama öngörülen yeni Kıbrıs statüsünde Türk tarafının sahip olacağı anayasal yetkilerin ne olacağı ve bunun AB sürecinde Türkiye''yi nasıl etkileyeceği meselesi de çok önemlidir ve bunu diplomatlar daha bilir. 
   Askerler ve diplomatlar kendi bakış açılarına saplanmadan, ''sıfırdan başlayarak'' birlikte görüştüler ve Çankaya zirvesinde görüşülen metin oluşturuldu. 
   Türkiye''nin Annan planında istediği değişikliğin özünü "iki kesimlilik" ilkesinin güçlendirilmesi oluşturuyor. Egemenlik, göç, mülkiyet ve sınır meselelerinde bu ilkeye göre düzeltmeler isteniyor. 
   Dünyanın "makul" göreceği değişiklikler... 
   Elbette bu metinde rötuşlar yapılabilecektir. BM sürecinde görüşmeler başladıktan Rum tarafıyla müzakereler yapılırken de karşılıklı değişiklikler olacaktır ama Türkiye''nin ana tezi belli olmuştur Annan planı ama "İki bölgelilik" ilkesini güçlendiren değişikliklerle... 
   Tabii Denktaş ve yeni kurulacak KKTC hükümeti de bu tezi savunacaktır artık. 
   Yarım asırlık davanın çözümü için Ankara''da önemli bir adım atılmıştır. 
   
      
   
   
</TEXT>
</DOC>
