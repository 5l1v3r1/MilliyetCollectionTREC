<DOC>
<DOCNO> 248740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy09.html </URL>
<DATE> 2004/06/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Güler "İstanbul, NATO Zirvesi'ne hazırdır" 
</HEADLINE>
<TEXT>

     İstanbul Valisi Muammer Güler, kentin NATO Zirvesi'ne hazır olduğunu söyledi. 
     Vali Güler, İstanbul Emniyet Müdürlüğü'nün Vatan Caddesi'ndeki kompleksinde yer alan brifing salonunda, NATO 2004 Zirvesi için alınan güvenlik önlemlerine ilişkin ''kamuoyunu bilgilendirme toplantısı'' düzenledi. 
     Sözlerine, ''İstanbul NATO Zirvesi'ne hazırdır'' diyerek başlayan Vali Güler, İstanbul'un, sahip olduğu evrensel miras, ekonomik konumu, tarihi, kültürü ile bir kongre ve turizm merkezi olduğunu dile getirdi. 
     Vali Güler, dünyanın en çok turist ağırlayan metropol bir şehir olma arzusu bulunan İstanbul'da hedeflerinin 10 milyon turist ağırlamak olduğunu kaydederek, sözlerini şöyle sürdürdü 
     ''Bu hedefimize birlikte ulaşacağız. İstanbul bu anlamda yeni kongre merkezleri, yeni kongre köyleri, kongre vadilerine sahip olmalıdır. Yani, günlük hayatı etkilemeyecek tarzda yeni kongre alanları, vadileri oluşturulmalıdır. 
     Dünya şehri olma yolundayız. Geçtiğimiz günlerde Eurovision Şarkı Yarışması, Dünya Gazeteler Birliği toplantısı, OECD, İKÖ Dışişleri Bakanları Toplantısı'na İstanbul başarıyla ev sahipliği yapmıştır. Hiçbir sorun yaşanmamıştır. 
     28-29 Haziran tarihlerinde yapılacak olan NATO Zirvesi'ne en sağlıklı, en güvenli biçimde ev sahipliği yapmaya hazırlanıyoruz. 
     Bu zirveye, 46 ülkenin hükümet başkanları, dışişleri ve savunma bakanları, muhtemelen 46 ülkenin Genelkurmay Başkanları katılacaktır. 
     3 bin delege ile 3 bin 500 basın mensubunun katılacağı bu toplantıda güvenlik ön plana çıkmıştır. En üst seviyede güvenlik önlemleri planlanmıştır.'' 
     
     GÜVENLİK İÇİN 23 BİN 568 PERSONEL 
     Zirvede İstanbul Emniyet Müdürlüğü'nden 16 bin 108, diğer illerden de takviye olarak 7 bin 460 olmak üzere, 23 bin 568 personelle güvenlik önlemleri alınacağını kaydeden Güler, gerektiğinde İstanbul İl Jandarma Komutanlığı, İstanbul Jandarma Komando Alayı'nın da takviyesine başvurulabileceğini kaydetti. 
     Zirvede görev yapacak olan güvenlik kuvvetlerinin tek tip kıyafet giyeceğini belirten Vali Güler, amir düzeyinde çeşitli birimlerden yabancı dil bilen 230 polisin görev yapacağını da sözlerine ekledi. 
     
</TEXT>
</DOC>
