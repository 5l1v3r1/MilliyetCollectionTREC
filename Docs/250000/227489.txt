<DOC>
<DOCNO> 227489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/heper.html </URL>
<DATE> 2004/04/01/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
CHP, "Bu da geçer" dememeli 
</HEADLINE>
<TEXT>

   
   28 Mart seçimlerinin özeti AKP, oyu artarak kazandı. CHP, oyu düşerek kaybetti. DYP ve MHP, çıkmayan canda umut olduğunu gösterdi. DSP, YTP, ANAP, siyasi mevta oldu. Seçmenin yüzde 30'u sandığa gitmeyerek mesaj verdi. Ne mesajı "Oy versem ne olacak, vermesem ne olacak, doğru dürüst parti yok, değişen bir şey yok, ben bu sistemden umudu kestim" mesajı. 
   En ilginç durum CHP'ninki. Çünkü, toplum, "CHP kaybetti" diyor. Genel Başkan Baykal ise "kazandık" diye ısrar ediyor. İki sonucun birden doğru olması mümkün mü 
   
   SON yerel seçimlerde Fransa'da sol kazandı. İspanya'da genel seçimi sol aldı. Oysa bizde sol kaybediyor. Çünkü CHP umut vermiyor. Onun savunması gerekenleri, "AB'yi", "Kıbrıs'ta çözümü", "reformları" AKP savunuyor. CHP, katı devletçi bir parti görüntüsü veriyor. Örneğin Blair'in yaptığını yapamıyor. AKP'nin silahlarını elinden alamıyor. Yalnız eleştiriyor, eleştirdiklerinin yerine yeni projeler, alternatif çözümler üretemiyor. CHP halkla da bütünleşemiyor. Halkla bütünleşmenin gereklerini Piriştina kadar, Sarıgül kadar yerine getiremiyor. 
   İşin en acı yanı ise, CHP eksiklerini göremiyor. Kabul etmiyor. Savunmada bulunmayı marifet sanıyor. "Devrimci" CHP'de "anlayış devrimi" gerekiyor. Bunun için de her şeyden önce uzun süredir iyi sınav veremeyen kadroların yerine değişimden yana, yenilikçi kadrolar gerekiyor. 
   
   BAKIN seçmenin yüzde otuzu sandığa gitmemiş. AKP yandaşları sandığı ihmal etmez. Öyleyse bu AKP'li olmayan 15 milyon seçmenin bir bölümünü bile CHP yanına çekememiş demektir. 
   Oysa bu acı tablo karşısında CHP yöneticileri halka kızıyor, medyaya kızıyor, iş alemine kızıyor, iktidara kızıyor. "Acaba, bende hiç mi kabahat yok" diye bir özeleştiriden kaçınıyor. 
   
   PARTİLERİN amacı iktidar olmaktır. Ama görünen o ki CHP'nin böyle bir derdi yok. 
   Genel Başkan partinin konumunu beğeniyor. Genel Sekreter "Bizim durumumuz kötü değil. Kongre yok. İstifa yok" diyor. Neredeyse başarısızlığa methiye yazılıyor. Onlar böyle konuştukça halk CHP'den umudunu daha da kesiyor. 
   "Gün doğmadan neler doğar" diyerek Kemal Derviş'e bel bağlayanlar oldu. Ama "zorla güzellik olmaz", o mücadele adamı olmadığını gösterdi, umutları kırdı. 
   Şimdi görünürde Onur Öymen var. Yeni bir kadro ile özlenen solu yaratabilir mi 
   
   SEÇİMDEN ÖNCE, SONRA SOL    İsmail Cem "Solu ben birleştireceğim." 
   Birleştirilecek sol kaldıysa... 
   
   Karayalçın "Gökçek 67 oyla gönderilecek." 
   Sürçülisan. Herhalde, "kalacak" demek istedi. 
   
   Baykal "CHP tezkereyi reddederek hem Türkiye'yi hem de AKP'yi kurtardı." 
   İyi de, kendisini kurtaramadı. 
   
   Ecevit "Sandığa gitmeyenlerin gönlü DSP'dedir." 
   Keşke oyları DSP'de olsaydı... 
   
   ANKETLER 
   Hür iradeye engel    Anketler seçimi etkiler mi Artık kesin olarak söyleyebiliriz. 
   Etkiler. 
   Önce şunu kayda geçirelim Anketler iflas etti. Anketçiler havlu attı. 
   Artı, eksi yüzde iki farkla sonuçları tutturan yok. 
   Ama anketlerdeki tahminlere bakarak bir kısım seçmen "madem AKP bu kadar yüksek oranda, 68'lerde oy alacak, öyleyse sandığa gitmesem de olur" dedi. Seçime katılım oranı 70'lere düştü... 
   Başka bir grup seçmense "AKP madem bu kadar yüksek oy alacak, onun karşısında güçlü bir muhalefet olmalı" diye örneğin İstanbul'da oyları birleştirdi. CHP'nin oyunu artırdı. 
   Anketler AKP'nin alacağı oyu yüksek gösterince, seçimde alınan gerçek AKP oyları da düşük bulundu. Dolayısıyla AKP bazıları tarafından başarısız gibi algılandı. 
   Bunlar anketlerin olumsuz etkileri değil de nedir 
   
   28 MART'TA 
   Kaybedenlerin görevi    28 Mart yerel değil de genel seçim olsaydı Meclis'e DYP'yi de sayarsak herhalde dört parti girebilecekti. 
   Yani, vatandaş bırakın tek parti rejimini, tek parti iktidarını bile reddeden bir demokratik olgunluk sergiledi. 
   Eğer gerçek böyleyse şimdi bu dört partinin yani AKP, CHP, MHP ve DYP'nin dışındakilere önemli siyasal kararlar alma görevi düşüyor. 
   Örneğin ANAP artık DYP ile birleşmeyi bile değil, hemen ona iltihak etmeyi düşünmeli. 
   Bir gazetemiz, "Tansu Çiller'in görev almaya hazır olduğunu" yazdı. Eğer bu DYP'ye yeniden genel başkan olma arzusunun ifadesi ise Sayın Çiller bundan vazgeçmeli. Pişmiş aşa su katmamalı. DYP'nin "kır at"ı yeni jokeyi ile ve belki ANAP'ın da katılımıyla yoluna devam etmeli. 
   
   AKP'NİN ŞANSI 
   Kadroları açmak    Genel seçimden, yerel seçime AKP iktidarının yıpranmadığı görünüyor. Durum, AKP'nin merkez sağdan merkeze doğru ilerleyebileceği izlenimini veriyor. 
   Eğer toplumun büyük kısmı kendisini bu merkezde bulabilirse AKP başlattığı kimlik arayışını kesinleştirirse. AKP kimliğini, kurumsal kimliğini oluşturabilirse. Yönetimde belediyelerle, eski RP'lilerle yetinmeyip aralarına liberalleri de alır, kadroları çeşitlendirebilirse AKP merkeze aday olabilecek demektir. 
   
      
   
</TEXT>
</DOC>
