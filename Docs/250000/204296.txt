<DOC>
<DOCNO> 204296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör yaşamımıza darbe vuramayacak' 
</HEADLINE>
<TEXT>

      LUBE AYAR İstanbul 

   
   İsrail'in İstanbul Başkonsolosu Amira Arnon'un Hanuka Bayramı nedeniyle evinde verdiği partide, teröre karşı birlik mesajı verildi. Parti için Arnon'nun Nişantaşı'ndaki evinin bulunduğu sokak trafiğe kapatılırken, polis ve konsolosluğun özel güvenlik görevlileri önlem aldı. Davetlileri kapıda karşılayan Arnon, "Bu akşam bir araya gelerek, günlük yaşamımıza darbe vurmak isteyen teröre izin vermeyeceğimizi gösteriyoruz. Tüm bayram ve tatillerimizi, aktivitelerimizi kutlamaya devam edeceğiz" dedi. Türkiye Musevi Cemaati lideri İsak Haleva da, "Karanlık her yerde var. Ama barışın ışığı, tüm dünyayı aydınlatacak" diye konuştu. Aralarında Rum Ortodoks Patriği Bartholomeos, Vatikan Temsilcisi Georges Maravitch'in de bulunduğu din adamları, mum yaktı. Partiye ABD İstanbul Başkonsolosu David Arnett, eski 1. Ordu komutanları Çetin Doğan ile Necdet Timur ve işadamı İshak Alaton da katıldı. 
   
   
   
</TEXT>
</DOC>
