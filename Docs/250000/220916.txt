<DOC>
<DOCNO> 220916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/zbirand.html </URL>
<DATE> 2004/03/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Yunanistan'da yeni bir dönem açıldı 
</HEADLINE>
<TEXT>

      
   ATİNA 
   
   Yunanistan'da bir değişim bekleniyordu, ancak bir deprem yaşanacağı tahmin edilmemişti. Genel Seçimler, Papandreu'ya beklentilerin dışında bir mağlubiyet getirdi. Papandreu bunu haketmemişti, ancak PASOK'un 20 yıllık iktidarının diyetini ödemek ona düştü. Keşke liderliğe şimdi gelip bir genel seçim mağlubiyeti ile başlamak yerine, Simitis'li PASOK'un kaybetmesinden sonra, yeni bir başlangıç yapabilseydi. 
   Olmadı. 
   Bu seçimler Yunanistan'da üç önemli gelişmeyi birden getirdi 
   1. GENÇ KUŞAK görev başına geldi. İlk defa, ülke'nin iki büyük partisinin lideri 45-50 yaş kuşağından. 2 inci Dünya Savaşını ve Yunan iç savaşını görmeden yetişmiş bir kuşak görev başında. 
   Yunanistan için bu son derece önemli bir gelişme. Yarışmalarını önümüzdeki dönemlerde çok daha net şekilde göreceğiz. 
   2. EKONOMİ- İŞSİZLİK - YOLSUZLUK ilk defa ön plana çıkacak ve büyük olasılıkla Yunan ekonomisi yıllardır beklenen reformlarla rayına oturacak. 
   Seçim kampanyası sırasında, insanların sadece ceplerini düşündükleri, dış politikayı geri plana attıkları açıkça görüldü. 
   3. Türkiye ve Kıbrıs politikaları değişmeyecek. Şimdiye kadar her seçimde farklı görüşlerin ortaya atıldığı bu iki konu, artık tabu olmayacak. 
   Yunan seçimleri, 2000 yılında yüzde 1 oy farkıyla 82 bin oy PASOK tarafından kazanılmıştı. Bu defa, Yeni Demokrasi Partisinin intikamı acı oldu. 
   Karamanlis, işin kolay tarafını başardı. Şimdi geriye işin güç tarafı yani iyi yönetim ve beklentileri karşılayabilmek- kaldı. 
   
   
   YUNANLILAR' DA BÜYÜK DEĞİŞİM...    Yunanistan seçimlerinde yaşananlara inanamadım. 
   Bundan önceki seçimleri hatırlıyorum da, aradaki farkın nasıl giderek büyüdüğünü hayretle görüyorum. 
   Eski seçimlerde, özellikle 1980- 90' lı yıllarda Dede Papandreu'nun döneminde, seçimler sadece Türk düşmanlığı etrafında dönerdi. 
   Andreas Papandreu, Türk düşmanlığını siyasetinin temeli haline getirmişti. Yunanistan'a gelen tüm kötülüklerin kaynağı olarak Türkiye gösterilirdi. Orman yangınlardan tutun, sel felaketlerine kadar herşeyden tek sorumlu vardı Türkler. 
   Kötülüklerin başında da hep Türkiye'nin Kıbrıs'a askeri müdahelesi sayılırdı. 1974 öncesinde yaşananlar tümüyle unutulur ve sanki Kıbrıs tarihi 1974'ten itibaren başlamış gibi hareket edilirdi. 
   Seçimler de ister istemez, kim daha fazla saldırırsa onun oy kazanacağı varsayımından hareketle, ağırlıklı olarak Türkiye'nin etrafında dönerdi. 
   Bu seçimlerin en ilginç yanı işte bu... 
   Seçimlerde Türk düşmanlığı değil, tam aksine Türkiye ile dostluk teması ön plana çıktı. Seçildiği taktirde Türkiye'ye haddini nasıl bildireceğini anlatanlar değil, seçildiği taktirde Türkiye ile dostluğu nasıl daha iyi kurabileceğini söyleyenler arasında geçti. 
   Papandreu "Türkiye ile barışı ben kurdum ve ben geliştiririm " derken, Karamanlis " Benim de yeni Türk hükümetiyle aram çok iyi, asıl ben bu barışı derinleştirebilirim " diye kendini savundu. 
   Bu açıdan Yunan toplumundaki değişim son derece etkileyici. Eski politikacı modeli ve eski ucuz politikalar yerine, yeni politikacılar ve yeni söylemler gelmiş. 
   Beni şaşırtan diğer bir nokta, Kıbrıs'ın geleceğinin tartışıldığı bir aşamada, politikacıların Kıbrıs'ı malzeme yapmamaları. Aynı şekilde kamu oyununda, Kıbrıs konusuyla beklendiği gibi ilgilenmemesi. 
   Kıbrıs, Yunanlıları bile sıkmış. "Bile" diyorum, zira Yunan toplumu için Kıbrıs bambaşka bir anlam ifade eder. Onlar dahi bu defterin artık kapanmasını istiyorlar. 
   Sadece bu kadarı da değil, Yunanlı poltikacılara ilginç bir olgunluk gelmiş. 
   
   KARAMANLİS'İN KIBRIS JESTİ... 
   Atina'da çok kimsenin anlattığı bir olay ilginçtir. 
   New York görüşmeleri sırasında Simitis-Papandreu ikilisi, Türkiye'nin önerdiği gibi, anlaşmazlık durumunda boşlukların Annan tarafından doldurulmasını kabul etmeden önce, muhalefet lideri Karamanlis'i aramışlar. Çözüm için böyle bir adım atacaklarını, muhalefet liderinin bunu seçim kampanyasında kullanmasının doğal olduğunu belirtip "ne düşünüyorsunuz " diye sormuşlar. 
   Anlatılanlara göre Karamanlis'in yanıtı "Kıbrıs' ı seçim malzemesi yapmam " olmuş. 
   Gerçekten de, Karamanlis Kıbrıs sorununu kampanyasına katmadı. Papandreu'yu yavru vatanı satmakla suçlamadı. 
   Ne demeli, darısı başımıza... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
