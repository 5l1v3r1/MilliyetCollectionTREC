<DOC>
<DOCNO> 226680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonyas04.html </URL>
<DATE> 2004/03/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
8 yıl boyunca şansın insan hayatındaki rolünü araştırdı... İşte sonuç... 
</HEADLINE>
<TEXT>

     İnsanların başlarına gelen iyi ya da kötü olayları açıklama biçimi olan ''şans'' araştırmaya konu oldu. 
     Hertfordshire Üniversitesi araştırmacısı Richard Wiseman, insan hayatındaki ''şans faktörünü'' ortaya çıkarmak için 8 yıl boyunca çok sayıda deney, yüzlerce görüşme ve binlerce test yaptı. 
     Wiseman'ın şans konusundaki araştırmasının sonuçlarını içeren ''Şans Faktörü'' adlı kitap, Kuraldışı yayınlarından piyasaya çıktı. 
     Araştırma kapsamında yüzlerce şanslı ve şanssız kişiyle röportaj yaptığını, binlerce test uyguladığını anlatan Wiseman, sonuçta şansın gerçek sırrını ortaya çıkarmayı başardığını ifade ediyor. 
     Şansın, ilahi bir hediye ya da sihirli bir yetenek olmadığını vurgulayan Wiseman, ''Aslında şans, bir zihin durumu, düşünme ve davranma biçimi. İnsanlar şanslı ya da şanssız doğmazlar, düşünceleri, hisleri ve davranışlarıyla iyi ve kötü şanslarını kendileri yaratırlar'' görüşüne yer veriyor. 
     İnsanın kendi şansını kendisinin yarattığını savunan Wiseman, iç sesini dinlemenin, gelecekte iyi şans beklemenin ve talihsizliklerin üzerinde durmamanın şans için çok önemli olduğunun altını çiziyor. 
     Wiseman ayrıca, araştırmanın, şansın psişik güçlerle ya da zeka ile bir ilişkisinin olmadığını da ortaya koyduğunu belirtiyor. 
     
     ŞANSI ARTIRMA İLKELERİ 
     Richard Wiseman, araştırmaları sonucunda şanslı bir hayat için şu ilkelere dikkat edilmesi gerektiğini vurguluyor 
     -Güçlü bir şans ağı için insanlarla iletişim kurmak için yoğun çaba harcayın. 
     -Hayata daha esnek ve sakin bakın. 
     -Hayatınızda yeni deneyimlere açık olun. 
     -Sezgilerinizi ve içsesinizi dinleyin. 
     -Sezgilerinizi yükseltecek adımlar atın. Meditasyon yapın. 
     -Gelecekte iyi şans bekleyin. Şans telkininde bulunun. 
     -Başarı şansı düşük de olsa hayatta istediklerinizi elde etmeye çalışın ve zorluklara göğüs gerin. 
     -Başkalarıyla etkileşiminizin başarılı olacağını düşünün. İyi kaderi hayalinizde canlandırın. 
     -Kötü şansın iyi taraflarını görün. 
     -Hayatınızdaki talihsizliğin uzun vadede en iyi şekilde sonuçlanacağına inanın. 
     -Şanssızlıklarınızın üzerinde durmayın. 
     -Gelecekte kötü şansı engellemek için yapıcı adımlar atın. 
     
     MEL GİBSON VE KATE MOSS'UN ŞANSI 
     1979 yılında Hollywood yapımcısı George Miller, ''Mad Max'' filminde oynatmak üzere ''savaşçı görünüşlü, yüzünde yara izleri olan, sert ifadeli'' bir oyuncu arıyordu. 
     Bu rol için yapılacak seçmelerden bir gece önce, o zamanlar adı henüz hiç duyulmamış olan Avustralyalı aktör Mel Gibson, sokakta üç sarhoşun saldırısına uğradı. Seçmelere yara bere içindeki yüzüyle ve yorgun bir halde katıldı. Miller rolü anında ona teklif etti. Böylece Mel Gibson'a sinema dünyasının efsanevi isimlerinden biri olma şansı verilmiş oldu. 
     İngiliz model Kate Moss'un şansı da babasıyla havaalanında beklerken dönmüştü. 1990'ların başında babasıyla tatile çıkmaya hazırlanan Kate Moss, havaalanında sırada beklerken, tesadüfen orada bulunan mankenlik ajansı tarafından keşfedildi. Moss bu şanslı karşılaşma sayesinde dünyanın en başarılı, en çok aranan modellerinden biri oldu. 
     
     İLGİNÇ ŞANSLAR 
     Wiseman'ın kitabında, olağanüstü şanslı insanların örneklerine de yer veriliyor. 
     -1980 yılının Haziran ayında Mauren Wilcox, hem Massachuset'teki hem de Rhode İsland'daki çekilişler için piyango bileti aldı. İnanılmaz bir şekilde iki çekilişte de kazanan numaralar Mauren'in biletine vurmuştu ama tek bir kuruş bile alamadı. Çünkü Massachuset piyangosunda kazanan numara Rhode İsland biletindeki numaraydı. Rhode İsland piyangosunda kazanan numara da Massachuset biletindeki numaraydı. 
     -1985'de Evelyn Marie Adams, New Jersey piyangosundan 4 milyon dolar kazandı. Dört yıl sonra çekilişe tekrar katıldı ve bu sefer 1,5 milyon dolar kazandı. 
     -Donald Smith ise Wisconsin piyangosunu 1993, 1994 ve 1995 yıllarında üç kez kazandı. Her defasında 250 bin dolar para aldı. 
     
</TEXT>
</DOC>
