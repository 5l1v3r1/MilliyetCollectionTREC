<DOC>
<DOCNO> 203828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/siyaset/asiy.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'ya bağlı polis Erbakan'ın peşinde 
</HEADLINE>
<TEXT>

   'Kayıp trilyon davası'nda mahk m olan Erbakan için dün yakalama emri çıkarıldı. Aynı davada adı geçen Aksu'ya bağlı polisler Erbakan'ı aramakla görevlendirildi 
      GÖKÇER TAHİNCİOĞLU, TÜRKER KARAPINAR Ankara 

   
   Ankara İnfaz Savcılığı, "kayıp trilyon davası"nda 2 yıl 4 ay hapse mahk m edilen SP Genel Başkanı, eski Başbakan Necmettin Erbakan 77 hakkında yakalama müzekkeresi çıkarttı. Aynı davada dokunulmazlığı nedeniyle yargılanamayan İçişleri Bakanı Abdülkadir Aksu'ya bağlı polislerin bir bölümü dün Erbakan'ı aramakla görevlendirilirken, bir bölümü "eski Başbakan" olarak SP liderini koruma görevini sürdürdü. Müzekkere, geçerli sağlık raporu alınması için akşam saatlerinde geri çekildi. 
   Ankara 9. Ağır Ceza Mahkemesi'nin, kapatılan RP'ye devlet yardımını, sahte belgelerle harcanmış gibi göstererek Hazine'ye iade etmediği gerekçesiyle "özel evrakta sahtecilik" suçundan 2 yıl 4 ay hapse mahk m ettiği Erbakan'ın cezası Yargıtay 11. Ceza Dairesi'nce onandı. Erbakan, karar düzeltme başvurusunda bulundu. Yargıtay Başsavcılığı, bu başvuruyu kararı bağlamadan, Erbakan'ın hükümlülüğüne ilişkin kararı yerel mahkemeye, yerel mahkeme de infaz ilamlarını Ankara İnfaz Savcılığı'na gönderdi. 
   
   Haberleri yok 
   İnfaz Savcısı Adil Kubat, dün Erbakan hakkında "yakalama müzekkeresi" çıkararak emniyete gönderdi. Ceza Muhakemeleri Usulü Kanunu'na CMUK göre, "yakalama müzekkeresi", sadece kaçma ihtimali bulunan hükümlüler için çıkarıldığından başlangıçta şaşkınlığa neden oldu. Savcılık yetkilileri, davetiye çıkarılmadan doğrudan yakalama müzekkeresi hazırlanmasında olağandışı bir durum olmadığını, savcılığın tüm hükümlülere davetiye göndermeden müzekkere çıkardığını, Erbakan'a da aynı işlemin uygulandığını söyledi. Ankara Başsavcısı Hüseyin Boyrazoğlu ve Başsavcı Vekili Bekir Selçuk ise, müzekkereden haberleri olmadığını belirtti. 
   
   Bir hafta süre 
   Haberin duyulmasından sonra SP hukukçuları Şeref Malkoç, Mustafa Kamalak, Yaşar Gürkan Adliye'ye gelerek Boyrazoğlu ve Selçuk ile görüştü. SP'li 3 hukukçu, Fethullah Gülen cemaatine yakın olduğu belirtilen Fatih Üniversitesi Hastanesi'nden 15 gün önce alınan ve Erbakan'ın "kalp ve yüksek tansiyon hastası" olduğunu gösteren raporu sundu ve infazın ertelenmesini istedi. Raporun geçerli olamayacağını kaydeden Başsavcı, Numune Hastanesi'nden rapor almaları için Erbakan ve avukatlarına bir hafta süre verdi. 
   Adalet Bakanı Cemil Çiçek'le de görüşen Boyrazoğlu, Erbakan'ın yakalanmasına ilişkin müzekkereyi geri çekti. Erbakan, Numune Hastanesi'nden rapor alabilirse, infazı ertelenebilecek. Erbakan, bu raporu alamazsa, 11 ay 6 gün cezaevinde yatacak. 
   
   "Başını çeviremiyor" 
   SP'nin hukukçuları, Başsavcı Vekili Selçuk'a, "Erbakan'ın çok hasta olduğunu, hareket etmekte zorlandığını, namaz kılarken secdeye yattığı sırada sıkıntı çektiğini, selam verirken başını sağa, sola çeviremediğini" söylediler. 
   
   SP'li Esengün AKP'liler utansın    Yakalama kararının ardından AKP'lilerle temas kuran SP'liler, net bir yanıt alamadılar. SP Genel Başkan Yardımcısı Lütfü Esengün, "Erbakan'ın sayesinde hükümete gelip de bugün kıllarını kıpırdatmayanlar utansın" dedi. AKP'lilerin kendilerine söz verdiklerini, ancak bir ses çıkmadığını belirten Esengün, aynı davadan yargılanan AKP'lilerin de olduğunu dikkat çekti. Esengün, "Bu davanın sanıkları arasında Dışişleri Bakanı Abdullah Gül ve İçişleri Bakanı Abdülkadir Aksu da var. Hükümette oldukları günden beri de bu işe bir çare bulunacaktı. Uyum paketleri içinde, Siyasi Partiler Kanunu değişikliği içinde yapılacaktı. Sözlerinde durmadılar. Korktular" dedi. 
   
   Gül'ün mallarına tedbir genişletildi    Erbakan'ın mahk m olduğu davada milletvekili dokunulmazlığı nedeniyle yargılanamayan Dışişleri Bakanı Abdullah Gül'ün mallarına daha önce konulan tedbir kararı genişletildi. ANKA ajansının haberine göre Ankara 6. Asliye Hukuk Mahkemesi, 9 Aralık 2003'te verdiği kararda, Gül'ün, İstanbul Üsküdar ile Kadıköy'de bulunan konutlarına tedbir konulmasını kararlaştırdı. Mahkeme Erbakan'ın Altınoluk'taki yazlığına, İstanbul Bahçecik köyü ve İstanbul Fatih'teki birer konutuna yönelik tedbir talebini de kabul etti. Recai Kutan, Fehim Adak, Musa Demirci, Oğuzhan Asiltürk, Rıza Ulucak, Aydın Menderes, Ahmet Tekdal, Abdullah Gül ve Abdulkadir Aksu'nun bazı taşınmaz malvarlıklarına 1999'da tedbir konulmuştu. Tedbir kararı kalkana kadar, söz konusu malvarlığı üzerinde tasarrufta bulunulamıyor. 
   
   AKP'li iki vekilin dosyaları ayrıldı    Erbakan hakkında dün sabah saatlerinde yakalama müzekkeresi çıkarılmasının ardından ilginç bir durum doğdu. "Kayıp trilyon davası"nda Necmettin Erbakan'la birlikte 69 kişi daha hapse mahk m edildi. Yargıtay 11. Ceza Dairesi, davanın sanıklarından AKP Bursa Milletvekili Mehmet Emin Tutan ve AKP Giresun Milletvekili Ali Temür hakkındaki dosyayı, dokunulmazlık kazandıkları gerekçesiyle hükme bağlamadan ayırdı. 
   Aynı dava kapsamında, eski RP milletvekilleri olan İçişleri Bakanı Abdülkadir Aksu ile Dışişleri Bakanı Abdullah Gül hakkında da dokunulmazlıklarının kaldırılması istemiyle hazırlanan fezleke bulunuyor. Ancak Aksu ve Gül, dava başladığından beri taşıdıkları dokunulmazlık nedeniyle yıllardır yargı önüne çıkmadı. 
   
   
   
</TEXT>
</DOC>
