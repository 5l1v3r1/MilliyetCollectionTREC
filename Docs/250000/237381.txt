<DOC>
<DOCNO> 237381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/axspo01.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarafsız olacağım 
</HEADLINE>
<TEXT>


Beşiktaş'taki başkanlık görevini 30 Mayıs'ta noktalayacak olan Serdar Bilgili, olağanüstü kongrede kimseyi desteklemeyeceğini açıkladı, "İki adayın da benim yönetimimden çıkması gurur verici" dedi 

BİLAL MEŞE 


'Doğru seçim yapmışım' 
BEŞİKTAŞ'TA başkanlık olayına son noktayı koyan Serdar Bilgili, 30 Mayıs'taki Olağanüstü Kongre öncesinde 'tarafsız' kalacağını açıkladı. Fikret Orman ile Yıldırım Demirören'in başkan adaylığına soyunmasının kendisi için gurur kaynağı olduğunu belirten Bilgili, "Her ikisi de canım, ciğerim. İki adayın yönetimimden çıkması gurur verici. Demek ki doğru yöneticilerle çalışmışım. Tarafsız olacağım, ama sessiz de kalmayacağım" diye konuştu. 

'Yalnız bırakmayacağım' 
SEÇİMLERDE başkan adaylığına soyunanlarla bire bir görüşmeler yapacağını da belirten Serdar Bilgili, seçimi kazanan adaya gereken desteği vereceğini açıkladı. Bilgili, "Kim seçilirse seçilsin, tecrübeli bir başkan olarak görevimi yapacağım, seçileni asla yalnız bırakmayacağım. Yeni seçilecek yönetim hata yaptığında asla sessiz kalmayacağım. Kulübün geleceğiyle ilgili atılan adımları da alkışlayacağım. İhtiyaç duyulursa her zaman hazırım" dedi. 

'Herkes destek olsun' 
SERDAR Bilgili yarışa rağmen herkesin ortak yanının Beşiktaş olduğunu dile getirdi. Tecrübeli başkan şunları söyledi "Ben, Beşiktaş'ı daha ileriye taşıyacak her adımın yanındayım. Kim seçilirse seçilsin, ona destek vermek hem benim, hem de herkesin asil görevidir. Doğruyu alkışlayacak, yanlışı eleştireceğim. Yönetimdeki tecrübelerimi seçilecek yeni arkadaşlara yansıtacağım. Beşiktaş'ın başarısı her şeyden önemli." 

Kendini yakıyordu 

Ümraniye'de gerginlik 
BAŞKAN Serdar Bilgili'ye edilen küfürleri ve yönetimin istifa etmesini protesto etmek isteyen bir taraftar dün Ümraniye Tesisleri'ni birbirine kattı. Tesislere elinde benzin bidonuyla gelen Mehmet Öztürk, son günlerde yaşananları kınadığını dile getirip, benzini üzerine boşalttı. 

Kürüm ve Engin devrede 
ÖZTÜRK, tesislerde görev yapan güvenlik görevlilerinin tüm girişimlerine karşın ikna olmayınca devreye Asbaşkan Haşmet Bedii Kürüm ve Menajer Sinan Engin girdi. Kürüm ve Engin kapıya gelerek, kendini yakmak isteyen taraftarlar konuştuktan sonra sonra tesislerin içine alarak sakinleştirdi. 

İstediğim zaman giderim 

BÜNYAMİN OSMAN 

'Hepsi uydurma' 
BEŞİKTAŞ Teknik Direktörü Mircea Lucescu, Siyah - Beyazlı kulüpte yaşanan sıkıntıları Romanya basınına yorumladı. Sporturilor Gazetesi'ne konuşan Lucescu, ancak kendi isteğiyle ayrılabileceğini, istifa etmesinin söz konusu bile olmadığını belirtti. Rumen hoca, "Gazetelerde çıkan haberler hikaye ve uydurma. Bu söylentiler bazılarının işine geliyor" yorumunu yaptı. 

'Bırakabilirim de' 
NET karanını henüz vermediğini de belirten Rumen çalıştırıcı, seçime katılacak olan bazı üyelerle konuştuğunu ve kalması yönünde talep aldığını açıkladı. Lucescu şunları söyledi "Belki devam ederim, belki Türk Futbolu'ndan koparım, belki de bu işleri bırakarım. Kolay pes etmeyeceğim. Ancak bazı tezgahlar devam edecekse mücadele etmenin anlamı yok." 

'Bizans oyunları' 
LUCESCU, Türkiye'de en çok sevilen teknik adamlardan biri olmasına karşın işlerin tersine dönmesini Bizans oyunlarına benzetti ve başarısının bazı kesim tarafından hoş karşılanmadığını belirtti. Gazetede ayrıca Rumen çalıştırı için Olympiakos ve Panathinaikos takımlarının devrede olduğu, İnter'in de gelişmeleri merakla takip ettiği iddia edildi. 

Fikret Orman hazırlanıyor 

Birleşme yok 
SİYAH - Beyazlı kulüpte olağanüstü kongre için geri sayım başlarken, camianın önde gelen ağır toplarının Fikret Orman ile Yıldırım Demirören'e yaptıkları 'birleşin' baskısı sonuçsuz kaldı. Her iki adayın seçimlere farklı listelerle girmeleri kesinleşti. Orman, 30 Mayıs'ta çoğunluğa bakılmaksızın gerçekleşecek seçim kongresinde aday olacağını yarın resmen açıklayacak. 

Güçlü yönetim 
FİKRET Orman'ın liste çalışmalarına hız verdiği belirtildi. Her yönüyle güçlü bir yönetim oluşturmak için kolları sıvayan Orman'ın listesinde Muzaffer Nasıroğlu'nun yanısıra eski yöneticilerden İbrahim Altınsay'ın yer alacağı vurgulandı. Bu arada diğer adaylardan Nevzat Demir'in çekilmeye hazırlandığı, Affan Keçeci'nin ise üyelerle görüştükten sonra kararını vereceği bildirildi. 

Kızdıran öneri 

BAŞKAN Serdar Bilgili'nin evinde görüşüp istifa etmesini istediği Lucescu'nun, "Kalan maçlarda Feyyaz Uçar sahaya çıksın" teklifine çok sinirlendiği öğrenildi. Rumen çalıştırıcının bu gelişme üzerine istifa kararını sezon sonuna bıraktığı bildirildi. Bu arada Rumen çalıştırıcının, görevi bırakması durumunda sadece alacaklarını isteyeceği iddia edildi. 

'Yabancılar tamam' 

BEŞİKTAŞ Menajeri Sinan Engin, Belçika'da yapılan transfer görüşmelerinin çok olumlu geçtiğini açıkladı. Engin, "Gerçekten çok yetenekli isimler tespit ettik. Beğendiğim oyuncuları yeni yönetime mutlaka bildireceğim. Beşiktaş'ın savaşan ve başarıya aç oyunculara ihtiyacı var. Bulduğumuz yabancılar tribünlere heyecan da getirir" dedi. 


</TEXT>
</DOC>
