<DOC>
<DOCNO> 249904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun29.html </URL>
<DATE> 2004/06/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Rau Almanya'nın göçe ihtiyacı var, bunu kabul ediyoruz 
</HEADLINE>
<TEXT>

     Almanya Cumhurbaşkanı Johannes Rau, ülkesinin göçe ihtiyacı olduğunun toplumda artık genel olarak kabul gördüğünü söyledi. 
     Cumhurbaşkanı Rau, bugün başkent Berlin'de mültecilerle ilgili olarak düzenlenen toplantıda yaptığı konuşmada, Almanya'da bazı süreçlerin zorlukla sonuçlandırılmasını eleştirerek, ''Yıllardan bu yana Almanya'nın bir göç ülkesi olup olmadığı konusunda tartıştık. Almanya'nın göçe ihtiyacı olduğu ve göçü yönlendirmesi gerektiği artık genel olarak kabul görmektedir'' dedi. 
     İktidar ve muhalefet partileri arasında Göç Yasası konusunda varılan uzlaşmanın, Almanların ve yabancıların beklentilerinin gerisinde kaldığını belirten Rau, ''Bu yine de doğru yönde atılmış bir adımdır'' diye konuştu. 
     Rau, Göç Yasası'nda uyum ve mültecilerin hakları konusunda bazı düzeltmelerin yapılması gerektiğini de belirtti. 
     Federal meclis, 9 Temmuz'da yapacağı özel oturumda, Göç Yasası konusunda karar alacak. 
     Rau, görevini 1 Temmuz'da, mayıs ayında yapılan cumhurbaşkanlığı seçimini kazanan Horst Köhler'e devredecek. 
     
</TEXT>
</DOC>
