<DOC>
<DOCNO> 220861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy01.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Üniversite kapılarında dram var 
</HEADLINE>
<TEXT>

   Başbakan, Kadınlar Günü'nde üniversite kapılarında yaşanan türban olaylarına üstü örtülü vurgu yaptı 
      ANKARA Milliyet 

   
   Başbakan Recep Tayyip Erdoğan, Cumhurbaşkanı Ahmet Necdet Sezer'in önceki gün "Türban üzerinden siyaset yapmayın" uyarısına rağmen, Dünya Kadınlar Günü'nde üniversite kapılarında yaşanan türban olaylarına üstü örtülü vurgu yaptı. Erdoğan, "Her gün üniversite kapılarından töre cinayetlerine, fabrikadan mahkeme salonlarına yürekleri yakan binlerce dram karşımızdayken, yılda bir kez kadınların gününü kutlamanın bana göre pek anlamı yok" dedi. 
   Erdoğan, dün eşi Emine Erdoğan'la AKP Kadın Kolları Başkanlığı'nca Dedeman Otel'de düzenlenen "Siyaset ve Kadın" konulu panele katıldı. Kadına karşı ayrımcılığın ırkçılıktan daha tehlikeli ve ilkel olduğunu, bundan vazgeçilmesi gerektiğini ifade eden Başbakan Erdoğan, şunları kaydetti "Belki de şu sözleri sarf ettiğim için beni yadırgayacaksınız ama hissiyatımı sizinle paylaşmak zorundayım. Devletler, devlet kurumları cinsiyet ayrımcılığı yaparsa, kadınları ikinci sınıf görürse, kadın hukukunu, kadın haklarını ilkel töreler belirlemeye başlar. Bu yüzden eğitim, en önemli meselemiz olmalıdır." 
   
   Emine Erdoğan'dan Can'a jest 
   Emine Erdoğan, dün AKP Çankaya İlçe Örgütü'nün Kadınlar Günü dolayısıyla Selim Sırrı Tarcan Spor Salonu'nda organize ettiği 'Sibel Can Konseri'ne katıldı. Şarkılara eşlik eden Erdoğan, yanına gelen Can'la kucaklaşıp öpüştü. Erdoğan, sahneye geri dönen Can'ın düşmemesi için de elini tuttu. 
   
   
   
</TEXT>
</DOC>
