<DOC>
<DOCNO> 236449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun42.html </URL>
<DATE> 2004/05/01/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
KKTC Dışişleri "AB'nin KKTC için etkin tedbirler alması kaçınılmazdır" 
</HEADLINE>
<TEXT>

     KKTC Dışişleri Bakanlığı ve Başbakan Yardımcılığı, Kıbrıs Rum yönetiminin, Kuzey Kıbrıs Türk Cumhuriyeti halkını temsil etmesi veya adanın bütünü üzerinde egemenlik icra etmesinin yasal, siyasi ve fiili olarak mümkün olmadığını bildirdi. 
     ''Bu gerçeğin Annan planında da teyit edildiğinin'' altını çizen bakanlık, ''AB'ye katılan 10 yeni üye arasında 'Kıbrıs Cumhuriyeti' adıyla yer alan Güney Kıbrıs'ın sadece Rum halkını temsil ettiğine'' dikkati çekti. 
     KKTC Dışişleri Bakanlığı ve Başbakan Yardımcılığı, Güney Kıbrıs'ın AB üyeliğini değerlendiren yazılı bir açıklama yaptı. Açılamada, şöyle denildi 
     ''1 Mayıs 2004 tarihinden itibaren Avrupa Birliği'ne katılan 10 yeni üye arasında Güney Kıbrıs Rum Yönetimi de bulunmaktadır. 'Kıbrıs Cumhuriyeti' adı altında üyeliği kabul edilen Rum tarafının 1960 yılında kurulan Rum-Türk Ortaklık Cumhuriyeti olmadığı, sadece Güney Kıbrıs'ta yaşayan Rum halkını temsil ettiği bir gerçektir. BM Genel Sekreteri Annan'ın taraflara tevdi ettiği kapsamlı çözüm planında da teyit edilen bu gerçekten hareketle, Rum yönetiminin Kuzey Kıbrıs Türk Cumhuriyeti halkını temsil etmesi veya adanın bütünü üzerinde egemenlik icra etmesi yasal, siyasi ve fiili olarak mümkün değildir. Böyle bir hak iddia edilmesi de geçerli değildir.'' ''Kıbrıs Türk tarafının, BM Genel Sekreteri'nin iyi niyet misyonu çerçevesinde yürütülen kapsamlı çözüm bulma çabalarına başından itibaren destek verdiği'' kaydedilen açıklamada, ''Türk tarafı, bunu yaparken de üçüncü taraflarca Kıbrıs Rum tarafına adanın tümünü temsil eden tek yasal hükümet muamelesi gösterilmesinin ve bu çerçevede AB'ye aday ülke olarak kabul edilmesinin çözüm çabalarını menfi yönde etkileyeceğine defaatla dikkati çekmiştir'' denildi. 
     
     "Türk tarafı üzerine düşeni yaptı" 
     ''Kıbrıs Türk tarafının, Kıbrıs sorununun 1 Mayıs 2004 tarihinden önce çözülmesi ve kapsamlı çözüm çerçevesinde birleşik bir Kıbrıs olarak AB'ye girebilmesi için üzerine düşeni yaptığı'' belirtilen açıklamada, şunlar kaydedildi 
     ''BM'nin, AB'nin ve uluslararası camianın tercihi de bu yönde olmuş ve BM Genel Sekreterinin misyonu kuvvetle desteklenegelmiştir. 
     Varılan mutabakat uyarınca, 24 Nisan 2004 tarihinde Güney Kıbrıs'ta ve KKTC'de eş zamanlı olarak düzenlenen referandumların sonucu ortadadır. Kıbrıs Türk halkı birleşik bir Kıbrıs'ın AB'ye üye olması yönünde iradesini ortaya koyarken Rum halkının çok büyük bir çoğunluğunun tercihi BM Genel Sekreteri'nin kapsamlı çözüm planını reddedip tek yanlı olarak AB'ye girmek olmuştur. Bu durum karşısında başta AB olmak üzere uluslararası toplumun Kıbrıs konusunda yeniden bir değerlendirme yapma zorunluluğu hasıl olmuştur.'' 
     
     Ambargolar ve kısıtlamalar kaldırılmalı" 
     ''1963 yılından itibaren Rum tarafınca yıkılan Ortaklık Cumhuriyeti'nden dışlanan ve haksız yere tecrit uygulamalarına maruz bırakılan Kıbrıs Türk halkının artık bu tür kısıtlamalardan kurtularak uluslararası toplumla bütünleşmesi zamanı geldiği ortadadır'' ifadesine yer verilen açıklamada, şöyle denildi 
     ''Bu amaçla KKTC üzerindeki siyasi, ekonomik ve diğer alanlardaki ambargo ve kısıtlamaların kaldırılması gerekmektedir. AB'nin Kuzey Kıbrıs'a yönelik etkin ve fiili iyileştirici tedbirler alması kaçınılmazdır. Uzlaşmazlığı referandumla kanıtlanmış olan Rum tarafı AB üyeliği ile ödüllendirilirken, KKTC'ye karşı uygulanan haksızlıkların devam ettirilmesi düşünülemez. Uluslararası toplumun geçmişte gereklilik ilkesi adı altında Rum tarafını 'Kıbrıs Hükümeti' olarak tanımasıyla ortaya çıkan durumun referandumlardan sonra ortadan kalktığı da bir gerçektir. 
     Kıbrıs Türkleri, kendi ülke sınırları ve anayasal düzenleri içerisinde örgütlenmiş bir halk olarak, egemenliğini icra etmekte ve kendi kendilerini yönetmektedir. 
     Kıbrıs Türk tarafı olarak AB'den, demokrasi ve hukukun üstünlüğü ilkelerini savunan ilgili tüm kuruluşlardan Kıbrıs'ta yapılan ayrı referandumlarda iki halkın varlığı, bunlardan birinin diğerine hükmedemeyeceği, birinin diğerini temsil etmediği gerçeğinin bir kez daha ortaya çıktığının bilinci içerisinde Kıbrıs'taki iki tarafa yaklaşımlarını süratle yeniden düzenlemelerini bekliyoruz. İki halkın iradelerinin referandumlarda farklı şekillerde tecelli etmesiyle ortaya çıkan bu durumun ilgili kuruluşlarca dikkatlice değerlendirileceğini umut ediyoruz.'' 
     
</TEXT>
</DOC>
