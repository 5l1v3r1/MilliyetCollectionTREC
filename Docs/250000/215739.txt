<DOC>
<DOCNO> 215739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko40.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Robert Finch İngiltere, Türkiye'nin AB sürecine destek veriyor 
</HEADLINE>
<TEXT>

     -FİNCH, BABACAN VE UNAKITAN İLE GÖRÜŞTÜ -DEVLET BAKANI BABACAN 
     ''GÖRÜŞMEDE, TÜRKİYE'NİN AB'YE ÜYELİK SÜRECİNİ DEĞERLENDİRDİK, EKONOMİDEKİ SON GELİŞMELERİN DETAYLARINA GİRDİK'' -LONDRA'NIN FİNANS MERKEZİ CİTY'NİN BELEDİYE BAŞKANI FİNCH ''UMARIM ARALIK AYINDA AB KONUSUNDA OLUMLU BİR KARAR VERİLECEKTİR'' FOTOĞRAFLI 
     ANKARA A.A - 17.02.2004 - Londra'nın Finans Merkezi City'nin Belediye Başkanı Lord Robert Finch ve beraberindeki üst düzey mali delegasyon, Devlet Bakanı Ali Babacan ve Maliye Bakanı Kemal Unakıtan'ı makamlarında ziyaret etti. 
     Hazine Müsteşarlığı'ndaki makamında gerçekleşen görüşmenin ardından açıklama yapan Bakan Babacan, görüşmede, Türk ekonomisindeki son gelişmeleri ve AB sürecini değerlendirdiklerini belirterek, İngiltere'nin Türkiye'ye AB sürecinde destek veren bir ülke olduğunu söyledi. 
     Ekonomik gelişmelerin detaylarına da girdiklerini anlatan Bakan Babacan, Türk ekonomisindeki büyümeyi ele aldıklarını, yatırım ortamının hızla değiştiğini ve yabancı sermaye için Türkiye'nin cazip bir ülke haline geldiğini kaydetti. 
     Babacan görüşmede, 2004 hedefleri ve yapısal reformlar konusunda bilgi verdiklerini ifade ederek, Londra'nın Finans Merkezi'ni seçimden önce ziyaret ettiklerini ve seçimden sonra da bu ziyaretlerin sürdüğünü dile getirdi. 
     
     BELEDİYE BAŞKANI FİNCH 
     Londra'nın Finans Merkezi City'nin Belediye Başkanı Lord Robert Finch de, Türkiye'ye AB sürecinde İngiliz hükümetinin desteğinin söz konusu olduğunu belirterek, şunları söyledi 
     ''Hükümetin desteğini birlikte getirdim. Umarım Aralık ayında olumlu bir karar verilecektir. Ticari ilişkilerle ilgili bilgi paylaşımında bulunduk. Aynı zamanda ekonomi yönetimi olumlu adımlar attı. IMF ile görüşmeler devam ediyor. Bununla ekonominin daha iyi olacağını düşünüyorum.'' Bir gazetecinin, HSBC'nin bombalanmasına ilişkin bir sorusu üzerine Finch, ''İstanbul'daki olaylar üzüntü verici. Hem ölen İngiliz vatandaşları hem de Türk vatandaşları açısından üzüntü verici. İstanbul'a gittiğimde ziyarette bulunacağım ve sorunların ne olduğunu görüşeceğiz'' dedi. 
     Finch, ''Bombalama olayından sonra HSBC, Türkiye'den ayrılma yönünde bir karar almadı. Türkiye'ye ziyaretleri her zaman teşvik ediyorum. Akdeniz'i ziyaret ediyorum, İstanbul'u ziyaret ediyorum'' diye konuştu. 
     Görüşmede somut bir yatırım projesinin gündeme gelip gelmediğinin sorulması üzerine Finch, ''Projeleri tartıştık. Özel bir proje konuşulmadı. İngiliz yatırımcılarının ne gibi kriterleri bulunduğunu konuştuk'' karşılığını verdi. 
     
     MALİYE BAKANI İLE GÖRÜŞME 
     Lord Robert Finch, Babacan'ın ardından Maliye Bakanı Kemal Unakıtan'ı da makamında ziyaret ederek bir süre görüştü. 
     Robert Finch, görüşme sırasında yaptığı açıklamada, iki ülke arasındaki ticari ilişkilerin artırılmasını istediklerini ve Türkiye'yi yatırımcılar için ''büyük fırsatlar ülkesi'' olarak gördüklerini söyledi. 
     İngiliz yatırımcılarının da bu fırsatlardan yararlanmasını arzu ettiklerini kaydeden Finch, Maliye Bakanı'ndan özelleştirme çalışmaları hakkında da bilgi alacaklarını ifade etti. 
     Görüşmede, Türkiye'nin AB'ye giriş sürecini de ele alacaklarını ifade eden Finch, ''AB konusunda Türk hükümetine desteğimizi ifade etmek için de burada bulunuyorum'' dedi. 
     Robert Finch, finans sektörü konusunda da neler yapabileceklerini araştırdıklarını sözlerine ekledi. 
     
</TEXT>
</DOC>
