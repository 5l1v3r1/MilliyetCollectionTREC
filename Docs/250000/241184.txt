<DOC>
<DOCNO> 241184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko11.html </URL>
<DATE> 2004/05/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bakan Coşkun TOBB Yasası hazırlanırken her kesimden görüş aldık 
</HEADLINE>
<TEXT>

     Sanayi ve Ticaret Bakanı Ali Coşkun, dün TBMM'de yasallaşan Türkiye Odalar ve Borsalar Birliği TOBB yasasını hazırlarken başta TOBB olmak üzere bütün kesimlerin düşüncelerini aldıklarını bildirdi. 
     Coşkun yaptığı yazılı açıklamada, 54 yıl öncesinin şartları değerlendirildiğinde oldukça başarılı bir çalışma olan 5590 sayılı kanunun günümüzde ticaret, sanayi ve tarım kesiminin ihtiyaçlarını karşılayamaz hale geldiğini söyledi. Ticaret ve sanayi kesiminin, dünyadaki gelişmelere hızla ayak uydurabilmesi, ticaret borsalarının dünyadaki modern borsacılık uygulamalarına paralel olarak yeniden yapılandırmak suretiyle dünya ölçeğinde rekabet edebilmeleri ve bunun sonucunda ortaya çıkacak artı değerden tüm toplumun yararlanacağına değinen Bakan Coşkun, ''Tasarı hazırlanırken başta TOBB olmak üzere bütün kesimlerin düşüncelerini aldık'' dedi. 
     15 Mart 1950 tarihinde yürürlüğe giren 5590 sayılı TOBB Kanunu'da, bugüne kadar birçok kez değişikliğe gidildi. Bu değişiklikler içerisinde en kapsamlı olan 24 Haziran 1995 tarih ve 557 sayılı Kanun Hükmünde Kararname'nin Anayasa Mahkemesi tarafından iptal edilmesi ve iptal edilen hükümler yerine yeni düzenleme yapılmaması nedeniyle anılan kanunda hukuki boşluklar ortaya çıkmış, kanunun bütünselliği kaybolmuş ve uygulaması da güçleşmişti. 
     TOBB'un TBMM Genel Kurulu'nda dün kabul edilen yeni kanunu ile odaların, borsaların ve bunların üst kurulu olan Birliğin organlarının seçim sisteminden, yeniden yapılanmasına, ticaret borsalarının ihtisaslaşmasından, Bakanlığın birçok yetkisinin odalar ve borsalara devredilmesine kadar birçok yenilikleri içeriyor. 
     
</TEXT>
</DOC>
