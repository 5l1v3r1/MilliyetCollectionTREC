<DOC>
<DOCNO> 207109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur21.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık görüşmeleri gerilimli başladı... 
</HEADLINE>
<TEXT>

     Anayasa-Adalet Karma Komisyonu, 66 milletvekili hakkındaki 116 dosyayı görüşecek hazırlık komisyonlarını oluşturmak üzere toplandı. Komisyon Başkanı Burhan Kuzu ve AK Parti milletvekillerinin basın mensuplarının toplantıyı izlemesini istememeleri üzerine tartışma çıktı. 
     Anayasa-Adalet Karma Komisyonu, Anayasa Komisyonu Başkanı Burhan Kuzu başkanlığında toplandı. Kuzu, toplantıyı açış konuşmasında, yasama dokunulmazlıkları ile ilgili oluşturulan araştırma komisyonu raporunun dün eline ulaştığını bildirerek, ''Ben de zaman kaybetmeden komisyonu topladım'' dedi. Kuzu, bugün dosyaları inceleyecek hazırlık komisyonlarını kura ile oluşturacaklarını ifade ederek, basın mensuplarından toplantıdan çıkmalarını istedi. 
     Bunun üzerine CHP Konya Milletvekili Atilla Kart, bunun ''Kapalı oturum'' anlamına geldiğini bildirerek, usule uygun karar alınmasını istedi. Başkan Kuzu, bugüne kadar uygulamanın böyle olduğunu, karar almak gerekmediğini ifade ederken, AK Parti'li milletvekilleri de bunun ''Kapalılık ya da gizlilik'' anlamına gelmediğini söylediler. 
     CHP Antalya Milletvekili Tuncay Ercenk de tartışmalara ''Bizi basından ayırmayın'' diye espri yaparak katıldı. 
     
     ''NEYİ SAKLIYORSUNUZ '' 

     CHP'li Kart, basın mensuplarının dışarı çıkartılmaması yönündeki ısrarını sürdürdü ve kamuoyunun merakla beklediği bir toplantının kapatılmasını anlamanın mümkün olmadığını söyledi. Kart, ''Milletten gizleyecek birşey yok, kimden neyi saklıyorsunuz Gizlilik kararını önerge oylatarak almak zorundasınız'' dedi. Kuzu, ''Önerge var'' derken, AK Parti milletvekilleri de hazırlanan bir önergeyi imzalamaya başladılar. Başkan Kuzu'nun, önerge için gerekli imzaların tamamlanmasını beklemesine CHP'liler tepki gösterdi. 
     CHP'li Kart, '' Önerge var diyorsunuz, önerge bekliyorsunuz. Ayıptır bu yaptığınız. Böyle bir kural tanımazlık görmedik'' diye bağırırken, toplantıyı izleyen Adalet Komisyonu Başkanı Köksal Toptan'a, ''Sayın Başkan siz bari müdahil olun. Böyle bir usul var mı Lütfen görüşlerini açıklayın'' dedi. Toptan, oturduğu yerden Başkan Kuzu'nun toplantıyı yönettiğini ifade ederken, önerge de Divan'a ulaştı ve oylamaya sunuldu. 
     CHP'liler önergenin sunulmasını alkışlarken Kart, Başkan Kuzu'yu ''Talimatla komisyon yönetiyorsunuz'' sözleriyle eleştirdi. Kuzu, bu sözlere ''Ben kimseden talimat almam, ben bir milletvekiliyim'' diye karşılık verdi. CHP Niğde Milletvekili Orhan Eraslan, ''Milletvekili gibi davranmıyorsunuz'' derken AK Parti Kilis Milletvekili Hasan Kara da ''Biz milletten başka kimseden talimat almayız'' sözleriyle tartışmaya katıldı. 
     
     ''ŞÖYLE YA DA BÖYLE...'' 

     Tartışmalar sürerken CHP'li Kart, önerge üzerinde söz istedi. Kart'ın istemine Başkan Kuzu, ''Söz vermezsem ne olur '' karşılığını verince ortam daha da gerginleşti. Tartışmalar üzerine Kuzu'nun söz verdiği Kart, ''Basit bir usul kuralı için kavga çıkartacaksanız biz nasıl toplantı yaparız '' sözleriyle konuşmasına başladı. Kart, toplantının basın mensuplarına kapatılmasının yanlış olduğunu ifade ederek, ''Görüşeceğimiz şey devlet sırrı mı Vatandaşın uzun zamandır beklediği bir konu bu. Ulusun güvenliği ile ilgili birşey mi söz konusu Neyi gizliyorsunuz Biz burada dosya içeriği görüşmeyeceğiz. Sadece hazırlık komisyonu oluşturacağız'' diye konuştu. 
     CHP Ankara Milletvekili Oya Araslı da önergenin bir gerekçesinin olması gerektiğini, ancak kendilerine bir gerekçe ileri sürülemediğini ifade ederek tartışmayı başka bir boyuta taşıdı. CHP'lilerin ısrarla gerekçe açıklanmasını istemesi üzerine söz alan AK Parti Kastamonu Milletvekili Musa Sıvacıoğlu, daha önceki uygulamaların bu yönde olduğunu, ilk defa böyle bir karar alındığı havasının yaratılmasının yanlış olduğunu söyledi. CHP'lilerin, bu sözlerin gerekçeyi açıklamadığı yolundaki itirazları üzerine AK Parti Isparta Milletvekili Recep Özel'in ''İçtüzük'ten kaynaklanan hakkımızı kullanıyoruz. Şöyle ya da böyle'' demesi yeni bir tartışmaya yol açtı. CHP'li Eraslan, '' Şöyle ya da böyle öyle mi Bu bir dayatmadır. Biz istedik, oldu mu demek istiyorsunuz'' dedi. 
     Önerge tartışmalar arasında AK Parti Milletvekillerinin oylarıyla kabul edildi. CHP'li Kart'ın ''Çok demokratsınız sayın Başkan'' sözleriyle tepki göstermesi üzerine Kuzu, ''Divan'la alay etme hakkınız yok. Benim gibi demokrat bir başkanı nereden bulacaksınız Kıymetimi bilin'' demesi gülüşmelere yol açtı. 
     
     ''BENİ SİZ DAVET ETTİNİZ'' 

     Kuzu, basın mensuplarından dışarı çıkmalarını isterken davet edildiği için toplantıya katılan CHP Grup Başkanvekili Kemal Anadol, ''Başkan Burhan Kuzu imzasını taşıyan bir mektupla beni komisyona davet ettiniz. Şimdi komisyon üyesi olmadığım için benim de dışarı çıkmam gerekiyor'' dedi. Başkan Kuzu, Anadol'a, ''Benim kişisel görüşüm bu yönde ama komisyon böyle karar aldı'' diye karşılık verdi. CHP'li Eraslan bunun üzerine ayağa kalkarak, önergede imzası olan ve önergenin kabulü yönünde oy kullanan Kuzu'ya , ''Bu yaşta bu hafıza zayıflığı hiç hayra alamet değil'' dedi. 
     Bu tartışmaların ardından basın mensupları ve komisyon üyesi olmayan milletvekilleri dışarı çıktı ve komisyon, toplantısını basına kapalı olarak sürdürmeye başladı. 
     
</TEXT>
</DOC>
