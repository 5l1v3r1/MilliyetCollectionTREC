<DOC>
<DOCNO> 224353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo01.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu resti 
</HEADLINE>
<TEXT>

   Beşiktaş Başkanı'nın, yönetiminden gelen Lucescu'nun durumunu gözden geçirme önerisine sert çıktığı bildirildi. Serdar Bilgili'nin, "Bunu bir daha gündeme getirmeyin" dediği öğrenildi 
      ORHAN YILDIRIM 

   
   Şaşırtan teklif 
   BEŞİKTAŞ'TA ligin ikinci yarısında alınan ağır yenilgilerin ardından ilginç gelişmeler yaşanıyor. Bazı yöneticilerin, Menajer Sinan Engin ile birlikte Başkan Serdar Bilgili'yi ziyaret edip, kötü gidişi durdurmak için bazı öneriler sunduğu öğrenildi. Bilgili'nin, yönetimden gelen "Lucescu'nun durumunu gözden geçirelim" önerisine sinirlendiği ve "Geçen yılki başarıda en büyük pay onun. Bunu bir daha aklınızdan bile geçirmeyin" dediği bildirildi. 
   
   Toplantı günü 
   SİYAH - Beyazlı yönetim, takımın yaşadığı büyük düşüşü bugün yapacağı toplantıda masaya yatıracak. Teknik Direktör Lucescu'nun hazırladığı rapor doğrultusunda, bazı oyuncular hakkında sert kararların alınabileceği öğrenildi. Rumen hocanın da bugün yapılacak olan antrenman öncesinde hem iki kaptan Tayfur ve Sergen ile hem de tüm oyuncularıyla görüşeceği bildirildi. Lucescu'nun, kadroda revizyon yapmayı planladığı iddia edildi. 
   
   Engin'den mesaj 
   MENAJER Sinan Engin, şampiyonluk yarışında kan kaybettiklerini ancak sonuna kadar savaşlarını sürdüreceklerini açıkladı. Engin, hiç bir futbolcuyla yolları ayırmayı düşünmediklerini söyleyerek, "Hep birlikte yola çıktık, sonuna kadar da birlikte yürüyeceğiz. Hiç bir oyuncumuzun gönderilmesi söz konusu değil. Futbolcularımız rahat olsunlar ve sadece kazanmayı düşünsünler. Söylentilere kulaklarını tıkasınlar" yorumunu yaptı. 
   
   Ronaldo müjdesi    Antep'e yetişiyor 
   İKİNCİ yarıda savunma hataları nedeniyle çok puan kaybeden Beşiktaş, hafta sonu oynanacak oynacak olan Gaziantepspor maçı öncesinde Ronaldo sevinci yaşıyor. Kasığındaki sakatlığı nedeniyle Diyarbakır deplasmanında forma giyemeyen Brezilyalı yıldızın, hafta sonu takımdaki yerini alabileceği açıklandı. Sambacı'nın son kontrollerinde durumunun düzeldiği tespit edildi. 
   
   Kaan Dorba umudu 
   SAKATLIĞI nedeniyle takımdan ayrı kalan bir diğer isim Kaan Dobra'nın tedavisinin sürdüğü açıklandı. Tecrübeli futbolcunun durumunun perşembe günü kesinlik kazanacağı öğrenildi. Bu arada Beşiktaş'ta futbolculara verilen iki günlük izin bugün sona erecek. Siyah - Beyazlılar, yapacakları tek çalışmayla Gaziantepspor karşılaşmasının hazırlıklarına başlayacak. 
   
   'Savunmada sorun var'    BEŞİKTAŞ Asbaşkanı ve Futbol Federasyonu Başkanı Haşmet Bedii Kürüm, son haftalarda alınan yenilgilerin savunma hatalarından kaynaklandığını söyledi. Kürüm, "Ligin ilk yarısında en iyi savunma yapan ekip bizdik. Şimdi bazı sorunlar yaşıyoruz. Bu sorunu hemen çözüp, artık puan kaybetmeden yolumuza devam etmeliyiz" diye konuştu. 
   
   Hep ayakta kalacaksın    LUCESCU'NUN golcü oyuncularından Sinan'ı birçok maçta ilk yarım saat içinde oyundan çıkarmasının gerekçesi ortaya çıktı. Rumen hocanın, her antrenmanda Sinan'dan yere sağlam basmasını ve kayıp düşmemesini istediği öğrenildi. Ancak genç oyuncu, Diyarbakırspor maçında, müsait pozisyonda kayıp çok önemli bir fırsatı kaçırınca yine kulübenin yolunu tuttu. 
   
   Erdoğan'dan destek    BAŞKAN Serdar Bilgili ile fikir ayrılığı yaşadığı için geçen dönem yönetimden istifa eden Levent Erdoğan, camiayı kenetlenmeye davet etti. Erdoğan, "Önümüzde Galatasaray örneği var. Kötü bir sezon geçirmelerine rağmen tek başkan altında güç birliği yaptılar. Şimdi bize düşen mevcut yönetim, teknik heyet ve takıma katkıda bulunmaktır. Bizim düşüncemizde koltuk değil, Beşiktaş'a hizmetten öte birşey olamaz. Zaten olmamalı" dedi. 
   
   
</TEXT>
</DOC>
