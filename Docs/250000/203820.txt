<DOC>
<DOCNO> 203820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/guncel/agun.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu rakının sırrı müdüründe 
</HEADLINE>
<TEXT>

   Tekirdağ Rakı Fabrikası Müdürü Kadir Albayrak, kendi üretimlerinin farkını şöyle açıkladı Yüzde 100 üzüm alkolünden yapılıyor, şebeke suyu da tadını yumuşatıyor 
      ÖMER ERBİL İstanbul 
   
   Tekirdağ Rakısı'nın özelliği suyunda gizli. Sertlik oranı düşük şehir şebeke suyu, rakının tadını da yumuşatıyor. Yeni Rakı'ya pancar alkolü konurken, Tekirdağ Rakısı sadece üzüm alkolünden yapılıyor. 
   Beş vakit namaz kılan biri olarak tanınan Tekirdağ Rakı Fabrikası Müdürü Kadir Albayrak da, bu rakının mucidi olarak biliniyor. Albayrak, her ay Tekel bünyesindeki içkilerin tatlarını kontrol eden altı kişilik degüstatör tadımcı heyetinde yer alıyor. 
   Albayrak'a kendisinin beş vakit namaz kılan biri olarak çevresinde tanındığını hatırlattığımızda, "İşin bu yönünü bırakın. O benim özel hayatım. Ayrı konular bunlar" diyor. Laboratuvar bölümünde en alt kademeden girdiği fabrikaya müdür olan Albayrak, kimya mühendisi ve her bölümde görev yapmış. 
   
   Şebeke suyu tadını yumuşatıyor 
   Türkiye'nin sayılı degüstatörleri arasında yer alan Albayrak, şöyle konuştu "Rakının, şarabın üretim aşamalarındaki tatlarını bilmek gerekir. Damağınız güçlü olmalı. Burnunuz iyi koku almalı. Şarap ağızda dil, damak ve yanak üçgeninde bir yudum çevrilir. Sonra boğazdan geçer. Bu dörtlü içindeki tat çok iyi bir oluşum sağlamalı. Tekel'in tüm fabrikalarındaki üretimler geliyor. Ayda iki kez tatlarını denetliyoruz. Olumsuzluklar varsa uyarıyoruz. İyi olunca tebrik edip 'üretime devam edin' diyoruz." 
   
   İyi rakının üç unsuru 
   Albayrak, iyi rakıyı da şöyle tarif ediyor "İyi rakının üç unsuru var. Birincisi kaliteli hammadde. Bunlar üzüm, anason, su. Yüzde 45 alkol bulunan rakıda yüzde 55 su olur. Şebeke suyu kullanıyoruz. Sertlik oranı düşük, yumuşak bir sudur. İkincisi çalışanlar bilgili ve özverili olmalıdır. Üçüncüsü hijyendir." 
   Yeni Rakı ile Tekirdağ Rakısı'nı birbirinden ayıran özelliklerin başında alkol oranları geliyor. Yeni Rakı'da yüzde 70 üzüm, yüzde 30 pancar alkolü var. Tekirdağ Rakısı'nda yüzde 100 üzüm alkolü kullanılıyor. 
   
   Moraliniz bozukken içmeyin 
   İçkinin tüketim aşaması için de bilgiler veren Albayrak'ın uyarıları şöyle "Ruhen ve fizikman hazır değilseniz hiçbir içkiyi içmeyin. 'Moralim bozuk, içeyim' doğru değil. Bu keyif içkisi, sohbetle içilir. Proteini bol yemekler, soğuk meze olmalı. Boş mideye kesinlikle içmeyin. İçki öncesi bir bardak süt içebilirsiniz. Fondip kesinlikle yanlış. Normal içilme oranı en fazla 2.5 kadehtir. Rakıya kesinlikle buz koymayın. Rakıyı soğutup üzerine soğuk su koyun. Buz kristalleri rakının anason özelliğini kristalize ediyor. Anason - alkol dengesi bozuluyor." 
   
   
   
   
</TEXT>
</DOC>
