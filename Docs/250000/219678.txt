<DOC>
<DOCNO> 219678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/yguven.html </URL>
<DATE> 2004/03/04/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'Emniyet'siz yaşamak 
</HEADLINE>
<TEXT>

   
   Benim oturduğum cadde, adeta "ilim ve irfana" tırmanan bir yokuştur. Kadıköy Anadolu Lisesi yamaçtadır. Saint Joseph Lisesi'nde soluklanır, Moda İlkokulu ile zirveye ulaşırsınız. Eskiden bir de Moda Koleji vardı ama, o battı ve denize nazır bir lojman haline geldi toplumdışı vatandaşlar için. 
   Yani her gün dört - beş bin talebenin, parke taşlarını tıkırdattığı bir yolda oturmaktayım. Bu yol aynı zamanda tinerci gençlerimizin güzergahıdır. Ayrıca Kurbağalıdere'de ikamet eden cümle psikopat ve madde bağımlıları sürekli aynı kaldırımları paylaşırlar öğrencilerle. Kapkaççılar, artık esnafın dükkanına girip mal çalmaktadır. Gece olduğunda ise caddenin hakimiyeti hırsızlara geçer. Bizimki de dahil soyulmayan ev yok gibidir. Otomobillerin alarmları, işbaşındaki teyp uzmanlarını, cantçıları, hatta arabaları takoza alıp dört lastik götüren eliçabukları hiç rahatsız etmemektedir. 
   Caddenin iki başına birer polis koysanız, her gün bir - iki nezarethane doldurmak işten bile değildir. Lakin, biz hiç polis göremeyiz buralarda. Onların çok daha önemli işleri vardır. Mesela, Engin Verel dostumuzu vur dur anı aramaktadırlar bir yıldan beri. Yetmezmiş gibi, bir de Ahmet Çakar olayı çıkmıştır. Büyük bir olasılıkla birkaç yıl da o aranacaktır. 
   Fail - i meçhul her olayın "suça teşvik"den farksız olduğu gibi ukalalıklar falan etmeden yokuşumuzu tırmanırız biz. Gelir, emlak, çöp vergilerimizi aksatmaz, kırmızı ışıkta geçmeyiz. 
   Bizim yokuş, mektep doludur hepimiz ilim, irfan sahibiyiz. 
   
   Elma şekeri de teşvik 
   "Beyefendi" eski yönetici. Zamanında teşvik primlerini bavul bavul dağıtmış, hatta bir iki tanesinde suçüstü yakalanmış ne zaman konu açılsa, kendisine danışılıyor ve malum yanıt alınıyor 
   "Canım ne var bunda. Dünyanın her yerinde teşvik primi var. Beğenilmiyorsa kulüplerin kendi futbolcularına verdiği prim de kaldırılsın. O da teşvik". 
   Evet... O da teşvik 
   Lakin, futbolcuların kendi yöneticilerinden aldığı "teşvik primi", "baba"nın verdiği harçlık gibidir. İnsanı "neye" teşvik ettiği bellidir. Yabancılardan alınan paralar karşılığında "ne gibi" özverilerde bulunulacağı, bırakın futbolcuları ilkokula başlayan çocuklara bile öğretilir. Peder bey'in aldığı elma şekerinin tadı unutulmaz ama, "pardösülü amca"dan gelen elma şekeri "acı" verebilir. 
   Bilmiyor mu muhterem Bal gibi biliyor da suyu bulandırırsa içindeki pisliklerin görülmeyeceğini sanıyor. Maalesef bunun adına da "açık sözlülük" deniyor çağımızda. 
   
   İçinize sindi mi 
   Hani anlarım sponsoru batar, başkanı kaçar, hocası tüyer, futbolcusu sakatlanır falan da, o takım şampiyonluk yolundan şarampole doğru kayar .. 
   Akıllara ziyan bir skandal, doğal afet, rezalet de yok. 
   Hiçbiri olmadı Beşiktaş'ta. 
   Peki neden bu ufalanma 
   Bilemiyorum Beşiktaş'ın tekerine çomak sokulmuş velespit gibi toprağı kazıyarak durması sizin içinize sindi mi 
   Mesela ben, mesela rakip bir takımı tutsam, Beşiktaş'la böyle eşitlenmekten hoşlanmam. 
   İşin bir raconu olmalı değil mi 
   Futbolun şampiyonluğu, futbol sahasında yakılan enerjinin miktarına, akıtılan terin ağırlığına, yürütülen fikirlerin yoğunluğuna, organizasyonun doğruluğuna bağlı olarak sahip bulmalı bozulan sinirlerin, takıntılı kalemlerin, tuzakların, zarfların etkisiyle değil. 
   Benim sistemim, benim futbolcum, benim hocam, tesisim, imkanlarım, perspektifim daha iyi olduğu için geçmeliyim rakibi... Benim "yorumcu"m, "beşinci kol"um, "kumpas kurucu"m daha kuvvetli olduğu için değil. 
   İtirazları duyar gibiyim. 
   "Ne, Fenerbahçe böyle mi yakaladı yani Beşiktaş'ı " 
   Hiç zannetmiyorum. 
   Lakin bireysel reyting peşinde koşan "stilist"lerimizin çizmeye çalıştığı model bu... Teşvik primleri, hakem dümenleri, kayırmalar, kanırtmalar dedikodu bazında havalarda uçuşuyor, Fenerbahçe "polemik olmasın" maksadıyla kulağının üstüne yatıyor. 
   Olmuyor 
   
      Rumen hasta 
   Ümitsizlik kaplamış Lucescu'nun içini... 
   Kendisi söyledi. 
   Tanrı korusun ama, amansız hastalıklarda da benzer tepkileri oluyor insanların. 
   Teşhis konulunca şoke oluyor... İkinci aşamada reddediyor. Sonra kızgınlık duyuyor. Ardından ümitsizlik geliyor. 
   Son aşama ise hastalığı kabullenme... Buna boyun eğiş deniyor. 
   Evreler ne kadar çabuk atlatılırsa tedaviye sıra o kadar çabuk geliyor. 
   Hastalıkla yaşamayı kabullenince, onunla mücadele etmek kolaylaşıyor, hatta yenmek şansı artıyor. 
   Hasta ettiler Lucescu'yu... Boyun eğmesini bekliyorlar. 
   
   Volkan'ın kolu 
   Kısmetsiz olmasın kişi... Muhallebi yerken kırılır dişi. 
   Fenerbahçe kalecisi Volkan'ınki de aynı hesap yani. 
   Uç, atla, uzan... Sapasağlam. 
   Sonra tribüne forma atarken, az daha kolunu da fırlatıyormuş genç kaleci. 
   Tıbbi cehaletim bir yana, bana burada iki nokta çok karanlık görünüyor. Birincisi, ne zamandan beri çıkık durumlarında ameliyat gerekiyor .. 
   İkincisi ise sorulmayan bir soru 
   "Acaba Volkan'ın kolu ilk kez mi çıkıyor " 
   Ben bile biliyorum ki, aynı eklemi birden çok çıkan insanlara, o bölgeyi zorlayacak spor yapmamaları tavsiye ediliyor. 
   Bu çok önemli bir mesele aslında. Kaleci hatalarıyla "iki buçuk" galibiyet eksik alan Fenerbahçe açısından da önemli, Milli Takım açısından da. 
   Dikkat ediyorum, şu çıkık konusunda bilgiler hep Volkan kaynaklı. Çocuk ne bilsin Yok mu bu işin bir uzmanı Fenerbahçe TV'de doktor kadrosu bulunmuyorsa, Taşlıtarla'da bir çıkıkçı Fatma Abla vardı, bari onu çıkarsınlar ekrana. 
   
   'Yazın' deseydin 
   "Hiç kimse yazmadı" .. 
   Nereden biliyorsun kardeşim "Medya Takip Merkezi" sahibi misin 
   "Kimse söylemedi" yerine "ben duymadım" diyeceksin. 
   Duymadım, okumadım, izlemedim... 
   Veya "gözüme çarpmadı". 
   Hiç olmazsa, "bizim çocuklardan biri yazmadı". 
   Kabahat sende salı günü "yazın" deseydin. 
   
      
</TEXT>
</DOC>
