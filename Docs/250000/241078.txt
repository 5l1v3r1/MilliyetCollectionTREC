<DOC>
<DOCNO> 241078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/dunya/axdun01.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuktan vazgeçti 
</HEADLINE>
<TEXT>


Hindistan'daki seçimleri kazanan Sonya Gandi, 'İtalyan başbakana hayır' diyen milliyetçilerin ülkeyi germemesi için başbakanlık yapmayacak 

DIŞ HABERLER SERVİSİ 


Hindistan'da seçimlerden zaferle çıkan Kongre Partisi'nin lideri İtalyan asıllı Sonya Gandi, başbakanlık görevini üstlenmekten vazgeçti. Sonya Gandi'nin kararında seçimleri beklenmedik şekilde kaybederek iktidarı kaptıran Hindu milliyetçisi Bharatiye Janata Partisi'nin yanı sıra aşırı milliyetçilerin baskısının ve bazı kentlerde düzenlenen "İtalyan başbakana hayır" gösterilerinin etkili olduğu belirtiliyor. 57 yaşındaki Sonya Gandi, 1991'de bir intihar saldırısıyla öldürülen dönemin Başbakanı Rajiv Gandi'nin eşiydi. 
Kongre Partisi'nden Salman Hurşid, Sonya Gandi'nin başbakan olmaktan vazgeçtiğini ve fikrini değiştirmesinin "çok zor" olacağını açıkladı. 
Sonya Gandi, partisinin milletvekilleriyle yaptığı toplantıda, "Bu görevi, tevazu göstererek reddetmek zorundayım" dedi. Hislerini ve vicdanını dinleyerek bu yönde bir karar verdiğini söyleyen Gandi, "Sizden kararımı kabul etmenizi ve bunu değiştirmeyeceğimi bilmenizi istiyorum" diye konuştu. Gandi, yeni başbakan adayının kim olmasını istediğini ise açıklamadı. ND televizyonu da Gandi'nin, başbakan adayı olarak Kongre Partisi yetkililerinden, eski Maliye Bakanı Manmohan Singh'i desteklediğini duyurdu. Manmohan Singh'in, Hindistan'daki ekonomik reformların mimarı olduğu belirtildi. 
Daha önce Sonya Gandi'nin, başbakanlık görevini üstlenip üstlenmeyeceği konusunu tekrar gözden geçirdiği bildirilmiş, Gandi'nin başbakanlığına destek veren komünist partilerden birinin parlamento üyelerinden Somnat Çatterji, "Sonya Gandi'nin pozisyonunu tekrar gözden geçirdiğine dair bilgi aldım" demişti. 


</TEXT>
</DOC>
