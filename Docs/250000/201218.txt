<DOC>
<DOCNO> 201218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur15.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Günü'nde memura biber gazı... 
</HEADLINE>
<TEXT>

     Kamu Yönetimi Temel Kanunu Tasarısı'nı protesto etmek amacıyla basın açıklaması yapmak isteyen Kamu Emekçileri Sendikaları Konfederasyonu KESK İzmir Şubeler Platformu üyeleri ile Konak Meydanı'na girişlerine izin vermeyen polis arasında arbede yaşandı. 
     İzmir Emniyet Müdürü Halil Tataş'ın araya girmesiyle, grubun Konak Meydanı'nda basın açıklaması yapmasına izin verildi. 
     Basın açıklaması yapmak isteyen KESK üyeleri, Konak Sümerbank binası önünde toplanırken, temsilcileri, önlem alan polis yetkililerine, Saat Kulesi'nin bulunduğu alanda basın açıklaması yapmak istediklerini bildirdi. 
     
     TRAFİĞE ENGELLEME 

     Alana giriş yolunu kesen ve açıklama yapılmasına izin verilmeyeceğini belirten yetkililer ise etkinliğin her zaman olduğu gibi Sümerbank Binası önünde yapılmasını istedi. 
     Konak'a yürüyen ve bu durumu haber alan bazı göstericiler Fevzipaşa Bulvarı'nın tek yönünü trafiğe kapattı. Yolun trafiğe açılmasını isteyen ve haklarında suç duyurusunda bulunulacağını belirten emniyet yetkilileri ile KESK temsilcilerinin arasındaki görüşmelerden bir sonuç alınamayınca, grup Konak Meydanı'na yürüyüşe geçti. 
     
     KALKANLI BARİKAT 

     Kalkanlarıyla barikat kuran çevik kuvvet ekiplerinin yanına gelen göstericiler, yüklenerek içeri girmeye çalıştı. Polisin ''biber gazı'' kullanması ve su sıkması üzerine, gruptakiler bundan etkilendi. 
     Arbede yaşanırken, KESK üyeleri geri gitmeyeceklerini belirterek ''oturma eylemi'' başlattı. 
     Olay yerine gelen İzmir Emniyet Müdürü Halil Tataş, KESK İzmir Şubeler Platformu yöneticileriyle kısa bir görüşme yaptıktan sonra, grubun meydana girmesine izin verdi. 
     Tataş, gazetecilere yaptığı açıklamada, emniyet personelini vatandaşla karşı karşıya getirmek istemediğini, gruptakilerin de polis gibi devlet memuru olduğunu kaydetti. 
     Göstericiler, açıklamanın ardından olaysız dağıldı. 
     
</TEXT>
</DOC>
