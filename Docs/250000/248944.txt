<DOC>
<DOCNO> 248944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun27.html </URL>
<DATE> 2004/06/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Zirveden teyit çıktı Türkiye ile müzakerelere başlarız 
</HEADLINE>
<TEXT>

     Belçika'nın başkenti Brüksel'deki Avrupa Birliği zirvesinin kapanış bildirgesi yayımlandı. 
     Bildirinin Türkiye ile ilgili bölümünde, ''AB'nin, AB Konseyi Aralık 2004'de, AB Komisyonu raporu ve tavsiye kararına dayanarak, Türkiye'nin Kopenhag siyasi kıstaslarını yerine getirdiğine karar verdiği takdirde, Türkiye ile üyelik müzakerelerine geciktirmeden başlayacağı sözü'' teyit edildi. 
     ''AB Konseyi'nin, mayıs ayında yapılan anayasa değişiklikleri dahil olmak üzere, Türkiye'nin reform sürecinde bugüne kadar gösterdiği ilerlemeleri takdirle karşıladığı'' belirtilen bildiride, ''AB Konseyi'nin Türk hükümetinin Kopenhag kriterlerini karşılama yolundaki kararlı çabalarından duyduğu memnuniyet'' ifade edildi. 
     AB Konseyi'nin, ''bu bağlamda yasama çalışmalarının tamamlanması ve ülke çapında kamu yönetiminin tüm düzeylerinde kararlı bir şekilde uygulanmasının hızlandırılmasının önemine'' dikkat çekilen bildiride, ''AB'nin özellikle yargının çalışması, güçlendirilmesi, örgütlenme, din ve ifade özgürlüğüyle kültürel hakların ve sivil-asker ilişkilerinin Avrupa uygulamalarına uyumlaştırılması ve ülkenin güneydoğusundaki durumla ilgili temel hakların uygulanması açısından katılım öncesi stratejisinin uygulanması ve gerekli hazırlıklar için Türkiye'ye yardım etmeye devam edeceği'' vurgulandı. 
     Başbakan Recep Tayyip Erdoğan bu sabah düzenlediği basın toplantısında, söz konusu bölümle ilgili olarak, Türkiye'nin insan hakları ve demokrasi alanında son zamanlarda kaydettiği aşamaların bu bölümde yeteri bir biçimde dikkate alınmadığının görüldüğünü ifade ederek, Türkiye'nin rahatsızlığını dile getirmişti. Erdoğan, bu konuda gerekli değişikliklerin yapılması için uyarıların yapıldığını kaydetmişti. 
     Bildiride, ''AB'nin Türk hükümetini yapısal reformları tam anlamıyla uygulayarak, makro ekonomik ve mali istikrarı koruma konusunda kararlı tutumunu sürdürmesini desteklediği'' ifade edildi. 
     Kıbrıs sorununun çözümüne de atıfta bulunan bildiride, ''AB Konseyi'nin, Kıbrıs'ta kalıcı çözüm için Birleşmiş Milletler Genel Sekreteri'nin çabalarına Türkiye'nin olumlu katkılarından duyduğu memnuniyet'' dile getirildi. 
     Rum kesiminin yoğun talepleri doğrultusunda bildiriye eklenen bölümde, ''AB Konseyi, Türkiye'yi Ankara Anlaşması'nın yeni üye olan ülkeleri de dikkate alacak şekilde uyumlaştırılması için, 25 üye ülkeyi temsil eden ve topluluk adına pazarlıkları yürüten komisyonla sonuca ulaşmaya davet eder'' cümlesine yer verildi. 
     
</TEXT>
</DOC>
