<DOC>
<DOCNO> 248264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/ekonomi/eko03.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 270 bin yeni milyoner 
</HEADLINE>
<TEXT>


ABD'li dolar milyonerlerinin sayısı yüzde 14 artarak 2 milyon 270 bine çıktı. Yükselen borsalar ve vergi indirimi zenginliği artırdı 


Amerikalı dolar milyonerlerinin sayısı yüzde 14 arttı. Wall Street Journal gazetesinde yer alan habere göre, Merrill Lynch Co. ile Capgemini Group tarafından hazırlanan 2004 Dünya Zenginlik Raporu'na göre ABD'de geçen yıl milyoner sayısı yüzde 14 arttı. ABD ve Kanada'da zengin sayısındaki artış Avrupa, Asya, Latin Amerika ve Ortadoğu'daki artıştan fazla. 
İki yıllık bir duraksamadan sonra zenginler, 2003 yılında yükselen borsalar, vergi indirimleri sayesinde yeniden zenginliklerine zenginlik kattı. 2002'de sayıları 2 milyon olan 1 milyon doların üzerinde finansal ya da likidite mal varlığına sahip olanların sayısı 2003 yılında 2,27 milyona yükseldi. Yine rapora göre, ABD ve Kanada'da söz konusu zenginlerin 2002 yılında kontrol ettiği 7,4 trilyon dolarlık finansal ve likidite mal varlığı da 8,5 trilyon dolara yükselmiş durumda. 
Ultra - zengin olarak tanımlanan 30 milyon doların üzerinde değere sahip yatırım aracına sahip olanların sayısı da ABD ve Kanada'da 30 bin kişiye ulaştı. 

Avrupa geriledi 
Zengin yaratma konusunda, 2002 yılında, ABD'den önde olan Avrupa'da, İspanya, İngiltere ve İsveç'teki tüketim artışına rağmen, bir gerileme yaşandığı ifade edilirken, bu düşüşün en fazla Fransa ve Almanya'da gözlemlendiği ifade edildi. Yüksek işsizlik, zayıf tüketim talebi ve bütçe krizleri yüzünden Avrupa'da zenginlik büyümesi sadece yüzde 2,4 oranında gerçekleşti. Fransa'daki milyoner sayısı da sadece 5 bin kişi arttı. 


</TEXT>
</DOC>
