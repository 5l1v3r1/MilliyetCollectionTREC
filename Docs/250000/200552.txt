<DOC>
<DOCNO> 200552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun12.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Sorunlarımız sadece Irak içinde.." 
</HEADLINE>
<TEXT>

     Irak Kürdistan Demokratik Partisi'nin IKDP önde gelen yetkililerinden Neçirvan Barzani, ''sorunlarının sadece, Irak içinde, ülkenin diğer kesimlerindeki Arap kardeşleriyle birlikte yaşayarak çözülebileceğini'' söyledi. 
     Barzani, dün akşam Erbil'de, Iraklı yerel yetkililer, ABD'nin atadığı geçici yönetimin üyeleri ve işadamlarının katıldığı bir toplantıda yaptığı konuşmada, Irak'ın kuzeyine gelebilecek yabancı yatırımcıları rahatlatmaya yönelik mesajlar verdi. 
     Reuters ajansı, Neçirvan Barzani'nin açıklamasını ''Iraklı Kürtler, federal bir hükümete bağlı oldukları ve bağımsızlık planlarından vazgeçtikleri mesajıyla olası yabancı yatırımcılara güven vermeye çalıştılar'' şeklinde duyurdu. 
     Ajansa göre Barzani, konuşmasında, ''Irak'ın kuzeyinde, İngiliz ve Amerikan uçaklarının denetimleri altında uygulanan 'uçuşa yasak bölge' uygulamasıyla eski Devlet Başkanı Saddam Hüseyin'den özgürlük elde etmelerinden bu yana, 12 yıldır büyük adımlar attıklarını'' söyledi. 
     Barzani, ''Burada, Irak'ın diğer kesimlerinde de uygulanabilecek bir deneyim yaratmayı başardık'' dedi. 
     
</TEXT>
</DOC>
