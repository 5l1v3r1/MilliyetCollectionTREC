<DOC>
<DOCNO> 246635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur39.html </URL>
<DATE> 2004/06/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Akçaabatsporlu bir futbolcu, otomobiliyle bir kişinin ölümüne neden oldu 
</HEADLINE>
<TEXT>

     Gaziantep'te, kullandığı otomobil ile aniden yola çıkan Piyade Er İsa Özkan'a çarpıp ölümüne neden olan kişinin Türkiye Birinci Süper Futbol Ligi takımlarından Akçaabat Sebatsporlu futbolcu Hakan Olgun olduğu öğrenildi. 
     Futbolcu Hakan Olgun, kaza sonrasında çıkartıldığı nöbetçi mahkeme tarafından 15 milyar lira kefalet ücreti ödeyip, tutuksuz yargılanmak üzere serbest bırakıldı. 
     Bu arada, kazada hayatını kaybeden Piyade Er İsa Özkan'ın, birliğinden firar ettiği ve bu sırada kaza sonucu hayatını kaybettiği öğrenildi. 
     2 yıl ikinci lig takımlarından Sankospor, 5 yıl da Gaziantepspor'da futbol oynayıp, iki gün önce de birinci lig takımlarından Akçaabat Sebatspor ile iki yıllık sözleşme imzalayan Hakan Olgun, kaza ile ilgili olarak şunları söyledi 
     ''Eşimi ve çocuklarımı görmek için Gaziantep'e geliyordum. Kendi kullandığım otomobilimde yalnızdım, bir anda önüme çıkan kişiyi fark etmedim ve çarptım. Daha sonra, çarptığım kişinin olay yerinde öldüğünü gördüm. Asker olduğunu ve birliğinden firar ettiğini polis raporlarından öğrendiğim İsa Özkan'ın ölümüne çok üzüldüm. 
     Ne yapacağımız bilemiyorum. Özkan'a Allah'tan rahmet, ailesine başsağlığı diliyorum.'' İpek Yolu 5. Zırhlı Tugay Komutanlığı önünde Hakan Olgun yönetimindeki 34 R 983 plakalı otomobilin çarptığı İsa Özkan hayatını kaybetmişti. 
     
</TEXT>
</DOC>
