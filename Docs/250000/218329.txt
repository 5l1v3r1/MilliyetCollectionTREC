<DOC>
<DOCNO> 218329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo22.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Rövanşta Valencia'yı yener, turu geçeriz... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, ilk maçta 3-2 yenildikleri Valencia'yı rövanşta yenerek turu geçeceklerini öne sürdü. 
     Hüsnü Güreli, Valencia'dan dönüşte yaptığı açıklamada, dünkü maçın özellikle ikinci yarısında ortaya koydukları futbolla kalitelerini gösterdiklerini belirterek, şöyle konuştu 
     ''İlk yarıda Valencia bizden iyiydi. Ancak sonra oyun tamamen bizim hakimiyetimiz altında geçti. Son dakikada yediğimiz şanssız gol, lüzumsuz bir faul ve adam paylaşımı yapmamaktan kaynaklandı. Üzülmüyorum, çünkü Valencia gibi Avrupa'nın en popüler bir takımı karşısında iyi mücedele edip iyi oynadık.'' Güreli, rövanşta çok daha dikkatli oynayıp Valencia'yı yenebileceklerini ifade ederek, ''İstanbul'da taraftarlarımızın da desteğiyle galip geleceğimize inanıyorum. Beşiktaş özgüvenini kazandı. Takımımıza inanıyorum. Önce İstanbulspor, ardından da Valencia karşısında galip gelerek 2 kulvarda da yolumuza devam edeceğiz'' diye konuştu. 
     Siyah-beyazlı futbolcuların son derece üzgün oldukları gözlenirken, Tümer ve Yasin'in sakatlıklarının bulunduğu bildirildi. 
     Kulüp doktoru Ayhan Optur, 2 futbolcunun da sol alt baldırlarına darbe aldıklarını, İstanbul'a döndükten sonra tedaviye başlayacaklarını ve durumlarının netlik kazanacağını söyledi. 
     
     EMRE CEZALI 
     Deplasmanda yapılan Valencia maçında sarı kart gören Emre Aşık, cezalı duruma düştü. 
     Daha önce Avrupa Şampiyonlar Ligi maçlarından 2 sarı kartı bulunan Emre, Valencia ile yapılacak rövanş maçında forma giyemeyecek. 
     Teknik direktör Mircea Lucescu'nun, rövanşta Emre'nin yerine Zago'ya şans tanıması bekleniyor. 
     
</TEXT>
</DOC>
