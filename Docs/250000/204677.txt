<DOC>
<DOCNO> 204677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur36.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, İran Dışişleri Bakanı'nı arayıp başsağlığı diledi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İran Dışişleri Bakanı Kemal Harrazi'yi telefonla arayarak, Bem kentinde meydana gelen deprem nedeniyle başsağlığı diledi ve yardım önerisinde bulundu. 
     Diplomatik kaynaklardan edinilen bilgiye göre Gül, Harrazi ile görüşmesinde, Türkiye'nin her türlü yardımda bulunmaya hazır olduğunu ifade etti. Kızılay'ın depremin hemen ardından seferber olduğunu kaydeden Gül, arama-kurtarma alanında ya da çadır, battaniye veya ilaç sağlanmasında yardım edebileceklerini kaydetti. 
     Harrazi'nin yardım önerisine teşekkür ettiği ve bunun için memnun olacaklarını belirttiği öğrenildi. 
     Gül ile Harrazi arasındaki bu telefon görüşmesinin ardından, depremden sonra Dışişleri Bakanlığı'nda kurulan özel birim kanalıyla, resmi arama-kurtarma timleri bir uçakla İran'a gönderildi. Bu uçakta Kızılay'ın yardım malzemesi de bulunuyor. 
     Öte yandan, Bakanlık özel birimi, özel arama-kurtarma timleriyle de temas kurarak, bölgeye nakilleri hakkında görüş alışverişinde bulunuyor. 
     
     BAKANLIK AÇIKLAMASI 
     Bu arada, Dışişleri Bakanlığı'ndan yapılan açıklamada, deprem felaketi üzerine İran makamlarıyla temasa geçilerek, arama-kurtarma ve sağlık ekiplerinin yardım için hazır halde tutulduğu, bunun dışında da her türlü yardım için hazır olunduğunun ifade edildiği bildirildi. 
     Açıklamada, dost ve kardeş İran halkının maruz kaldığı bu felaket üzerine en üst düzeydeki devlet yetkililerinin İranlı muhataplarına gönderdikleri mesajlar ve edilen telefonlarla Türk hükümeti ve halkının duyduğu büyük üzüntünün dile getirildiği belirtildi. 
     
</TEXT>
</DOC>
