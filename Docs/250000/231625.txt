<DOC>
<DOCNO> 231625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun53.html </URL>
<DATE> 2004/04/15/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Papandreu "Hükümet referanduma kadar faal olarak girişimlerde bulunmalı" 
</HEADLINE>
<TEXT>

     Yunanistan anamuhalefet partisi PASOK'un lideri Yorgo Papandreu, ''Hükümetin Kıbrıs'ta 24 Nisan'da yapılacak referandumlara kadar faal bir biçimde girişimlerde bulunması gerektiğini'' söyledi. 
     Yunanistan Başbakanı Kostas Karamanlis'i ''geç tavır belirlemekle'' suçlayan Papandreu, yaptığı açıklamada, hükümeti, AB nezdinde AKEL'in talep ettiği garantilerin alınması ve referandumların ertelenmesi için inisiyatif almaya çağırdı. 
     Cumhurbaşkanı Kostis Stefanopulos başkanlığında bugün yapılan siyasi parti liderleri toplantısının ''geç kalmış'' bir değerlendirme olduğunu savunan Papandreu, ''Bu toplantı, Lüzern görüşmeleri öncesinde ya da sırasında yapılmalıydı. Böylece daha olumlu bir sonuç alınabilirdi. Bu toplantı için geç kalındı ve yapılana kadar bir yenilgi ve korku ortamı oluştu'' dedi. 
     ''Lefkoşa Rum karar alır Atina destekler'' doktrinine karşı olmadığını da belirten Papandreu, ''Ancak Kıbrıs konusu tüm Elenizmin meselesedir ve bu doktrin gelişmeleri arkadan takip etmek anlamına gelmiyor. Hükümet inisiyatif almalıdır'' diye konuştu. 
     PASOK'un tavrını belirlerken Annan planına olumlu ve olumsuz yanlarını gözönünde bulundurduğunu ve ''evet'' oyu verilmesi yönündeki tutumunu kamuoyuna aktardığını belirten Papandreu, planın bazı noktalarının AB çerçevesinde iyileştirilebileceği kanısında olduğunu da vurguladı. 
     
     Diğer partiler 
     Bu arada, Yunanistan Komünist Partisi KKE Genel Sekreteri Aleka Papariga, partisinin Annan planına destek vermesinin söz konusu olmadığını söyledi. 
     Papariga, yaptığı açıklamada, ''Kıbrıs halkıyla en iyi dayanışma hayır deme yoluyla olur'' diye konuştu. 
     Sol Koalisyon Partisi SYN lideri Nikos Konstandopulos, Annan planını desteklediğini belirtti. Konstandopulos, tercihinin referandumların ertelenmesi ve planın iyileştirilmesi olanağının doğması olduğunu, ancak bu sağlanamasa da tavırlarının ''evet'' yönünde olduğunu kaydetti. 
     
</TEXT>
</DOC>
