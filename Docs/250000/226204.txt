<DOC>
<DOCNO> 226204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/ekonomi/eko03.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan faiz indirim sinyalı 
</HEADLINE>
<TEXT>

   Almanya, Avrupa Merkez Bankası'na faiz indirimi baskısını artırdı. Uzmanlar hafta içinde faiz indirimi yapılmasını bekliyor 
   EKONOMİ SERVİSİ 
   
   Avrupa Birliği AB üyesi ülkelerin, Avrupa'nın ekonomisindeki kırılganlık tehlikesi ve güven kaybı nedeniyle Avrupa Merkez Bankası'na ECB olan faiz indirimi baskısı artıyor. 
   Başta Almanya olmak üzere euro bölgesi ekonomilerindeki olumsuz gidiş ve ülkedeki iş ortamının bozulması üzerine, artan baskı sonrasında ECB'nin önümüzdeki hafta faiz indirimine gideceği yorumları yapılıyor. 
   Almanya'da ekonomi ve iş çevresini yakın takibe alan Münih merkezli IFO Ekonomi Enstitüsü'nün iş güven endeksinin geçen ayki 96.4'lük orandan 95.4'e düştüğünü açıklamasının ardından, artan Alman baskısına karşı ECB tavrını yumuşattı. ECB'nin önümüzdeki hatfa içinde faiz indirimine gitmesinin muhtemel olduğu bildirildi. IFO'nun yaptığı araştırma, Almanya kadar eurozone kapsamındaki tüm Avrupa ekonomisinin de riskte olduğunu gösterdi. 
   IFO Başkanı Hans-Werner Sinn, risklerin artması tehlikesi karşısında ECB'nin hemen harekete geçmesi konusunda uyardı. 
   
   ECB'den pozitif sinyal 
   Finansal piyasalardaki bu spekülasyonlar karşısında ECB'nin faiz indirimi konusunda pozitif sinyaller gönderdiği bildirildi. ECB Başkanı Jean-Claude Trichet, Belçika Merkez Bankası Başkanı'nın söylediği 'ECB'de kırılgan Avrupa ekonomisini kendine getirmek için hala 'cephanelik var' sözlerini destekledi. Ekonomistler ise Trichet'in bu tavrını ECB'nin faiz indirimi için olumlu sinyal olarak yorumladılar. Almanya, Avrupa ekonomisinin üçte birini oluşturması bakımından yönelttiği baskı tehditleri önem taşıyor. 
   
   
</TEXT>
</DOC>
