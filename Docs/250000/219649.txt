<DOC>
<DOCNO> 219649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/siy02.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşkenceye karşı siyasal irade yok' 
</HEADLINE>
<TEXT>

   Başbakanlık İnsan Hakları Danışma Kurulu'nun raporunu yorumlayan Prof. Kaboğlu, işkence suçlarına karşı halen etkili bir mücadele olmadığı sonucunun çıktığını söyledi 
      BELMA AKÇURA İstanbul 

   
   Başbakanlık İnsan Hakları Danışma Kurulu, "İşkence, Kötü Muamelenin Önlenmesi" başlıklı bir rapor hazırladı. Önümüzdeki günlerde İçişleri Bakanlığı ve Adalet Bakanlığı'na sunulacak olan raporu değerlendiren Başbakanlık İnsan Hakları Danışma Kurulu Başkanı Prof. Dr. İbrahim Kaboğlu, rapordan, işkence suçlularına karşı halen etkili bir mücadelenin olmadığı sonucunun çıktığını söyledi. Kaboğlu, "Bunun nedeni kurumsal düzenlemelerin yetersiz, siyasi iradenin olmamasından kaynaklanıyor. Bu nedenle idari birimlerdeki direnmeler, ihmal ve kayırmalar sürüyor" dedi. 
   Kaboğlu, insan hakları alanına 'politik yandaşlık' ve 'iktidar mücadelesi'nin sokulmaması gerektiğini belirterek, "Devletin oluşturduğu insan hakları birimleri bile insan hakları konusunda engel oluşturmakta" iddiasında bulundu. Raporda, insan haklarına ilişkin mevzuat ve durum saptamaları şöyle 
   Cumhuriyet savcıları hazırlık soruşturmasının başı olması gerekirken, görev ve yetkilerini yeterince kullanmıyor. 
   Savcılar, sanıkları yargıya sevk aşamasında görmektedirler. Oysa kolluk güçlerince işlenen işkence ve kötü muamele suçlarının tamamı, adliyeye ilişkin görev ve işler sırasında işlenen suçlardır. 
   Yargılama aşamasında ifadenin zor yoluyla elde edildiği iddiaları soruşturulmamakta ve suç duyurusu konusu yapılmamaktadır. 
   Etkin olmayan bir yargılama yöntemi tercih edildiği için yargılamalar uzun sürmekte, davalar zamanaşımına uğramaktadır. İşkence suçları için zamanaşımı geçerli olmamalıdır. 
   Bu suçlara verilen cezalarda suç nitelemesi ve ceza miktarı yönünden olabilecek en alt sınır esas alınmakta, cezalar sıklıkla af yoluyla ortadan kaldırılmaktadır. 
   Görüşmeyi yapan bazı hekimlerin insan hakları ihlalleri konusunda bilgi ve deneyim eksikliği var. 
   
   En sık uygulanan işkence yöntemleri 
   Kurul, Türkiye İnsan Hakları Vakfı Tedavi ve Rehabilitasyon Merkezleri'nin raporuna da yer veriyor. Buna göre, 2002'de kaç kişiye hangi işkence yöntemi uygulandığına ilişkin veriler şöyle 254 hakaret, 229 dayak, 195 kendisine yönelik başka tehditler, 158 öldürme tehdidi, 135 göz bağlama, 126 yeme içmenin kısıtlanması, 120 hücrede tecrit, 91 soğuk zeminde bekletme, 85 işeme ve dışkılamanın engellenmesi, 79 yakınlara yönelik tehditler, 81 soyma, 70 cinsel taciz, 64 saç-sakal-bıyık yolma, 63 anlamsız istemlere itaat etmeye zorlama. 
   
   
   
</TEXT>
</DOC>
