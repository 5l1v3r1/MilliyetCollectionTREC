<DOC>
<DOCNO> 241637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun45.html </URL>
<DATE> 2004/05/21/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
DSÖ "Filistinliler büyük bir sağlık kriziyle karşı karşıya" 
</HEADLINE>
<TEXT>

     Dünya Sağlık Örgütü DSÖ , İsrail'in Gazze Şeridi ve Batı Şeria'da uyguladığı ablukalar yüzünden, Filistinlilerin büyük bir sağlık kriziyle karşı karşıya olduğunu bildirdi. 
     DSÖ yetkilisi David Nabarro, düzenlediği basın toplantısında, Filistinlilerin sağlık durumlarının iyi olmadığını belirterek, ekonomik durumda gerileme ve artan yoksulluğun yanı sıra, insanların ve malların geçişine ağır kısıtlamalar getirilmesinin insan sağlığını etkileyeceğini kaydetti. 
     Filistin bölgelerinde yetersiz beslenme oranının yükseldiğine değinen Nabarro, bunun da diyabet ve yüksek tansiyon gibi kronik hastalık vakalarını artırdığını söyledi. 
     Hastaların tedavisi için yeterli ilaç bulunamadığını belirten Nabarro, Filistinlilerin, kliniklere gidemedikleri için tedavi olamadıklarını da anlattı. 
     Gazze Şeridi'ndeki 1.3 milyon Filistinlinin çoğunun, büyük oranda yardımlara bağımlı olarak yaşadığı belirtiliyor. 
     İsrail'in, güvenlik gerekçesiyle bu bölgelere abluka uygulaması, BM ve diğer uluslararası kuruluşların bölgedeki yardım çalışmalarını da olumsuz etkiliyor. 
     
</TEXT>
</DOC>
