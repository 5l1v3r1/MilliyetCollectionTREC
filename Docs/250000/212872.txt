<DOC>
<DOCNO> 212872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun05.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ariel Şaron'dan yeni hükümet kurma tehdidi 
</HEADLINE>
<TEXT>

     İsrail Başbakanı Ariel Şaron, hükümet ortaklarının Gazze Şeridi'nde bulunan Yahudi yerleşkelerinden 17'sinin boşaltılması planını engellemeye kalkışmaları durumunda, yeni bir hükümet kuracağını söyledi. 
     Şaron, İsrail'de yayımlanan Yedioth Ahronoth gazetesine yaptığı açıklamada, ortaklarının planına karşı çıkmaları halinde yeni bir hükümet kurmakta tereddüt etmeyeceğini ifade etti. 
     Şaron, lideri olduğu Likud Partisi'nin dünkü toplantısında, Gazze Şeridi'ndeki 17 Yahudi yerleşkesini boşaltmayı planladığını söylemişti. Şaron'un açıklamaları, en fazla kendi partisinde şaşkınlık yaratmıştı. 
     İsrail Başbakanı'nın Yahudi yerleşimlerini boşaltma planını bu ay sonunda Washington'da yapacağı görüşmelerde de gündeme getireceği bildiriliyor. 
     Bu arada koalisyon ortağı sağcı Ulusal Dinci Parti'den Devlet Bakanı Effi Eitam, planın uygulanmaya çalışılması durumunda istifa etme tehdidinde bulundu ve ''Biz buna katılmayacağız'' dedi. 
     
</TEXT>
</DOC>
