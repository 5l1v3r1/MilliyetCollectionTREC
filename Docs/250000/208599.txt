<DOC>
<DOCNO> 208599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko29.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürdistan haritalı ajandaların Lafarge ile ilgisi yok .. 
</HEADLINE>
<TEXT>

     Türkiye'de YİBİTAŞ ile ortak faaliyet gösteren Türkiye Lafarge, Güneydoğu'da bulanan 7 ilin hayali Kürdistan devleti sınırları içinde gösterildiği ajandaların, Lafarge markasını kullanma hakkına sahip olan, ancak gruba bağlı olmayan bir şirket tarafından dağıtıldığını açıkladı. 
     Lafarge'dan yapılan yazılı açıklama şöyle 
     Lafarge Türkiye, Lafarge markasını kullanma hakkına sahip olan, ancak gruba bağlı olmayan bir şirketin 2004 yılı için Fransa'da bastırdığı ve Türkiye'nin coğrafi sınırları hakkında yanlış bilgiler içeren haritaların da yer aldığı bazı ajandalar dağıttığını öğrenmiştir. 
     Konunun Lafarge Aslan Çimento veya diğer Lafarge Türkiye şirketlerinin 2004 yılı için Türkiye'de hazırlatarak dağıttıkları ajandalarla hiçbir ilgisi bulunmamaktadır. 
     1500'ü aşkın çalışanının tamamı Türk olan, 15 yıldan bu yana, Türkiye'nin bir kuruluşu olarak, Türkiye için faaliyet gösteren ve halkımızın hassasiyetlerini içtenlikle paylaşan Lafarge Türkiye, olaydan büyük bir üzüntü duymuş ve söz konusu şirkete, hatalı ajandaların toplanmasını ve yerlerine yenilerinin bastırılıp, dağıtılması talimatını vermiştir. Lafarge, ayrıca bu şirketten, ajandaların yapımından sorumlu tedarikçiyi de konuyla ilgili olarak uyarmasını istemiştir. 
     Her zaman politik konuların tümüyle dışında yer alan Lafarge, faaliyet gösterdiği ülkelerin ulusal ve yerel değerlerine saygı gösteren bir kuruluştur. 
     Türkiye'de sektörünün öncü kuruluşlardan biri olarak 2002 yılı itibariyle 204 milyon ABD doları tutarında cirosu bulunan ve Türk ekonomisinde önemli katkı sahibi olduğuna inandığımız firmamız, Türkiye'de de ulusal değer ve hassasiyetlere tam bir saygı göstererek faaliyetlerini sürdürecektir. 
     
</TEXT>
</DOC>
