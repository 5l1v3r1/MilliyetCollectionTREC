<DOC>
<DOCNO> 215399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/yasam/ayas.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da facia 
</HEADLINE>
<TEXT>

   Bir Türk şirketinin Moskova'da inşa ettiği eğlence merkezinin çatısı havuzun üzerine çöktü. Aralarında çocukların da olduğu 28 kişi öldü 150'den fazla insan yaralandı 
      Cenk Başlamış 
   
   Moskova'da, "Sevgililer Günü"nü kutlamak isteyen yüzlerce kişinin toplandığı eğlence merkezinin cam çatısının çökmesi sonucu, aralarında çocukların da bulunduğu 28 kişi öldü, 150'den fazla kişi yaralandı. 17 kişinin de kayıp olduğu belirtildi. 
   Türk firması Koçak İnşaat'ın 18 ay gibi rekor sürede yaptığı ünlü Transvaal Su Parkı'nda bin 300'den fazla kişinin katıldığı eğlence önceki gece faciaya dönüştü. Çatının henüz belirlenemeyen bir nedenle havuz bölümünün üzerine çökmesiyle çok sayıda kişi enkaz altında kaldı. Bu sırada havuz çevresinde yaklaşık 450 kişinin bulunduğu kaydedildi. Beş bin metre karelik bir alanı kaplayan enkazdan kendi çabalarıyla kurtulanlar büyük şok yaşarken, kanlar içindeki insanlar mayo ya da şortlu halde sıcaklığın - 20 derece olduğu sokağa fırladılar. 
   Binden fazla görevlinin katıldığı kurtarma çalışmaları sırasında 50'den fazla kişi enkaz altından sağ çıkarıldı. Görevliler, h l yaşayanların bulunduğu umuduyla havuz suyunun donmasını engellemek için enkaza sıcak hava pompaladı. Hastaneye kaldırılan 150 civarındaki yaralıdan bazılarının durumunun ise ağır olduğu belirtildi. 
   
   Facianın olası nedenleri... 
   Moskova Belediye Başkanı Yuriy Lujkov, güvenlik kameralarının saniye saniye kaydettiği faciaya terörist bir eylemin yol açmadığını açıkladı. Federal Güvenlik Servisi FSB ajanları yine de enkazda inceleme yaptı. Görgü tanıkları, havuzdan uzakta bulunan yüzlerce kişinin bile cam parçalarından yaralandığını söyledi. 
   Savcılık yetkilileri, parkın yöneticileriyle merkezi yapan Koçak İnşaat'ın temsilcilerinin ifadesini aldı. İnşaat Bakanı Nikolay Koşman da facianın nedeni kesinleşene kadar Koçak İnşaat'ın ruhsatının dondurulduğunu, ayrıca Moskova dışındaki şantiyelerinde de çalışmaların durdurulduğunu açıkladı. 
   Facianın olası nedenleri arasında, çatının ısı farkı nedeniyle patlaması, çatıda üç metre yüksekliğinde kar toplanması, kullanımda güvenlik kurallarına uyulmaması, kalitesiz malzeme ve proje hatası gösteriliyor. 
   
   'Bindiğim dalı kesmem'    MOSKOVA Milliyet 
   Koçak İnşaat'ın sahiplerinden İsmail Koçak, binanın yapımında kesinlikle kalitesiz malzeme kullanılmadığını söyledi. Kendi şirketinin de parka 15 milyon dolarlık yatırımda bulunduğunu belirten Koçak, "İnsan kendi bindiği dalı keser mi" dedi. Koçak şunları söyledi "Yaptığımız işe o kadar güveniyoruz ki, çatının kalıpları açılırken mühendislerle birlikte altında durduk. Dökülen betonun her metrekaresi incelendi." 
   Koçak, Rusya'daki binaların projeleri hazırlanırken çatıda en fazla bir buçuk metre kar toplanabileceğinin öngörüldüğünü, ancak facia sırasında parkın çatısında üç metre kar biriktiği yolunda haberler bulunduğunu, hiçbir yapının buna dayanamayacağını söyledi. 
   
   Türk inşaatçıların can simidi Rusya    Türk inşaatçıların son 16 yılda Rusya'da üstlendiği projelerden elde ettiği gelir, 13 milyar dolara yaklaşıyor. Rusya pazarı, Türk müteahhitler için adeta can simidi oldu. Resmi verilere göre, bugüne kadar toplam 145 Türk inşaat şirketi 712 proje üstlendi. Proje bazında bu sayı, Türk inşaatçıların yurtdışında aldığı bütün projelerin yüzde 35'ine denk düşüyor. 
   
   Aynı anda iki bin kişi yararlanıyordu    Önceki gün çatısı çöken 20 bin metrekarelik bir alana kurulan Transvaal Su Parkı 22 Haziran 2002'de açıldı. Aynı anda iki bin kişiye hizmet verebilen parkı, geçen yıl yaklaşık yarım milyon kişi ziyaret etti. Park içinde yapay bir nehir, sörf yapılacak alan, lokantalar, barlar ve saunalar bulunuyor. Merkezin yatırımcıları, bazı teknolojilerin binanın yapımında ilk kez kullanıldığını söylüyor. 
   
   
</TEXT>
</DOC>
