<DOC>
<DOCNO> 234803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun03.html </URL>
<DATE> 2004/04/26/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Le Pen'e 'çöplü' protesto 
</HEADLINE>
<TEXT>

     İngiliz Milliyetçi Parti'ye destek olmak için İngiltere'ye gelen Fransız Milliyetçi Cephe lideri Jean Marie Le Pen, protesto edildi. 
     İngiltere'nin Manchester kentinin dış mahallelerindeki Altrincham'da bir otelde göç karşıtı İngiliz Milliyetçi Parti'nin lideri Nick Griffin'le bir araya gelen Le Pen'in aracı, buradan ayrılmaya çalıştığı sırada kendisini dışarıda bekleyen 100 kadar gösterici tarafından durduruldu. 
     Göstericiler, ''Nazi pisliği, caddelerimizi terket'' diye bağırarak Le Pen'in aracının üzerine büyük bir çöp tenekesi boşalttı. 
     Protestocuların aracını yumrukladığı, tekmelediği ve yumurta attığı Le Pen, polisin müdahalesiyle ancak 10 dakika sonra yoluna devam edebildi. 
     Irkçı olmakla ve Yahudi karşıtlığı yapmakla suçlanan ve Fransa'da en az 6 kez hüküm giyen Le Pen, gelmesinin yasaklanması taleplerine rağmen, İngiliz Milliyetçi Parti'nin iki programına katılmak üzere İngiltere'ye gelmişti. 
     Le Pen'in, otelden ayrılmadan önce gazetecilere, ''Irak'ta, Türkiye'de, Malezya'da ve Endonezya'da serbestçe dolaşabiliyorum. İngiltere'de neden rahatça gezinemediğimi anlayamıyorum'' dediği bildirildi. 
     
</TEXT>
</DOC>
