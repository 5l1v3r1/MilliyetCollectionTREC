<DOC>
<DOCNO> 221410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/siyaset/siy06.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviler MHP'yi desteklemiş 
</HEADLINE>
<TEXT>

   Başkan olan MHP adayı Çerçi, kendisini destekleyen CHP ve Alevileri kırmamaya özen göstermiş 
      AHMET TULGAR 

   
   Aslında bütün bu seçim yarışında adil olmayan bir şey söz konusu. İktidardaki partinin adayları halkın geçmiş tecrübeleri sonucu edindiği bir korkuyu kullanarak resmen şantaj yapıyorlar "Biz iktidar partisiyiz. Bizi seçerseniz işler daha kolay yürür." 
   AKP Malatya belediye başkan adayı Cemal Akın söylemini böyle deşifre ettiğimizde hem karşı çıkıyor hem kabul ediyor. "Evet" diyor, "ideal olan hükümetlerin bütün belediyelere eşit mesafede durması. Ama Türkiye'nin gerçeği söz konusu. İktidar partisinin başkanları her zaman avantajlıdır." 
   Yani Akın, ideal olanın, kitabi olanın karşısına "reel politika"yı koyuyor. Her ne kadar "reel politika"nın Türkiye'deki anlamı yolsuzluk, kadrolaşma, adaletsizlik olsa da, darda kalmış kent sakinleri de benimsemişler bu mantığı. AKP'nin adayını tutup yerel seçimin iki favorisinden biri durumuna getirmişler. 
   Malatya ile Elazığ arasında her zaman bir rekabet olmuştur. İşte tam da bu yüzden Malatyalılar aslında AKP'ye kızgın. AKP'nin parlamentoya gönderdiği Ali Osman Başkurt'un Baskilli olduğunu ve kentte Elazığlıları, haritada da Elazığ'ı kayırdığını iddia ediyor meydandaki bir grup. 
   Seçimin diğer favorisi şimdiki Belediye Başkanı, MHP adayı Mehmet Yaşar Çerçi. Çerçi'nin seçilişi ilginç sosyolojik olgulara işaret ediyor. 1999 seçimlerinde Çerçi'yi CHP'liler ve kentin Cemal Gürsel Mahallesi gibi semtlerinde ikamet eden Aleviler de desteklemiş. 
   
   Şehir efsanesi 
   Çerçi de ondan sonra dikkat etmiş bu MHP dışı Malatyalıları kırmamaya. Herhalde MHP de son genel seçimlerde iktidardan düşüp barajın altında kalınca daha fazla manevra, hareket alanı kazanmış ve iyiden iyiye Malatya'nın sevdiği bir başkan olmuş. 
   Şampiyonluklar almış eski bir boksör olan Belediye Başkanı'na Malatyalılar "Çerçi" diyorlar. Haftada bir belediye otobüsüne binmesi bile Malatyalılarla "ten uyuşması" olan Çerçi'yi Anadolu kentlerinde sık rastlanan "şehir efsaneleri"nden, "yerel erkek star"lardan biri yapmaya yetmiş. 
   CHP adayı Mahmut Alikaşifoğlu'nun kentteki çoğu imar uygulamasının kamu değil de şahıs yararına gerçekleştiği, bunun da sorumlusunun birkaç dönemdir seçilen sağ belediye başkanları olduğu iddiasının üzerinde de durmak gerekiyor. Alikaşifoğlu, bu iddiasıyla belediyecilikteki sol ve sağ ayrımını ortaya koyuyor ve propagandasını bunun üzerine bina ediyor. 
   Demokratik Güçbirliği ise bu seçim çalışmalarında solun, sosyal hayatın her alanındaki farkını tanıtıyor, duyuruyor Malatya halkına. 
   
   
   
   
</TEXT>
</DOC>
