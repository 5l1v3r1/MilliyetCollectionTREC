<DOC>
<DOCNO> 209915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko39.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TL'den altı sıfır atılması Komisyon'da görüşülüyor... 
</HEADLINE>
<TEXT>

     Dünyadaki en büyük küpürlü banknota sahip Türkiye'nin para birimi olan liradan altı sıfır atılması ve Yeni Türk Lirası'nın 1 Ocak 2005'ten itibaren kullanıma girmesine ilişkin yasa tasarısı TBMM Plan ve Bütçe Komisyonu'nda görüşülmeye başlandı. 
     Enflasyonla mücadele kapsamında uzun süredir gündemde olan ancak tek haneli enflasyon oranına inildiğinde gerçekleştirilmesi planlanan, Türk Lirası'ndan altı sıfır atılmasıyla ilgili yasanın yürürlük tarihinden önce çıkması, bankaların sistemlerini yeni paraya göre ayarlarmaları ve Merkez Bankası'nın da Yeni Türk Lirası basma hazırlıklarını tamamlaması bakımından önem taşıyor. 
     Bu yasayla 2005 yılı başında, Türkiye Cumhuriyeti tarihinde ilk kez paradan sıfır atılması işlemi gerçekleşecek. 
     Komisyonda tasarının sunuşunu yapan Devlet Bakanı Ali Babacan, paradan altı sıfır atılarak 1 milyon Türk Lirası'nın 1 Yeni Türk Lirası'na eşit olacağını, 1 Ocak 2005'ten itibaren yeni liranın tedavüle çıkacağını ve bir yıl boyunca eski ve yeni liranın birlikte dolaşımda olacağını, 2006 başından itibaren de eski liranın sadece bankalar tarafından değiştirileceğini söyledi. 
     Babacan, 2006 ya da daha sonraki bir tarihten itibaren de Yeni Türk Lirası'ndan 'Yeni' sözcüğünün düşürüleceğini ve tasarının bu konuda Bakanlar Kurulu'na yetki verdiğini bildirerek, "TL'ye dönmüş olacağız" dedi. 
     
</TEXT>
</DOC>
