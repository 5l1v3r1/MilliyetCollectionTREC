<DOC>
<DOCNO> 224135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/siy01.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kararı birlikte veririz' 
</HEADLINE>
<TEXT>

   Erdoğan, "Kıbrıs'la ilgili 'olmazsa olmazlarımız'da ısrarlıyız. İyi niyet görmezsek, o zaman ne diyeceksek olumlu ya da olumsuz Denktaş'la beraber demeliyiz" dedi 
      ANKARA Milliyet 

   
   Başbakan Recep Tayyip Erdoğan, KKTC Cumhurbaşkanı Rauf Denktaş'ın İsviçre'ye gitme şansını gördüğünü belirterek, "Beklediğimiz iyi niyeti göremezsek anavatan ve yavruvatan olumlu ya da olumsuz birlikte kararımızı verir, adımımızı yine atarız" dedi. 
   Başbakan Erdoğan, dün akşam NTV'ye yaptığı açıklamada Kıbrıs sorunuyla ilgili şunları kaydetti 
   "Hep birlikte müzakere ederek adım attık. Bundan sonra da böyle olacak. Yani bizim oluşmuş 'olmazsa olmazlarımız' kesinlikle üzerinde ısrarla duracağımız konular, bundan taviz verilmesi söz konusu değil. 
   
   'Çekilmek olmaz' 
   Cumhurbaşkanı Denktaş'ın bana yazdığı mektupta, Güney Kıbrıs'ın 1 Mayıs'la ilgili avantajını KKTC'nin aleyhine kullanma gayretinde olduğu gibi bir düşüncesi var. Fakat bunu görüşmelerden çekilmek suretiyle çözmek mümkün değil. Finale geldiğimizde eğer o beklediğimiz iyi niyeti göremiyorsak, o zaman 4'lü görüşmeler sırasında KKTC ile birlikte kararımızı verir adımımızı atarız. Bu iyi niyete karşılık gelmezse, biz de o zaman kararımızı olmazsa olmazlar yönünde veririz. Ne diyeceksek o noktada beraber demeliyiz. Denktaş ciddi tecrübelere sahip, bu işi onunla beraber noktalamaktan yanayız." 
   
   
   
</TEXT>
</DOC>
