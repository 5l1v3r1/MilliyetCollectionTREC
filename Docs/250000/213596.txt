<DOC>
<DOCNO> 213596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur18.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, basından yakındı... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs meselesinin büyük bir yara olduğunu ve tedavisinin de uzun sürebileceğini söyledi. 
     Denktaş, Esenboğa havaalanına gitmek üzere otelden ayrılışı sırasında gazetecilerin sorularını yanıtladı. 
     New York'a gidip gitmeme konusundaki değerlendirmelerinin sürdüğünü belirten Denktaş, konuşmasında basına sitem etti. Denktaş, basının farklı davranması durumunda bugün daha güzel bir yerde olacaklarını söyleyerek, sözlerini şöyle sürdürdü 
     ''Bu bir sitemdir. Çünkü Kıbrıs meselesi bugün gökten inmiş değildir. Kıbrıs meselesi 40 yıldır devam ediyor. 40 yıldır Rum tarafı en büyük haksızlığı yapıyor, tüm haklarımızı gasp etmiştir. Bize yapmış olduğu zarara ilişkin kimsenin söz söylediği yok. Ama bir günde Kıbrıs meselesini halletmek için büyük heyecan oluştu.'' Kıbrıs sorununun büyük bir yara olduğunu ve tedavisinin uzun sürebileceğini söyleyen Denktaş, tedavi için, Kıbrıs Türklerinin haklarını da gasp ettirmeden bir sonuca varmak için ellerinden gelen esnekliği göstereceklerini kaydetti. 
     Denktaş, siteminin kime olduğunun sorulması üzerine de, bu siteminin basına olduğunu belirtti. Denktaş, basının Kıbrıs meselesini yıllarca unuttuğunu ve bugün hala bir tarafın söylediklerini eğer işine gelmiyorsa halka duyurmadığını ifade ederek, basının dünyanın hiçbir yerinde bu kadar taraflı hareket etmediğini bildirdi. 
     
</TEXT>
</DOC>
