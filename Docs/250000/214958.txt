<DOC>
<DOCNO> 214958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sondun19.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Rum tarafına yüz vermedi... 
</HEADLINE>
<TEXT>

     Kıbrıs'ta çözüm için New York'ta Türk ve Rum tarafları arasında kıran kırana pazarlık sürüyor. Bugün yaşanan hızlı gelişmeler, Rum tarafı masada iyice köşeye sıkışırken, Türkiye'nin yüzünü güldürüyor. 
     Sabaha dek süren görüşmeler sonunda Rum tarafı 'AB taraf olarak katılmalı' şartını ileri sürdü. Tıkanma noktasında AB'den gelen açıklama Rumları üzdü. AB Komisyonu, görüşmelere taraf olarak katılmayacaklarını açıkladı. 
     Böylece ABD ve BM'nin de sıcak bakmadığı AB'nin görüşmelere katılma koşulu kendiliğinden havada kalmış oldu. 
     
     SON DAKİKA HABERİ AB'DEN 

     Avrupa Birliği Komisyonu, Kıbrıs'ın birleştirilmesi amacıyla başlatılan görüşmelerde resmi bir rol oynamak istemediğini, böyle bir rolü ancak bütün taraflarca kabul edilmesi halinde üstlenebileceğini açıkladı. 
     AB Komisyonu'nun yaptığı yazılı açıklama, Yunanistan ve Kıbrıs Rum Kesimi'nin BM önderliğinde New York'ta yürütülmekte olan görüşmelerin kritik önemdeki son turuna AB'yi de dahil etme çabalarının reddi olarak görüldü. 
     Komisyonun genişlemeden sorumlu sözcüsü Jean Christophe Filori, yayınladığı yazılı açıklamada, "Avrupa Komisyonu bu müzakerelerde hiçbir zaman resmi bir rol talep etmemiştir. Elbette, böyle bir rolü ancak tarafların tümünün kabul etmesi halinde üstlenebiliriz. Ancak, tekrar etmek gerekirse bu bizim desteğimiz için hiçbir zaman bir koşul olmadı" dedi. 
     Gazeteci Mehmet Ali Birand, CNN Türk'e yaptığı yorumda "AB'nin bu kargaşa içinde taraf olmak istemediğini, "herkes katılırsa biz de katılırız ancak mutlaka gireriz diye de uğraşmayız" görüşünde olduğunu söyledi. Şimdi kulislerde Rumların, AB'nin bu açıklaması karşısında nasıl bir hamle yapacağı konuşuluyor. 
     
     KKTC DE AB'Yİ İSTEMİYOR 

     Öta yandan KKTC, AB'nin Kıbrıs sorununun çözüm sürecine dahil edilmesi yolundaki Rum önerisini reddetti. 
     BM'de 10 saati aşkın süre devam eden üçüncü gün müzakerelerde, ağırlığın bu noktada odaklandığı öğrenildi. 
     Görüşmelerin bugün TSİ 09.50'de tamamlanmasından sonra açıklama yapan KKTC'li bir yetkili, BM Genel Sekreteri Kofi Annan'ın bugün yazılı açıklama yapacağını bildirdi. 
     Annan'ın açıklama metni, TSİ 15.30 civarında taraflara faksla iletilecek. 
     BM, KKTC ve Kıbrıs Rum yönetimine açıklamaya "evet" ya da "hayır" demeleri için 2 saat süre tanıdı. 
     Ancak KKTC yetkilileri, Annan'ın yapacağı açıklamada AB'nin sürecine dahil edileceği yolunda bir ibare yer aldığı takdirde, cevabın hayır olacağını BM'ye şimdiden bildirdiler. 
     Bugünkü görüşmelerden sonra Türk gazetecilere kısa bir açıklama yapan KKTC Cumhurbaşkanı Rauf Denktaş, "Eğilebileceğimiz kadar eğildik. Daha fazla eğilirsek kırılırız" dedi. 
     
     ERDOĞAN'DAN SON YORUM BİRAZ SABIR 

     Başbakan Recep Tayyip Erdoğan, Kıbrıs görüşmeleriyle ilgili olarak, "Orada biliyorsunuz Türkiye saatiyle 15.30'da kağıtlar verilecek. O içerik meydana çıktıktan sonra bizler yine süratle hemen gerekli hazırlıklarımızı, müzakerelerimizi yapacağız" dedi. 
     Kağıtların içeriğinin ne olduğunun şu an bilinmediğini belirten Erdoğan, "Başta Sayın Rauf Denktaş olmak üzere diğer arkadaşlarımızla da görüşmelerimizi yaparak ondan sonra atılması gereken adım neyse ona göre karara varacağız" diye konuştu. 
     Erdoğan, "Türk tarafı, bu planı reddederse ne olacağını biliyoruz. Ama, Rum tarafı reddederse ne olacak " sorusu üzerine de, "Biraz sabırlı olun" dedi. 
     
     GÜL AB TARAF OLAMAZ 

     Dışişleri Bakanı Abdullah Gül, Avrupa Birliği'nin Kıbrıs görüşmelerinde taraf olmayacağını açıklamasını şöyle değerlendirdi 
     AB'nin müzakerelerin içine girmesi kabul edilebilir bir şey değildir. AB'nin devreye girmesi çözümün çıkmaza girmesi demektir. AB'ye karşı herhangi bir karşı tutumumuz söz konusu değil ama müzakereler ayrı bir konudur. Bu açıdan bunlar zaten açıkça bellidir ve açıkça görüşülmüştür. 
     Bunun dışında Kıbrıs'la ilgili elbette AB'nin görüşleri alınmaktadır. 
     
     TÜRKİYE'DEN NET AÇIKLAMA 

     Dışişleri Bakanlığı Müsteşarı Uğur Ziyal, "Kıbrıs Rum tarafı ve Yunanistan'ın, AB'nin Kıbrıs sorununun çözüm sürecine katılması yolundaki isteklerinin başka taleplere yol açabileceğini, bu nedenle Türkiye ve KKTC tarafından kabul görmediğini" söyledi. 
     New York'ta yapılan oturumun ardından basın toplantısı düzenleyen Ziyal, AB'nin sürece katılmak gibi bir talebinin olmadığını belirtti ve bu katılımın süreci tabii mecrasından çıkartacağına dikkat çekti. 
     AB'nin Kıbrıs çözüm sürecine dahil edilmesinin Yunanistan ve Rum yönetimi tarafından talep edildiğini hatırlatan Ziyal, şunları söyledi 
     "Türkiye ve KKTC'nin çözüm sürecine başından beri olumlu yaklaştı. Genel Sekreterin bugün ne öneri getireceğini bilmiyoruz. Ancak Genel Sekretere, AB ile ilgili talebin, çerçeve dışı olduğunu peşinen ilettik." Ziyal, 10 saatten fazla süren müzakerelerin 7 saatinin BM'nin Yunanistan'ı ikna çabalarıyla geçtiğini belirtti. Ziyal, Annan'ın açıklama metni alındıktan sonra, "metnin niteliğine göre Ankara ile temas kurulacağını" da sözlerine ekledi. 
     
     RUM BASINI ÇARESİZ KALDIK 

     Kıbrıs Rum basını, New York'ta yapılan ve bugüne sarkan Kıbrıs görüşmelerinin üçüncü günüyle ilgili olarak, "göğüs göğüse muharebe edildiği" yorumunu yaptı. 
     Rum gazeteleri, Kıbrıs Rum tarafının, Türk tarafının tutumu hakkında önceden bilgi sahibi olmaması nedeniyle çaresiz kaldığını ve yine korku filmi yaşandığını yazdı. 
     Rum tarafının ağır baskılara maruz kaldığını belirten Rum basını, tarafların New York'ta "esir kaldığını" kaydetti. 
     Fileleftheros gazetesi, "amansız pazarlık" başlıklı haberinde, BM Genel Sekreteri Kofi Annan'ın ofisinde peş peşe yapılan görüşmelerle amansız pazarlık ve göğüs göğüse muharebe edildiğini belirtti. 
     Politis, "New York'ta esir kaldılar" başlıklı haberinde, uluslararası arabulucuların sonuca ulaşılması konusunda ısrarlı davrandığını kaydetti. 
     Alithia gazetesi, "New York müzakerelerinde karışıklık" başlığını kullanırken, Haravgi gazetesi "Kıran kırana savaş" diye başlık attı. 
     

     
</TEXT>
</DOC>
