<DOC>
<DOCNO> 222592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevşehir'de ölüye seçmen kartı gönderildi 
</HEADLINE>
<TEXT>

     Nevşehir'de 6 yıl önce ölen kadının evine, 28 Mart seçimlerinde oy kullanması için seçmen bilgi kartı gönderildi. 
     Mustafa Korkmazer, gazetecilere yaptığı açıklamada, 8 Şubat 1998 tarihinde Kapucubaşı Mahallesi'ndeki evinde 77 yaşında vefat eden annesi İsmet Korkmazer adına düzenlenmiş seçmen bilgi kartını görünce, şaşkınlık yaşadığını belirtti. 
     Annesinin vefatından sonra gerekli tüm yasal işlemleri yerine getirmesine rağmen yanlışlık yapılmasına bir anlam veremediğini ifade eden Korkmazer, şunları söyledi 
     ''Annemin ölümünü aynı gün Nevşehir Nüfus ve Vatandaşlık Müdürlüğü başta olmak üzere tüm ilgili birimlere bildirmiştim. l8 Nisan l999 tarihinde gerçekleştirilen yerel seçimler öncesinde de annem adına seçmen bilgi kartı gönderildi. Annemin seçmen bilgi kartını muhtarlığa teslim edeceğim. Rahmetli anneme ait bilgi kartının, art niyetli kişilerin eline geçmesi halinde başkalarının annem adına oy kullanabileceği endişesini taşıyorum.'' 
     
</TEXT>
</DOC>
