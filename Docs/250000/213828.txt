<DOC>
<DOCNO> 213828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/spor/spo03.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gece barda 
</HEADLINE>
<TEXT>

   Galatasaray'da ortalık karıştı. Bursa maçı öncesinde Ümit Karan, Berkant ve Volkan barda yakalandı. Fatih Terim üç futbolcusunu da kadro dışı bıraktı 
      ERHAN TELLİ 

   
   İhbarla yakalandılar 
   SARI- Kırmızılı kulüple sözleşme imzalamadıkları gerekçesiyle diken üstünde olan Ümit Karan ve Berkant, Bursaspor maçı öncesinde Volkan ile birlikte bara gidince Fatih Terim'in gazabına uğradı. Olay geçtiğimiz perşembe gecesi Florya'ya gelen bir ihbar telefonuyla ortaya çıktı. Adı açıklanmayan bir kongre üyesi, Teknik Direktör Fatih Terim'e ulaşarak, üç futbolcunun sabah 08.00'e kadar barda eğlendiğini ve kavga çıkardığını bildirdi. 
   
   Üst üste iki gece 
   FATİH Terim çok sinirlenmesine karşın soğukkanlılığını korudu. Ancak bir gece sonra yine aynı üyeden gelen telefon bu kez bardağı taşırdı. Telefondaki ses, Ümit'in yine barda olduğunu söylüyordu. Florya'da kampta olması gereken Ümit için suçüstü operasyonu yapıldı. Terim, yardımcılarını bara gönderdi. Müfit Erkasap, Ümit'i buldu, "Sen burada ne arıyorsun " diye sordu. Golcü futbolcu alkollü bir şekilde "Yeni geldim" deyince ipler koptu. 
   
   Yönetime bildirildi 
   ERKASAP, bardan çıkar çıkmaz Terim'i aradı ve "Evet, Ümit burada" bilgisini verdi. Tecrübeli hocanın, "Biz canımızı ortaya koyuyoruz. Şunların yaptığına bak. Yazıklar olsun" dediği öğrenildi. Kadro dışı kalan üç oyuncuya verilecek olan ceza hafta içinde yapılacak olan yönetim toplantısında belirlenecek. Bu arada Terim, Ümit, Volkan ve Berkant ile birlikte bara giden Suat Usta'yı ilk kez böyle bir hata yaptığı için affetti. 
   
   Forvet için kararsızlık    GALATASARAY, bugün Bursaspor ile oynayacağı maçın hazırlıklarını dün basına kapalı yaptığı tek idmanla tamamladı ve kampa girdi. Fatih Terim'in, Bursaspor'a karşı sahaya süreceği forvet konusunda kararsız olduğu bildirildi. Terim, ileride ya Hakan'ı tek bırakacak, ya da golcü futbolcuyu Necati ile destekleyecek. Bu arada Ümit Karan, Volkan ve Berkant'ın da bundan sonra takımdan ayrı olarak kadro dışı kalan oyuncularla çalışması bekleniyor. 
   
   
</TEXT>
</DOC>
