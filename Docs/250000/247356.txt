<DOC>
<DOCNO> 247356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/soneko05.html </URL>
<DATE> 2004/06/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
TSE'den kadrolara ilişkin açıklama... 
</HEADLINE>
<TEXT>

     Türk Standardları Enstitüsü TSE , Cumhurbaşkanlığı Devlet Denetleme Kurulu Raporu'nda kadrolara ilişkin yer alan tüm bilgilerin Enstitü'nün mevcut durumunu gösterdiğini belirtirken, ancak basında bu rakamların son derece farklı yer aldığını ve kamuoyunun yanıltıldığını bildirdi. 
     Basında Enstitü'nün kadrolarına ilişkin yer alan haberlere ilişkin olarak TSE'den yapılan açıklamada, Devlet Denetleme Kurulu'nun sekiz ay süren denetim çalışmaları sonucunda rapor tanzim ettiği belirtildi. 
     Açıklamada, raporda, TSE'nin personel sayısının 2003 yılı itibariyle 1439 kadrolu, 11 sözleşmeli, 4 geçici kadro olmak üzere toplam 1454 olarak yer aldığı belirtilirken, şunlar kaydedildi 
     ''Aynı raporda, 2003 yılında işe alınan personel sayısı sadece 50 kişidir ve aralarında iddia edildiği gibi ilkokul mezunu yoktur. Kadrolu personelin eğitim durumları ise, eski yıllardan kalma 1 ilk ve ortaokul, 400 lise ve dengi okul, 127 meslek yüksek okulu, 640 fakülte mezunu ve 119 da lisans üstü şeklinde tespit edilmiştir. 
     Raporda yer alan tüm bu bilgiler Enstitü'nün mevcut durumunu göstermektedir. Ancak basında bu rakamlar son derece farklı yer almış ve kamuoyu yanıltılmıştır.'' TSE'nin personel sayısının 2003'de 2 bin 249'a çıktığı ve kadrolu personelden ilk ve ortaokul mezunu olanların sayısının 5 olduğu şeklindeki haberlerin rapordaki verilerin haberi yapan ilgilerce yanlış yorumlanmasından kaynaklandığı ifade edilen açıklamada, basında yer alan haberlerde çalışan sayısı olarak gösterilen 2 bin 249 rakamının TSE'nin toplam kadro sayısı olduğu, mevcut çalışan sayısı olan 1439 ile 2 bin 249 sayısı arasındaki farkın da boş kadro sayısı olduğu kaydedildi. 
     
     ''ATAMALARDA USULSÜZLÜK YOK'' 
     TSE'nin ''Tüzel kişiliğe haiz, özel hukuk hükümlerine göre yönetilen bir kurum'' olarak tanımlandığı hatırlatılan açıklamada, TSE Açıktan Atanacak Personel İçin Yeterlilik ve Yarışma Sınav Yönergesi'nin ilgili maddesine göre enstitüye açıktan atanacaklar için sınav türünün mülakat olduğu ve 2003 yılı atamalarında usulsüzlük olmadığı vurgulandı. 
     Görevde bulunan TSE Yönetim Kurulu'nun, 2003 yılı Mayıs ayında göreve başladığına ve yeni yönetim kurulunun, önceki yönetim kurullarından farklı bir yapıya sahip olduğuna işaret edilen açıklamada, ''Mayıs 2003'te yapılan genel kurulda ilk kez 5 üyeden oluşan TSE Yönetim Kurulu'nun başkan dahil 4 üyesi özel sektör temsilcilerinden oluşturulmuştur'' denildi. 
     TSE'nin mevcut yapısında görülen aksaklıkların ise kurumun AB uyum yasaları doğrultusunda yapılan değişikliklerle giderildiği belirtilen açıklamada, şöyle devam edildi 
     ''Kuruluş kanunu ile ilgili değişiklik tasarısı hazırlıkları son aşamaya getirilmiştir. Yasada yapılacak değişikliklerle, Türk sanayisinin gelişmesinde büyük rol oynamış olan TSE, bundan sonra da işlevini layıkıyla sürdürme yolunda daha güçlü olacaktır. 20 bin 438 adet standart, modern ve akredite laboratuarları ile çalışmalarını başarı ile sürdüren böylesine güzide bir kamu kuruluşunu yanlış bilgi ve yorumlarla kamuoyunda karalamaya yönelik davranışları anlayabilmek mümkün değildir.'' 
     
</TEXT>
</DOC>
