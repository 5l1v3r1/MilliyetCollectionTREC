<DOC>
<DOCNO> 208989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/spor/ysenay.html </URL>
<DATE> 2004/01/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Tehlikeli pazar 
</HEADLINE>
<TEXT>

   
   Futbol devre arası tatilini yaşarken, Fenerbahçe'deki oluşumlar ligin ikinci yarısı adına hiç iç açıcı değil... Ortega ve Alex masalları her gün ayrı bir uslüpta süslüyor spor sayfalarımızı... Yönetim özellikle Ortega konusuna verdiği ağırlığını "dolarları kurtarma operasyonu" olarak yorumlayabilir... Haklıdır da... Ama Ortega'nın gelip, Fenerbahçe'yi kurtaracağını sananlar varsa yönetimde, işte o zaman vay Fenerbahçe'nin başlayacak olan ikinci devredeki haline... 
   Daum'un çok sıkıntılı günler yaşayıp, içindeki birikmiş sancıları dışa vuramamanın ıstırabı içinde sıkışıp, kaldığı Antalya'dan gelen haber ve TV görüntülerinden kolayca anlaşılabilir... Doğru ve yerinde transferler konusunda bu yıl sadece Hooijdonk'ta "tam isabet" kaydeden yönetim, onun dışında hala doğru yolları yakalamış değildir... Nobre isimli genç bir adam Hooijdonk'un yanında aranan "hareketli santrfor" rolünü kolayca oynayabilecek midir, bekleyip göreceğiz... Ama ilk yarıda "kağnı arabaları" gibi yavaş yürüyen bir orta saha nasıl olup da, ilk devrenin çok ötesinde bir hız kazanacak önümüzdeki yarışmalarda çok merak etmekteyim doğrusu... Hele hele Yusuf gibi tekniği çok yüksek bir futbolcuyu oynatamayıp, üstüne üstlük bir de "kayıplar hanesine" yazdıysanız eğer... Kaleci meselesine de bir açıklık getirmiş değil Fenerbahçe'nin transfer direksiyonunda oturanlar... Volkan ve Recep, zayıf bir orta alan, hala yerli yerine oturmamış bir defans savrukluğu arkasında iyi niyetli olmak dışında, hangi kalecilik sihirbazlıklarını yaratabilirler ki ... Öyleyse Fenerbahçe, Antalya kampı dahil, ilk yarının teknik verilerine artı haneler getirebilmiş değildir devre arasında... Ve de ikinci yarıda Fenerbahçe'de işler önce Daum'a, sonra da Sarı - Lacivertliler'i kovalayan takımların alacağı sonuçlara öylesine bağlıdır ki... 
   "Büyük tehlike" nin ilk ayağı, bu haftaki Rize maçıdır bizce... Şöyle olmuş, böyle olmuş, ancak maçın tekrar kararı tartışılmaz hale gelmiştir... İşte Fenerbahçe, bu "hesaplaşma oyunu" nda çok dikkatli olup, bu maçı hem hızlı futboluyla, hem de gol sayılarıyla ille de kazanmaya mecburdur... Çünkü Rize ekibi bu 90 dakikayı tam bir "onur kavgası" olarak yorumlayacaktır... İşte bu havayı bozmak için Fenerbahçeli futbolcular çok çabuk oynayıp, pas yüzdelerini kendi lehlerine çevirmeye mecburdur... Orta alanda pas hatasına hiç yer yoktur bu çok önemli 90 dakikada... Çünkü puan kaybına hiç mi hiç tahammülü yoktur Sarı - Lacivertli kadronun... 
   Bizce Fenerbahçe'nin ikinci yarıdaki lig amaçları Şampiyonlar Ligi'ne kilitlenmesi şekline revize edilmelidir... Çünkü birincilik konusu Beşiktaş lehine adeta tartışılmaz hale gelmiştir... Ama hala puan hesaplarında şampiyonluk rüyalarına yer varsa Sarı - Lacivertli yönetenlerin, böylesine tatlı bir uykunun sabahını ben de nasıl yaşamak isterim bir bilseniz... Ama hayaller ile gerçekler öylesine farklı yaşarlar ki birbirinden, bunu ancak hakikatlerle surat surata geldiğinizde anlayabilirsiniz. 
   
      
</TEXT>
</DOC>
