<DOC>
<DOCNO> 216729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun12.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Basını 9 günde devlet kurmak istiyorlar... 
</HEADLINE>
<TEXT>

     Birleşmiş Milletler'in BM , ABD'nin işbirliğiyle Annan planının 4. versiyonu üzerinde çalıştığı bildirildi. 
     Kıbrıs Rum basını, plana ilişkin bu değişikliklerin, Kıbrıs Türk ve Rum taraflarının, değişiklik önerisi olarak müzakere masasına koydukları öneriler üzerinde odaklandığını duyurdu. 
     Müzakerelerin en önemli aşamasının Türkiye ve Yunanistan'ın da katılımıyla yapılacak dörtlü konferansta cereyan edeceğini, gerçek bir ''al-ver''in o zaman olacağını yazan Rum basını, ''4. Annan planının'' o zaman sunulacağını öne sürdü. Basın haberinde, BM'nin, 22 Nisan'dan 1 Mayıs'a kadar dokuz günde bir devlet kurulabileceğine inandığı görüşü de belirtti. 
     Politis gazetesi, ''4. Annan planının, New York anlaşmasıyla BM Genel Sekreteri Kofi Annan'a verilen üst hakemlik rolünün uygulanmasının sonucu olarak ortaya konulacağını'' kaydetti. 
     Gazeteye göre Amerikalıların ana hedefi, ''Kıbrıs Rum tarafı için de bazı karşılıklar tavizler elde etmek suretiyle, Türk taleplerinin bir bölümünü tatmin etmek ve böylece iki liderin, ''olduğu şekliyle' reddettiği Annan planından daha farklı bir şeyi halka götürebilmesini sağlamak.'' Haberde, Türk taleplerinin çözümün esasıyla, Rum taleplerinin ise devletin işleyebilirliğiyle ilgili olduğuna ve değişiklik konusunun esasını bunların oluşturduğuna işaret edilerek, şu görüşlere yer verildi 
     ''Yabancı arabulucular halen, Annan planının dördüncü bir versiyonu üzerinde çalışıyorlar. Güvenilir bilgilerimize göre gerek BM, gerek Amerikalılar, Annan planının dördüncü ve nihai şeklinin sunulması senaryosu üzerinde sistemli şekilde çalışıyorlar. 4. versiyonda, iki tarafın sunduğu öneriler değerlendirilecek ve Genel Sekreter'in üst hakemlik rolünü oynaması şeklinde ortaya konulacak. Yabancı diplomatik kaynaklar, iki tarafın New York'ta verdiği ve Annan'ın açıklamasının şu paragrafında ifade edilen somut taahhütlere atıfta bulunuyorlar 'Çıkmazın aşılamaması durumunda taraflar, planın temelinde referandumlara sunulacak metni kesinleştirmek için üst hakemlik fırsatını kullanmak istiyorlar.' Annan'ın, geçmişte kullandığı 'boşlukların doldurulması' ifadesinin yerine 'kesinleştirme' ifadesini kullanması yabancılar için anahtar noktadır.'' 
     
     ''TÜRK İTİRAZININ TEMELİ TOPRAK VE GÖÇMENLER'' 

     Türk tarafının başlıca itiraz noktalarının toprak ve göçmenler konuları üzerinde odaklandığını ve Annan planında bazı değişikliklerin kabul edilmesine yönelik perde gerisi diplomasinin geliştiğini yazan gazete, şu yorumu yaptı 
     ''Ankara, sınır çizgisinin düzleştirilmesi şartının kabul edilmesi halinde, Kıbrıs Türk devletçiğine daha az oranda toprak kalmasını bile görüşmeye hazır göründü. Kıbrıs Rum hükümet çevreleri, BM ve Amerikalıların, Türkiye'yi prosedüre yakın tutma çabaları çerçevesinde, Annan planının parametrelerinden çıkacak önerileri ileri götürmesi olasılığından kaygı duyuyor.'' Gazete, haberinde, ismini belirtmediği Avrupalı bir diplomatın Politis'e yaptığı, ''Denktaş'ın belgesi, planın çerçevesi içinde bulunuyor'' açıklamasına da yer verdi. 
     Gazeteye göre, müzakerelerin ilk aşaması, tarafların tezlerinin analiziyle geçirilecek. BM, bu ilk aşamada özellikle, çözüm sonrasında devletin işleyebilirliği için gerekli olan pratik konuları çözmesi istenen teknik komitelere önem veriyor. Siyasi düzeyde çıkış, Türkiye ve Yunanistan'ın da katılımıyla gerçekleştirilecek ve gerçek bir al-ver uygulanacak olan dörtlü konferansta aranacak. Bu aşamada görüşülecekler temelinde Genel Sekreter Annan, planının dördüncü ve nihai şeklini ortaya koyacak. 
     Fileleftheros gazetesi ise, ''9 günde devlet kurmak istiyorlar'' başlıklı haberinde, BM'nin, 9 gün içinde bir devlet kurulabileceğine inandığını kaydetti. 
     Gazete, BM'nin, Kıbrıs'ın birleşmiş bir şekilde AB'ye girebileceğini ve 22 Nisan'dan 1 Mayıs'a kadar yeni düzenin kurulabileceğini savunduğunu yazdı. 

     
</TEXT>
</DOC>
