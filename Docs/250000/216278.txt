<DOC>
<DOCNO> 216278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko52.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
GS'nin AIG'e ödeyeceği tazminat Londra'daki hesaptan ödenecek 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş., AIG ile gerçekleştirilen sulh anlaşmasında öngörülen 9 milyon dolar tazminatın, Citibank Londra'daki depo hesabından ödeneceğini bildirdi. 
     Galatasaray Sportif A.Ş., Galatasaray Spor Kulübü Derneği, AIG Blue Voyage Fund, L.P. ve AIG Global Sports and Entertainment Fund, L.P. arasında imzalanan sulh anlaşmasının ayrıntıları hakkında Borsa'ya bir açıklama gönderdi. 
     Anlaşma şartları gerçekleştiği takdirde devredilecek hisseler ve ortadan kalkacak davalar hakkında bilgi verilen açıklamaya göre, anlaşma çerçevesinde ödenecek 9 milyon dolar tazminat Citibank Londra'daki depo hesabından ödenecek. Söz konusu tutar için 28 Şubat 2004 mali tablolarında karşılık ayrılacak. Ödemeyi müteakip şirketin 31 Mart 2004 mali tablolarında da olağanüstü gider olarak muhasebeleştirilecek. Anlaşma kapsamında şirketten tazminat tutarı dışında herhangi bir nakit çıkışı olmayacak. 
     Yükümlülüklerin yerine getirilmesi için belirlenen tarih 3 Mart 2004 olarak açıklandı. Kapanış işleminin bu tarihte gerçekleştirilememesi durumunda 15 Mart 2004'e kadar 12 günlük bir ek süre tanındı. 
     Anlaşma, kulüp, şirket ve AIG'nin yükümlülüklerini yerine getirmemesi halinde ek ödeme ya da ödenmesi gereken tutarda azalmayı da öngörüyor. 
     
</TEXT>
</DOC>
