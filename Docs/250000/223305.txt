<DOC>
<DOCNO> 223305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/siyaset/siy03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş zirveye gitmiyor 
</HEADLINE>
<TEXT>

   KKTC Cumhurbaşkanı, 4'lü zirveye katılmamasına gerekçe olarak, bugüne kadar ilerleme kaydedilmediğine dikkat çekti 
   SEFA KARAHASAN Lefkoşa 

   
   KKTC Cumhurbaşkanı Rauf Denktaş, İsviçre'de yapılması planlanan, Türkiye ile Yunanistan'ın katılacağı 4'lü zirveye temelde bir ilerleme olmadığı için katılmayacağını açıkladı. 
   Denktaş, TRT 2'ye yaptığı açıklamada, kararına gerekçe olarak, kendisinin görüşme heyetinde bulunduğu süre içinde KKTC halkının gelişmelerin olumlu olduğu yönünde yanlış bir izlenime kapılmasını gösterdi. Bugüne kadar ilerleme kaydedilmediğine dikkat çeken Denktaş, "Zaten Yunanistan Başbakanı Kostas Karamanlis de katılmayacakmış. Zirvenin seviyesini düşürüyorlar. Yunanlılar, 'Biz yeni başbakanımızı yedirmeyiz' diyorlar. Hele bir hükümetimiz Zürih'e gitsin ben gitmiyorum" dedi. Ankara ile temaslarının süreceğini söyleyen Denktaş, şöyle devam etti 
   "Olmazsa olmaz şartlarımız yerine gelirse tabii ki durum başka, ancak şu aşamaya kadar böyle bir gelişme olmadı. 1 Mayıs ya da Annan Planı dünyanın sonu değil. Bu anlaşma olmazsa biz de Türkiye ile yine AB yolunda ilerleriz." 
   
   "Açılım yapmadılar" 
   Denktaş düzenlediği basın toplantısında da özetle şunları kaydetti 
   İsviçre'ye gitmem, halkıma yanlış bir intiba verecekti. 
   "Denktaş, olduğu sürece bu iş olmaz" deniliyor. Lefkoşa'da Türkiye ile tam bir işbirliği içerisinde, taleplerimizi ileri sürdük. Olmazsa olmazlarımızı hafifleterek ileri sürdük. Gereken her türlü anlaşmaya açık olmayacaktık ama anlaşma için de her şeyi görüşmeye hazırdık. 
   Rumlar herhangi bir açılım yapmadı. Gördük ki, büyük bir çıkmaz içerisine sokulmaktayız. 
   Bir milletin iradesi, geleceği bu şekilde, bu kadar acele ve bu kadar dağınık bir şekilde yürütülemez. İnsaflı olmalarını istiyoruz. 
   AB'den derogasyonlar ayrıcalıklar konusunda daha önce, "olabilir, bakabiliriz" yönünde sözler duyduk. Şimdi konu karar merciine geldiğinde bunun olamayacağı anlaşıldı. 
   Halkın ikiye bölünmesi çok yanlış. Çünkü bu halk bir bütün olarak kaderini tayin edecektir. 
   
   Erdoğan önemsemedi    KKTC Cumhurbaşkanı Rauf Denktaş'ın "4'lü görüşmelere katılmayacağım" açıklamasını Başbakan Recep Tayyip Erdoğan, "Önemsenecek konular değil. Konuşur hallederiz" sözleriyle değerlendirdi. Denktaş'ın, "Sonu felaket olacak birşeye giremem" sözlerinin hatırlatılması üzerine Erdoğan, "Sonu felaket olacak birşeye Türkiye Cumhuriyeti hükümeti girmez" yorumunu yaptı. Denktaş ile görüşmediğini kaydeden Erdoğan, "Denktaş'ı ikna edip etmeyeceği" yönündeki bir soruya da "Görüşür, konuşuruz" yanıtını verdi. 
   
   'AB, hayal kırıklığı yarattı'    KKTC Başbakanı Mehmet Ali Talat, Avrupa Birliği'nin AB , Kıbrıs'ta çözüme ulaşılması durumunda, Birliğin müktesebatından bazı derogasyonlar ayrıcalıklar tanınacağı yönünde verdiği sözlerden "manevra yaptığını", bunun da hayal kırıklığı yarattığını söyledi. Bayrak Televizyonu'na açıklama yapan Talat, geçmişte verilen sözlerin tersi tutumdan duyduğu rahatsızlığı BM Genel Sekreteri'nin Kıbrıs Özel Temsilcisi Alvaro de Soto ve AB Komisyonu'nun genişlemeden sorumlu üyesi Günter Verheugen'e aktardığını da kaydetti. 
   
   'Al - ver' listesi memnun etmedi    TÜRKİYE, Alvaro De Soto tarafından hazırlanan "al-ver listesi"ne itiraz etti. Dışişleri Bakanlığı Sözcüsü Namık Tan, listede eksikler olduğunu açıkladı. Bir yetkili de, Türkiye ve KKTC'nin en önemli taleplerinden biri olan "kuzeydeki Türk kurucu devletine geçecek Rumlar'ın siyasi haklarını yine Rum devletinde kullanmaları" isteğinin listede olmadığını belirtti. 
   
   
   
   
</TEXT>
</DOC>
