<DOC>
<DOCNO> 202117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/siyaset/siy03.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP fena karıştı 
</HEADLINE>
<TEXT>

   ANAP Kongresi'nde Nesrin Nas'ın genel başkan seçilmesinin ardından MKYK için listenin ortaya çıkmasıyla tartışma yaşandı. ANAP'ın ağır topları listeye tepki göstererek geri çekildi 
      HAKAN ŞANLITÜRK Ankara 

   
   ANAP'ın 8. Olağan Büyük Kongresi Merkez Karar ve Yönetim Kurulu MKYK seçimiyle tamamlandı. Genel Başkan seçilen Nesrin Nas, yaptığı tercihlerle "emanetçi" iddialarını çürütürken, partinin tek h kimi oldu. En yüksek oyu eski Sağlık Bakanı Halil İbrahim Özsoy alırken, yedi kadın üye de yönetime girdi. Cengiz Altınkaya, Cenk Tunçsiper, Hayati Hamzaoğlu, Şamil Ayrım, Şeref Ekşi, Niyazi Kahveci ve Mesut Dönmez anahtar listeyi delerek seçildi. 
   
   Ağır toplar çekildi 
   Partinin ağır topları Oltan Sungurlu, Cengiz Altınkaya, Mehmet Keçeciler, Salih Yıldırım ve Şamil Ayrım, anahtar listeye alınmadı. Anahtar listede bulunan Mustafa Taşar, Abdulkadir Baş, Selçuk Pehlivanoğlu, Abdullah Tenekeci ve Aydın Yardımcı da, bu isimlere destek için adaylıktan çekildi. Daha sonra, yeniden aday olan Altınkaya ve Ayrım, anahtar listeyi delerek MKYK'ya seçildi. 
   Sungurlu, Keçeciler ve Yıldırım'ın, Nas tarafından önce listeye alındıkları ancak listenin basımı sırasında çıkarıldıkları iddia edildi. 
   
   Nas'tan tepki 
   Partinin ağır toplarının çekilme kararının ardından sorumlulara sert tepki gösteren Nas, beşi İl Başkanı toplam 10 kişi için istekte bulunduğunu söyledi. Lütfullah Kayalar ile Hüsnü Doğan'ın ise, MKYK davetini geri çevirdikleri bildirildi. 
   Kongre'de 40'ı çarşaf listeden, 10'u da genel başkan kontenjanından olmak üzere toplam 50 kişilik MKYK ile 13 kişilik Merkez Disiplin Kurulu MDK üyeleri belirlendi. Genel Başkan kontenjanından şu isimler seçildi "Sami Selçuk, Ergun Özbudun, Pınar Türenç, Berna Türkili, Erdal Dumanlı, Abdülbaki Erdoğmuş, Firuzan Numan, Afa Boran, Zübeyde Sağsen, Temel Eryılmaz." 
   
   Hareketimiz Nas'a karşı değil    ANAP'ın ağır topları adaylıktan vazgeçtikten sonra Yıldırım'ın ofisinde bir araya gelerek şu ortak açıklamayı yaptı "Partimiz zor günler geçiriyor. Zor günleri aşabilmek için mevcut kadrolar içinde en başarılı olabilecek isimleri bulup, MKYK'nın bunlarla teşkil edilmesi gerekirdi. Ayrıca ANAP misyonunu benimsemiş partimiz dışındaki kadrolarla da buluşulup, geniş bir merkez oluşturulması gerekirken bu anlayıştan uzaklaşılmıştır. Hareketimiz Nas'a ve ANAP'a karşı değildir." 
   
   
</TEXT>
</DOC>
