<DOC>
<DOCNO> 203469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/spo02.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü çıkarması 
</HEADLINE>
<TEXT>

   Başkan Aziz Yıldırım, Menajer Bayram Tutumlu ile birlikte İspanya'ya gitti ve yıldız kaleciyi, Barcelona'dan resmen istedi. Rüştü kabul ederse, 6 ay kiralanacak 
      
   Masaya oturdu 
   FENERBAHÇE, Rüştü için resmi harekatı başlattı ve eski kalecisini Barcelona'dan resmen istedi. Başkan Aziz Yıldırım, Menajer Bayram Tutumlu ile birlikte önceki gün İspanya'ya gitti ve Barca ile masaya oturdu. Yıldırım, Barcelonalı yöneticilerle yaptığı konuşmada, "Eğer Rüştü'yü ikinci yarıda oynatmayacaksanız, 6 aylığına kiralayalım. Bu anlaşmada, satın alma opsiyonu da bulunsun" teklifini getirdi. 
   
   Barcelona kabul etti 
   BARCELONA, Fenerbahçe'nin önerisini hemen kabul etti. İspanyol kulübü, AB dışından dört yabancı kontenjanı nedeniyle Saviola ile Rüştü arasında tercih yapmak zorunda kalacağı için Aziz Yıldırım'a olumlu yanıt verdi. Saviola'yı kadro dışında bırakmak istemeyen Barcelona, Rüştü'nün bu transfere karşı çıkması halinde, bavulu elinde hazır bekleyen Bonano'yu hemen verebileceğini de Fenerbahçe'ye bildirdi. 
   
   Rüştü istemiyor 
   YILDIRIM'IN bir günlük Barcelona çıkarmasından Rüştü'nün haberi olmadığı ifade edildi. İspanyol kulübüyle 4.5 yıllık sözleşmesi bulunun milli file bekçisinin, takımından ayrılmayı düşünmediği, Barcelona'da ev satın alarak ailesini yerleştirdiği belirtildi. Rüştü'nün Noel tatili nedeniyle bugün İstanbul'a geleceği, Başkan Aziz Yıldırım'ın kendisiyle görüşerek, dönmesi için baskı yapacağı öğrenildi. 
   
   Barcelona karnesi 
   Özel 
   Juventus - Barcelona 2 - 2 54 dk. 
   Derry City - Barcelona 0 - 5 90 dk. 
   Katalan Kupası 
   Girona - Barcelona 0 - 4 90 dk. 
   Espanol - Barcelona 0 - 1 90 dk. 
   UEFA Kupası 
   Panionios - Barcelona 0 - 3 90 dk. 
   Barcelona - Panionios 2 - 0 90 dk. 
   Barcelona - Puchov 8 - 0 90 dk. 
   Puchov - Barcelona 1 - 1 90 dk. 
   İspanya Ligi 
   Espanyol - Barcelona 1 - 3 90 dk. 
   
   Marcio Nobre imzayı attı    23 yaşındaki Brezilyalı oyuncu dün İstanbul'a geldi, kulüp binasına giderek sözleşme yaptı 
   YALÇIN TÜRK 

   İlk transfer 
   TRANSFER çalışmalarını sürdüren Fenerbahçe, Brezilya'nın Cruzeiro takımının forvet oyuncusu Marcio Ferreira Nobre ile anlaştı. Bir süredir Brezilya'da bulunan yöneticiler Hakan Bilal Kutlualp ve Mahmut Uslu dün 23 yaşındaki Nobre ile İstanbul'a geldiler. Uslu'nun havalimanında görüntü almak isteyen gazetelere sert tepki vermesi küçük bir gerginliğin yaşanmasına neden oldu. 
   
   'Çok mutluyum' 
   BREZİLYALI oyuncu daha sonra kulüp binasına gitti. Burada resmi sözleşme imzalayan Nobre için özel tören düzenlenmedi. Sağlık kontrolünden de geçen genç oyuncunun bugün ülkesine döneceği belirtildi. Altı ay kiralık olarak oynayacak olan Nobre ile beğenildiği takdirde sezon sonu iki yıllık sözleşme yapılacak. Sezon sonuna kadar Sambacı 300 bin dolar alacak. 
   
   Mahmut'a gün doğdu    LİGİN ilk yarısını Malatya'da tamamlayacak olan Fenerbahçe üç puana odaklandı. Samandıra Tesisleri'nde dün basına kapalı çalışan Sarı - Lacivertliler, öğleden sonra özel bir uçakla Malatya'ya gitti. Teknik Direktör Daum'un, elmacık kemiği kırılan Tuncay'ın yerine ilk onbirde Mahmut Hanefi'ye şans tanıması bekleniyor. 
   FENERBAHÇE'DE hasta olan Fatih ile sakatlığı düzelmeyen Kemal de Malatya'ya götürülmedi. Daum oyuncularıyla yaptığı toplantıda, "Malatya'dan üç puanla dönmek zorundayız. Ligin en güçlü takımlarından birine karşı oynayacağız. Sizden tam konsantrasyon bekliyorum" dedi. Bu arada üçer sarı kartı bulunan Van Hooijdonk ile Tomas da uyarıldı. 
   
   Alex'in inadı    MEHMET ÇİFTÇİ 

   SARI-Lacivertli kulübün, transferi için gün saydığı Alex, Brezilya basınında da manşetlere yerleşti. Gazeteler, Real Madrid'in teklifini geri çeviren, Fenerbahçe'ye gitmek istediğini açıklayan yıldız futbolcunun bu tavrını şaşkınlıkla karşılıyor. Cruzeiro ve Alex ile sezon başında 1 milyon 200 bin dolara anlaşan Fenerbahçe'nin, ödemelerde ağır davranması nedeniyle, sambacının bonservisine ortak olan menajerin ortalığı karıştırdığı da bildirildi. 
   LUCİANO kanalıyla transfer görüşmelerinin sürdüğünü yazan Brezilya gazeteleri, yüzde 50'ye sahip Menajer Bertolucci'nin, yakın arkadaşı Sportif Direktör Valdano kanalıyla Alex'i, Real Madrid'e teklif ettiğini vurguladılar. İspanyol kulübünün 5 milyon dolar önerdiği, ancak Alex'in "Sezon sonunda giderim" demesi yüzünden görüşmelerin tıkandığı belirtildi. Alex'in ayrıca, "Fenerbahçe'ye sözüm var" dediği de öğrenildi. 
   
   Petkov gidiyor    YÖNETİM, sezon başında İstanbulspor'dan transfer edilen Petkov'u Gaziantepspor'a kiralamayı düşünüyor. İkinci yarı öncesi yeni transferler için yabancı kontenjanını boşaltmak isteyen Fenerbahçe, Daum'un raporu doğrultusunda Bulgar oyuncuyu gözden çıkardı. 
   UEFA Kupası'nda Roma ile önemli bir sınav verecek olan Gaziantep'e jest amacıyla uygun bir rakama Petkov'u göndermeyi planlayan Sarı-Lacivertliler diğer yabancıları da masaya yatıracak. Daum'un Rebrov veya Tomas ile de yollarını ayırabileceği kaydedildi. 
   
   
</TEXT>
</DOC>
