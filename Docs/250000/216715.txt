<DOC>
<DOCNO> 216715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/yazar/uras.html </URL>
<DATE> 2004/02/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Köylüye ve köye sahip çıkan yok 
</HEADLINE>
<TEXT>

   
   Milliyet'te dün bir işçi sendikasının Türkiye Yol İş Sendikası'nın tam sayfa ilanı yayımlandı. İşçi sendikası, köye ve köylüye götürülen hizmetlerin önünün kesilmekte olduğu konusunda kamuoyunun dikkatini çekmeye çalışıyordu. 
   İşçi sendikasının ilanında deniliyordu ki "Sadece 2003 yılında 29 bin km. köy yolu yapan, 599 bin km. köy yolunu tamir eden, 2 bin köprü kuran, 773 köprüyü onaran, 8 bin 500 köye içme suyu götüren, 106 bin hektar arazi için sulama kanalı kazan, 780 bin km. yolun karını temizleyen, bu işleri yapmak için 65 bin yerde şantiye kuran Köy Hizmetleri Genel Müdürlüğü kapatılıyor. Bunun için TBMM'den kanun çıkıyor... Ey millet... Haberiniz ola..." 
   Zavallı köylümüzün, zavallı köyümüzün düştüğü duruma bakınız... Köylüye köye artık sahip çıkan kalmamış... İşçi sendikası sahip çıkmaya çalışıyor... Köye esas sahip çıkması gereken milletvekillerinin, köye giden hizmetlerin önünü kesmek için kanun çıkardığını halka duyurmak için paralı ilan vermek zorunda kalıyor... 
   Sayın okuyucularım, köy ve köylü 1950'lerden sonra, demokrasi hareketinin gelişmesine paralel olarak gündeme geldi. Köye yol yapıldı. Köylü üretime katıldı. 1960'lardan sonraki planlı ekonomi döneminde köye hizmet götürüldü. Okul, sağlık ocağı yapıldı. Suyu akıtıldı... 1970'lerden sonra elektrik, telefon bağlandı. Yaklaşık 40 bin köy ve mezra yaşanabilir hale getirildi. 
   Doğu ve Güneydoğu Anadolu'da uzun süren çatışmalar bu yöredeki köylerin boşalmasına neden oldu. 1990'lı yıllardan sonra hükümetlerin yanlış hayvancılık ve tarımsal üretim politikaları köylüyü üretimden uzaklaştırdı... Doğu'daki köylerden sonra Batı'daki köyler de boşalmaya başladı. Köylü daha iyi yaşam arayışında şehre göç etti. Köyünde hem kendini besleyen, hem başkalarını beslemek için üretim yapan, üretici olan köylü, şehre göçünce tüketici oldu. 
   Bütün bunların nedeni hükümetlerin köylere ve köylüye sahip çıkmaması, köy ve köylü politikaları olmamasıdır... 
   Hükümetler köylerin ve köylünün sorunlarını çözmek, köyleri yaşanabilir hale getirmek zorundadır. Bu yapılır ise köylerin boşalması, köylünün şehre göçmesi, önlenebilir. 
   Köylü tekrar üretici olarak ekonomiye katkıda bulunur. 
   Türkiye İstanbul, Ankara, İzmir, Adana, Kayseri, Konya ve Bursa'dan ibaret değil. Köyler Kadıköy'den, Yeşilköy'den, Yeniköy'den ve Bakırköy'den ibaret değil... 
   Sayın Recep Tayyip Erdoğan'ın TBMM'de temsilcisi olduğu Siirt'in Eruh'un, Gedikaşar ve Oymakılıç köyleri de köy... Ağrı'nın Tutak'ının, Çelebaşı ve İsaabat köyleri de köy... Hakkari'nin Yüksekova'sının Güçlü ve Suüstü köyleri de köy... 
   Ben İstanbul'da Yeniköy'de oturuyorum ama, her yıl Doğu ve Güneydoğu Anadolu'daki köylere de gidiyorum. O köylerin nasıl boşaldığını görüyorum. 
   O köyleri yolsuz, susuz bırakırsak, oralarda kalan üç beş kişi de şehre göçecek... Köyde kendi evinde oturan, kendi tarlasını süren, hayvan besleyen, sütünü, kendi yumurtasını kendi üreten, ekmeğini kendi yapan insanlara ev bulmak, iş bulmak zorunda kalacağız. Onları beslemek için süt, yumurta, ekmek bulmak zorunda kalacağız... 
   
      
   
</TEXT>
</DOC>
