<DOC>
<DOCNO> 237941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur40.html </URL>
<DATE> 2004/05/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Marmaris'te 3 turiste 1600 dolar hesap çıkartıp, bir de dövdüler .. 
</HEADLINE>
<TEXT>

     Marmaris'te 3 Rus turiste bin 60 dolar fatura çıkaran restoran, Marmaris Kaymakamlığı tarafından 1 ay süreyle kapatıldı. 
     Marmaris Kaymakamı Cemalettin Özdemir, düzenlediği basın toplantısında, Marmaris'in en pahalı lokantasında bile 3 Rus turistin hesabının en fazla 300 milyon lira tutacağını belirterek, Rus turistlerin adisyonlarında rakamların çok şişirildiğini söyledi. 
     Söz konusu restoranda çıkan tartışma sırasında Rus turist Anastasıa Slevenskaya'nın 24 darp edildiğini, olaya karışan işyeri sahibi Veysel G. 32 ile çalışanlar Ahmet D. 29 ve Sedat E. 22 hakkında adli takibatın başlandığını belirten Kaymakam Özdemir, şöyle dedi 
     ''Rus turistler ifadelerinde bir bira, 4 kadeh şarap, 6 adet Barbun, 2 balık, 4 çoban salata, bir somon ve iki karides yediklerini söylediler. Adisyonda ise çok abartılı rakamlar çıktığı görüldü. Adisyona yansıyan rakamlara göre ıstakoz 4,5 kilo, balık da 4 kilo 250 grammış. Rus turistlere uygulanan fiyatlar restoranın fiyat listesi ile de uyuşmuyor. Bu davranış çok büyük infial uyandırdı. Moskova'dan seyahat acentelerinden ve Mares Otel'den büyük tepki aldık. Özür dileme isteğimiz Rus turistler tarafından kabul edilmedi. Kapatma yetkim 6 ay, bir ay olarak uyguladık. Marmaris'te bir daha böyle üzücü olayların yaşanmamasını diliyorum. 10-15 kişinin bir bayan turisti dövmesi kabul edilecek bir olay değil.'' Kaymakam Cemalettin Özdemir, eskiden kapatma işlemlerinin sezon sonuna bırakıldığını, artık anında uygulandığını, hiç kimsenin bu uygulamanın dışında kalamayacağını sözlerine ekledi. 
     Öte yandan, Marmaris Ticaret Odası Başkanı Mustafa Balcı da yaptığı yazılı açıklamada, olaydan üzüntü duyduğunu belirterek ''Henüz daha sezona girerken yaşanan bu olay bizi çok üzdü. Ticari hayatımızı yakından ilgilendiren ve Marmaris'in imajını zedeleyen bu olayı hem Ticaret Odası, hem de Esnaf Odası olarak kınıyoruz'' dedi. 
     
</TEXT>
</DOC>
