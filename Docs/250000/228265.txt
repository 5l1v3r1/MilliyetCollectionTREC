<DOC>
<DOCNO> 228265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo16.html </URL>
<DATE> 2004/04/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
İtalya... Lazio-Roma derbisi yine ertelendi... 
</HEADLINE>
<TEXT>

     Olaylar nedeniyle 21 Mart'ta tamamlanamadan tatil edilen SS Lazio-AS Roma maçı için Kulüpler Birliği tarafından belirlenen tarih, İçişleri Bakanlığı ve Valilik engeline takıldı. 
     Kulüpler Birliği'nin geçen günlerle derbinin oynanacağı yeni tarihi 14 Nisan olarak belirlemesinin ardından, Roma Valiliği güvenlik gerekçesiyle bunun mümkün olamayacağını açıkladı. Roma Valisi Achille Serra, ''Taraftarların nasıl bir tepki vereceklerini görebilmek için maçı, öngörülen 14 Nisan tarihinde oynatmamayı kararlaştırdık'' dedi. 
     Kulüpler Birliği'nin gelecek hafta, Roma derbisi için yeni bir tarih belirlemesi gerekecek. 
     Bu arada 14 Nisan'ın İçişleri Bakanlığı ve Valilik engeline takılması, yetkililer arasındaki gerilimin sürdüğünün göstergesi olarak yorumlanıyor. 21 Mart'taki derbi Roma Valiliği'nin ''maçı tamamlayın'' talimatına rağmen, hakemin Kulüpler Birliği Başkanı Adriano Galliani ile telefonla konuşmasının ardından tatil edilmişti. Maç öncesindeki olaylarda bir çocuğun polis aracının altında kalarak can verdiği söylentisinin yarattığı gerilimli ortamda karşılaşmanın devam edemeyeceğini savunan Galliani, ''Maçın tatil edilmesini ben istedim'' demişti. 
     İçişleri Bakanı Giuseppe Pisanu ise bu konuda karar verebilecek asıl makamın valilik olduğunu vurgulayarak, buna tepki göstermişti. Pisanu, İtalya Futbol Federasyonu Disiplin Kurulu'nun SS Lazio ve AS Roma'ya verdiği cezaları da az bularak, ilgili kararın olaylarda 1 polisin yaralanmasını hiçe saydığını söylemişti. 
     21 Mart'ta tamamlanamadan tatil edilen derbi sırasında çıkan olaylar, Olimpiyat Stadı'nda 170.000 Euro tutarında maddi hasara yol açmıştı. 
     
     DERBİNİN TARİHİ İLE İLGİLİ SON SÖZÜ BİZ SÖYLERİZ 

     Tamamlanamadan tatil edilen olaylı Roma derbisi, tartışma konusu olmaya devam ediyor. 
     Kulüpler Birliği'nin, SS Lazio-AS Roma maçının yeniden oynanması için belirlediği 14 Nisan tarihinin, valilik engeline takılmasının ardından, İtalya İçişleri Bakanı Giuseppe Pisanu, bu konuda son kararı kendilerinin vereceğini söyledi. 
     Pisanu, bugün Sardunya Adası'ndaki Cagliari kentinde, basın mensuplarına yaptığı açıklamada, ''Maçın tarihi, Roma Valisi Achille Serra ve Emniyet Genel Müdürü Gianni De Gennaro'nun yapacakları değerlendirmeler doğrultusunda belirlenecek'' dedi. 
     Stadyumlardaki güvenlik önlemlerini arttırmak için yeni bir plan hazırladıklarını ve bu planı spordan sorumlu Kültür Bakanı Giuliano Urbani'ye sunduğunu belirten Pisanu, ''Hazırladığımız önlemler paketini, Urbani'den gelecek öneriler ışığında yeniden gözden geçirmeye de hazırız'' diye konuştu. 
     
</TEXT>
</DOC>
