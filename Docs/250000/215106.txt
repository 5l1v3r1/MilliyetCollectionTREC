<DOC>
<DOCNO> 215106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/akyol.html </URL>
<DATE> 2004/02/14/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs, nereden nereye 
</HEADLINE>
<TEXT>

   
   ANNAN planına Türkler de, Rumlar da itiraz ediyordu. Türk tarafı en çok göçmen ve sınır meselelerinden rahatsız olurken, Rumlar Türklerin "eşit egemenlik" kazanmasından rahatsızdı. 
   Ancak Rumlar Lahey'de Denktaş'ın arkasına saklandılar, "oyun bozan" olarak Denktaş gözüktü Annan da Denktaş'ı suçladı. 
   New York'ta ise Denktaş Ankara'nın çizgisinde "çözüm isteyen" taraf olarak davrandı, Rumların "oyun bozanlığı" ortaya çıktı. Artık uluslararası baskılar Rumlara yöneldi. 
   Emekli Büyükelçi Onur Öymen'in "Bu, MGK kararlarına uygun değildir" sözü esef vericidir. Kıbrıs meselesi MGK'nın değil Dışişleri'nin uzmanlık alanına girdiği gibi, yetki de hükümete aittir. 
   Uzun, karmaşık bir sorunda çözüm için ilk defa bu kadar umut doğmuştur. Süreci başlatmakta hükümet ve Dışişleri, Denktaş ve arkadaşları başarılıdır. 
   
   BELKİ yüz elli bir yıllık bir sorun... 
   Meşhur Plevne Savaşı'yla hafızalarımızda yer eden "93 Harbi" faciasında Türkiye Rusya'ya karşı destek sağlamak için, Kıbrıs'ı İngiltere'nin askeri kullanımına tahsis etti. 
   I. Cihan Savaşı çıkınca İngiltere Kıbrıs'ı "ilhak" etti. Türkiye Lozan'da bunu onayladı 20. madde . 
   Ondan sonra, Türkiye "Lozan düzeni"ninde lehte değişiklik yaptırmak için sadece iki konuyu takip etmiş ve başarmıştır da... Boğazlar rejiminin iyileştirilmesi, Hatay'ın Anavatan'a katılması. 
   Kıbrıs, Ege adaları ve Musul konularında Türkiye hiçbir zaman "yeniden elde etme" niyetini taşımadı. 1931'de Kıbrıs'ta Rumların İngiliz yönetimine karşı "Enosis" için ayaklanması ve Yunanistan'da yapılan destek mitingleri, Türkiye'de sadece gazete haberlerinde yankı buldu. 
   Türk Dışişleri bakanları, 1947'de Necmeddin Sadak, 1952'de Fuat Köprülü Türkiye'nin Kıbrıs diye bir sorunu olmadığını ilan etti 
   Yunanistan ise Enosis peşindeydi. 
   
   TÜRKİYE'NİN Kıbrıs meselesini "milli dava" olarak ele alması, 1950'lerin ortalarındadır. İngiltere'nin çekileceğinin anlaşılması üzerine Rum terör örgütü EOKA Türklere saldırılarını artırınca Türkiye Kıbrıs Türklerine sahip çıkmıştır. Ünlü Kıbrıs mitingleri... 1959 Zürih ve Londra anlaşmaları, 1960'ta Kıbrıs Cumhuriyeti'nin ilanı... Makaryos'un Türklere yönelik sistemli saldırıları, EOKA'cı Samson'un darbe girişimi ve 1974 Türk Barış Harekatı. 
   Çok defa Türk tarafının suçladığı bir yığın BM girişimi... 
   Bu arada uluslararası ortam değişti, kutuplaşma ve soğuk harp dönemi sona erdi. Artık zıtlaşma değil barışma milli menfaatlere daha çok hizmet ediyor. 
   Annan böyle bir konjonktürde devreye girdi... 
   
   ANNAN planı, Türklerin eritilmesini zorlaştıracak 'egemenlik' hükümleri taşıyor mesele herkes istediği yere yerleşemeyecek, yerleşse bile hemen tam oy hakkı sahibi olamayacak... Halbuki "Avrupa Müktesebatı" serbest dolaşım ve yerleşimi gerektirir. Bu örnekte görüldüğü gibi, Rum ve Yunan tarafı ise "Avrupa Müktesabatı"nı uygulattırarak Annan Planı'nın Türk kesimini koruyan hükümlerini zamanla aşındırmak hesabında... Onun için AB'ı "taraf" olarak devreye sokmak istediler. AB, başına yeni bir sorun almaya çok istekli değil. 
   Annan da görüyor ki, soruna bir de AB "taraf" olursa denge bozulacak, daha da karışacak. ABD bunu gördüğü gibi, Türkiye'nin stratejik öneminin de bincinde. 
   İşte Türkiye bu şekildeki satranç tahtasını iyi gördü ve oyunu başlattı. 
   Hükümet ve Dışişleri, elbette Rauf Denktaş ve KKTC hükümeti çok iyi diplomasi yaptılar. 
   Yolun başındayız ama iyi başladık doğrusu... Uluslararası borsalarda Türkiye'nin kağıtlarının değerlenmiş olması bile önümüzdeki birçok olumlu gelişmenin işareti... 
   İnşallah yolda bir kaza olmaz. 
   
      
   
   
</TEXT>
</DOC>
