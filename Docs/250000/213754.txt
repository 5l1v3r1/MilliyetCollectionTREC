<DOC>
<DOCNO> 213754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo26.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Eşit şartlarda mücadele edemiyoruz... 
</HEADLINE>
<TEXT>

     Elazığspor Teknik Direktörü Güvenç Kurtar, Fenerbahçe karşısında yenilgiyi hak etmediklerini savunarak, rakiple eşit şartlarda mücadele etmediklerini söyledi. 
     Kurtar, birkaç net gol pozisyonlarının olduğunu, Fenerbahçe'nin zor anında golü bulduğunu ifade ederek, Fenerbahçe'nin net gol pozisyonunun bulunmadığını, sadece Hooijdonk'un bir kaç frikiği olduğunu bildirdi. 
     İlk yarı çok iyi oynadıklarını kaydeden Kurtar, sezonun en iyi maçlarından birini çıkardıklarını belirtti. Kurtar, şöyle dedi 
     ''Futbolcularım hakemden şikayetçi. Hakemin vermediği faulleri, kasıtlı tekmeleri futbolcular bana gösteriyor, isyan ediyorlar. Hakemler moralimizi bozuyor. Çok maçta puan kaybettik, bu kadar da olmaz. Hakem taktir haklarının yüzde 80'inde Fenerbahçe lehine düdük çaldı. Öyle kritik yerlerde faul verdi ki bu kadar da olmaz. Eşit şartlarda mücadele edemiyoruz. Zaten ligin alt sıralarında olmamızdan dolayı bir sıkıntımız var. Bir de bu türlü olaylar eklenince futbolcuların morali bozuluyor. Elazığspor iyi mücadele ediyor. Önümüzde 14 maç kaldı, bunların hepsini kazanmak zorundayız. Şu anda en az 25-26 puanımızın olması lazımdı. Fenerbahçe'yi tebrik ediyorum.'' Elazığspor Kulübü Başkanı Baki Aydın da çok iyi mücadele ettiklerini, ancak istedikleri sonucu alamadıklarını belirterek, maçın hakemi Zafer Önder İpek hakkında yorum yapmak istemediğini söyledi. 
     
     DAUM 
     Fenerbahçe Teknik Direktörü Christoph Daum ise zor bir maçı geride bıraktıklarını belirterek, zor zeminin gol atmalarında etkili olduğunu söyledi. 
     Kaleci Volkan'ın ilk dakikalarda çok iyi performans gösterip takımın geriye düşmesini önlediğini bildiren Daum, ilk yarıda Elazığspor'un baskılı oynadığını ifade etti. 
     Daum, şöyle dedi 
     ''Girmiş olduğumuz pozisyonlardan dolayı kazandığımız frikikler var. Bu frikiklerde şansızdık. Zor zemin golde bizim lehimize oldu. Tuncay'ı tebrik ediyorum. İkinci yarı birinci yarı kadar gol pozisyonuna giremesek de oyunu kontrol ettik. Rakibe pozisyon ve alan vermedik. Yakaladığımız kontratakları değerlendiremedik. Elde ettiğimiz avantajı koruduk. Önümüzde zor bir kupa maçı var. Gücümüzü, haftada iki maç yapmak üzere ayarlamamız lazım.'' Beşiktaş ile aralarındaki puan farkının 3'e indiğinin anımsatılması üzerine Daum, ''Şampiyonluk yarışına tüm takımların katkısı vardır. Bugün herkesin gördüğü gibi Elazığspor bize 3 puanı hediye etmedi'' dedi. 
     
</TEXT>
</DOC>
