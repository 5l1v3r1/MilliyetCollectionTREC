<DOC>
<DOCNO> 235737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/aeko.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk hükümeti IMF ile devam etmeme kararı alırsa şaşırırım' 
</HEADLINE>
<TEXT>


IMF'den ciddi bir fon gelebileceğini belirten Dünya Bankası Başkanı, buna karşın IMF ile ilişkiler sürdürülmezse şaşıracağını söyledi 


Dünya Bankası Başkanı James Wolfensohn, IMF'den gelecek ciddi bir fon olduğunu belirtti. Wolfensohn, Yabancı Sermaye Derneği'nin YASED "In sight Yased" adlı dergisine verdiği demeçte, "Açıkçası eğer hükümet, buna rağmen IMF ile devam etmeme kararı alırsa çok şaşırırım" dedi. 
Türkiye'ye yapıcı bir destek vermek istediklerini belirten Wolfensohn, IMF olsa da olmasa da destek vermeyi düşündüklerini kaydetti. Wolfensohn, gelecek üç yılda Türkiye'ye 4.5 milyar dolarlık, şartlar yerine getirildiğinde bu yıl içinde de 1.5 milyar dolarlık destek vereceklerini hatırlattı. Türkiye'nin reform programının başında olduğunu anlatan Wolfensohn, şunları kaydetti 

'Daha fazla reform' 
"Bankacılık sisteminin biraz daha temizlenmeye ihtiyacı var. Daha fazla reform yapılması, özellikle gümrük vergileri ve bürokrasi alanında gerekli yasal sistemin daha da hızlandırılması gerekiyor. Dolayısıyla Dünya Bankası'nın dayattığı bir şey değil bu. AB ile müzakerelerin yaklaştığı dönemde, AB'deki uygulamalara eşit düzeyde bir uygulamanın burada oluşturulması gerekecek. Dolayısıyla hükümet bunun farkında. Ülkenin yararına olacağını da biliyor. Uygulamaya ihtiyaç var." 

Başbakan Erdoğan devam sinyali vermişti Başbakan Erdoğan sadece yazarımız Serpil Yılmaz'ın izlediği Almanya'daki toplantıda, "2005 sonunda farklı bir program açıklayacaklarını" söylemişti. IMF'yle mevcut anlaşma 2005 Şubat'ında bitiyor. 


</TEXT>
</DOC>
