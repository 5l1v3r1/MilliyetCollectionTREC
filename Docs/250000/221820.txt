<DOC>
<DOCNO> 221820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo04.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan Leicester'lı futbolcular serbest... 
</HEADLINE>
<TEXT>

     İspanya'nın güneyindeki Alicante kenti yakınlarındaki bir otelde 3 kıza tecavüz ettikleri iddiasıyla tutuklanarak hapse atılan İngiliz Leicester City'li 3 futbolcunun serbest bırakıldığı bildirildi. 
     Tecavüz davasının görüldüğü Cartegana 2 nolu Mahkeme'nin hakimi Jacinto Areste'nin, geçen perşembe günü aldığı karar gereği Paul Dickov, Keith Gillespie ve Franck Sinclair adlı Leicester City'den 3 futbolcunun serbest bırakıldığı açıklandı. 
     Almanya'da oturan tatil için Alicante'ye gelen Afrikalı 3 kızın otel odalarına zorla girip tecavüz ettikleri iddiasıyla geçen 1 Mart tarihinde kızların yaptığı suç duyurusu üzerine İngiliz takımından 9 futbolcu gözaltına alınmış 6'sı serbest bırakılıp 3'ü hapse atılmıştı. 
     Futbolcuların serbest bırakılmasındaki en büyük etkenin otel barlarındaki kameralardan alınan görüntüler olduğu, tecavüze uğradıklarını iddia eden kızların futbolcularla otel barında çok samimi pozlarda olduğunun görüldüğü ifade ediliyor. 
     Serbest bırakılan futbolcuların dün gece geç saatlerde İngiltere'ye döndükleri duyuruldu. 
     
</TEXT>
</DOC>
