<DOC>
<DOCNO> 212826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/siyaset/siy04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu mahkeme, soykırım iddiasını yargılayamaz 
</HEADLINE>
<TEXT>

   Uluslararası Ceza Mahkemesi'nin Dış İlişkiler Danışmanı Aguirrezabal Türkiye, Ermeni soykırımı iddiasından yargılanamaz, yargı yetkisi geriye doğru işlemez 
      AYÇA ATAY İstanbul 

   
   Türkiye, "soykırım, savaş suçları ve insanlığa karşı suç işleyenlerin" yargılandığı Uluslararası Ceza Mahkemesi'nin etkinliğinin artmasını savunan UCM Dostları Grubu'na üye oldu. Ancak Türkiye, UCM'nin kuruluş sözleşmesini imzalamayan 10 ülkeden biri. 
   Temaslarda bulunmak üzere Türkiye'ye gelen Uluslararası Ceza Mahkemesi'nin UCM Dış İlişkiler Danışmanı ve UCM Koalisyonu adlı sivil toplum kuruluşunun Avrupa Koordinatörü Irune Aguirrezabal da bu tezata dikkat çekti. Aguirrezabal, Milliyet'in sorularını yanıtladı. 
   
   Ankara'da kimlerle görüştünüz 
   Dışişleri ve Adalet Bakanlığı yetkilileri, TBMM İnsan Hakları Komisyonu üyeleri ve çeşitli sivil toplum kuruluşlarının temsilcileriyle görüşmeler yaptım. İspanya ve Almanya Büyükelçileri ile de görüştüm. Bu iki ülke, Türkiye'nin UCM sürecine dahil olmasına özel önem veriyorlar. 
   
   İzlenimleriniz nedir 
   Çok ilginç bir şey oldu. UCM'nin yargı yetkisini tanıyan ülkelerin oluşturduğu Taraf Devletler Meclisi'nde 'UCM Dostları' diye bir grup var. Türkiye, birkaç hafta önce UCM'nin evrensel yargılama hakkı kazanmasını savunan bu gruba üye oldu. Böylece ilk kez UCM'ye yönelik açık bir işaret vermiş oldu. Görüşmelerimde de bazı şeylerin değişmekte olduğunun sinyallerini aldım. 
   
   Ne gibi sinyaller aldınız 
   Türkiye'nin UCM'yi kabul edeceğine dair sinyaller. UCM'nin 3 suç üzerinde yargı yetkisi var Soykırım, savaş suçları ve insanlığa karşı işlenmiş suçlar. Yeni hazırlanan Türk Ceza Kanunu taslağında insanlığa karşı işlenen suçlar ve soykırım yer alıyor savaş suçları ise yer almıyor. Ancak hükümetin savaş suçlarını da dahil etmeyi düşündüğüne dair bazı duyumlar aldım. 
   
   Hükümete öneride bulundunuz mu 
   Erdoğan'ın AB'ye bazı işaretler vermesi olumlu olabilir. Tüm aday ülkeler UCM'nin kuruluş anlaşması olan Roma Sözleşmesi'ni imzaladı. Türkiye, Avrupa Konseyi üyeleri arasında sözleşmeye imza koymayan tek ülke. Ayrıca, siz sözleşmeye taraf değilsiniz bu sözleşmeyle kurulan UCM'yi tanımıyorsunuz ama UCM Dostları Grubu'nun üyesisiniz. İnsanlar bu tutumu anlamıyor. 
   
   Türkiye UCM'yi tanırsa Ermeni soykırımı iddialarından dolayı yargılanabilir mi 
   Hayır. Mahkemenin yargı yetkisi geriye doğru işlemez. 1 Temmuz 2002'den önce yaşanmış olaylar, UCM'de yargılanamaz.. 
   
   
</TEXT>
</DOC>
