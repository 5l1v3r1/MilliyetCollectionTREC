<DOC>
<DOCNO> 218247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun49.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Traykovski'nin ölümü...ABD Başbakanı Bush başsağlığı ... 
</HEADLINE>
<TEXT>

     ABD Başkanı George W. Bush, uçak kazasında ölen Makedonya Cumhurbaşkanı Boris Traykovski'nin eşini arayarak, başsağlığı diledi. 
     Vilma Traykovski'yi telefonla arayan Bush, kendisi ve ABD halkı adına, Traykovski'nin ailesine, kazada ölen diğer kişilerin ailelerine ve Makedon halkına başsağlığı dileklerini iletti. 
     Bush'un, görüşme sırasında, ülkesinin Makedonya'ya desteğini bir kez daha vurguladığı belirtildi. 
     
     Solan Üsküp'te 
     Öte yandan, Boris Traykovski'nin uçak kazasında hayatını kaybetmesi nedeniyle, Avrupa Birliği Ortak Savunma ve Dış Politika Yüksek Temsilcisi Javier Solana, bugün Üsküp'e geldi. 
     Solana, Üsküp'te Cumhurbaşkanlığı görevini velaketen yürüten Lupço Yordanovski ve Başbakan Branko Çırvenkovski ile görüştü. 
     Görüşme sonrası basına açıklama yapan Çırvenkovski, Solana ile Makedonya'daki son durumu değerlendirdiklerini belirtti. 
     Solana ise yaptığı kısa açıklamada, Makedonya Cumhurbaşkanı Traykovski'nin ölümünün Makedonya halkı ve ailesi için büyük bir kayıp olduğunu, kendisinin de gerçek bir dostu kaybettiğini söyledi. 
     
     Makedonya için büyük kayıp 
     Bu arada, Arnavutluk Cumhurbaşkanı Alfred Moisiu, yaptığı açıklamada, Traykovski'nin trajik ölümünün Makedonya için büyük bir kayıp olduğunu belirtti. 
     Moisiu, ''Traykovski ile gelişen ve iyi anlayışa hizmet eden ilişkilere sahiptim. Bu ilişkiler, bölgede barış ve istikrara, iki ülke arasında işbirliğine hizmet etti. Traykovski barışsever bir insandı. Balkanlar, Traykovski gibi siyasetçilere ihtiyaç duyuyor'' dedi. 
     
</TEXT>
</DOC>
