<DOC>
<DOCNO> 203897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun16.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar, Saddam'ın idam edilmesini istiyor 
</HEADLINE>
<TEXT>

     Iraklılar devrik liderleri Saddam Hüseyin'in idam edilmesini istiyor. 
     Irak'ın güney ve kuzey bölgelerinde ve başkent Bağdat'ta duvarlara yazılan yazılar ve pankartlarda, Saddam'ın Bağdat'ta yargılanması ve ölüm cezasına çarptırılması isteniyor. 
     Aile bireyleri öldürülen bazı Iraklılar, koalisyon güçlerinin elinde bulunan Saddam Hüseyin hakkında dava açmaya başladı. Irak'ta her gün onlarca kişi Saddam aleyhine mahkemelere başvuruyor. 
     Bağdat gazetesi, başkentin 185 kilometre güneyindeki Divaniye'de, Saddam'ın emriyle görevden alınan 700 öğretmenin de dava açtığını yazdı. 
     Essabah gazetesi ise Halepçe'de Saddam'ın katliamından kurtulan bir grubun, devrik liderin idama çarptırılmasını istediğini bildirdi. 
     Halepçe'de 1988'de 5 binden fazla Iraklı Kürt kimyasal silahlarla öldürülmüştü. 
     
</TEXT>
</DOC>
