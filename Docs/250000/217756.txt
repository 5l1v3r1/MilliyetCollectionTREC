<DOC>
<DOCNO> 217756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo17.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli-Sakarya ezeli rekabetinde 27. randevu 
</HEADLINE>
<TEXT>

     İkinci Futbol Ligi A Kategorisi'nde şampiyonluk mücadelesi veren komşu il takımları Kocaelispor ile Sakaryaspor, pazar günü 27. randevuya hazırlanıyor. 
     İlk kez İkinci Lig'de 1973-1974 sezonunda Adapazarı'da oynanan ve Sakaryaspor'un 1-0'lık üstünlüğüyle sonuçlanan maçla başlayan rekabette 26 maç geride kaldı. 
     Galibiyetlerde 10-8 önde olan Kocaelispor, rakip filelere 40 gol gönderirken, kalesinde 30 gol gördü. İki takım arasında yapılan 8 maç da berabere sonuçlandı. 
     İkinci Lig'de bugüne kadar 11 kez karşılaşan iki takımdan Kocaelispor 6 kez sahadan galip ayrılırken, Sakaryaspor 3 kez kazanma başarısı gösterdi. 2 maç da beraberlikle sonuçlandı. Körfez ekibi bu maçlarda toplam 23 gol atarken, kalesinde 11 gol gördü. 
     Süper Lig'de ise yapılan 14 karşılaşmada 5-3 önde olan Sakaryaspor, bu maçlarda 19 gol atarken, kalesinde 16 gördü. 6 maç da beraberlikle sonuçlandı. 
     Komşu iki kentin renktaş takımları arasında Adapazarı'da yapılan 12 maçın 6'sını ise Sakaryaspor, 1'ini Kocaelispor kazandı. 5 maç da beraberlikle sonuçlandı. Bu maçlarda Sakaryaspor rakip fileleri 20 kez havalandırırken, Kocaelispor da 14 gol kaydetti. 
     İki ekip, 1991-1992 sezonunda bir kez de Türkiye Kupası'nda karşılaştı. İzmit İsmetpaşa Stadı'nda oynanan bu maçı 1-0 kazanan Kocaelispor, rakibini kupadan eledi. 
     
</TEXT>
</DOC>
