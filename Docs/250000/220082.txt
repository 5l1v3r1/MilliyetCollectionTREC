<DOC>
<DOCNO> 220082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo25.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sporda Özerklik ve Sponsorluk Yasası" sevince boğdu... 
</HEADLINE>
<TEXT>

     TBMM'de dün akşam kabul edilen ''Sporda Özerklik ve Sponsorluk Yasası'', spor camiasında büyük bir sevinçle karşılandı. 
     Yasanın Resmi Gazete'de yayınlanıp yürürlüğe girmesiyle başta basketbol olmak üzere bazı federasyonlar, özerklik için hemen başvuruda bulunacaklarını veya konuyu ciddi biçimde değerlendireceklerini açıkladılar. 
     Basketbol Federasyonu adına bir açıklama yapan Milli Takımlar Genel Menajeri Doğan Hakyemez, uzun zamandır bu yasayı beklediklerini ve bu yasanın çıkmasıyla Türk basketbolunun da önünün açıldığını söyledi. 
     Hakyemez, 1992 yılından itibaren bu konuda çalışmalar yaptıklarını vurgulayarak, ''Uzun zamandır beklediğimiz bu yasa en sonunda çıktı. Tüm dünya ülkelerinde olan bir olayı nerdeyse sadece biz gerçekleştirememişiz. Basketbolun modernleşmesi noktasında bu yasa çıkmış oldu. Şimdi Türk basketbolunu üst seviyeye getirmek için çalışmalıyız'' diye konuştu. 
     Yasasının çıkmasıyla maddi ve manevi yönden bürokratik engellerin ortadan kalktığını kaydeden Hakyemez, sözlerini şöyle tamamladı 
     ''Kulüp ve milli takımlar, şu anki konumdan daha ileri seviyeye gelecekler. Bundan sonra daha çok çalışmalıyız. Bütün basketbol birimlerinin daha bilinçli bir şekilde organize olması gerekiyor. Yasanın çıkması için büyük uğraş veren Basketbol Federasyonu Başkanı Turgay Demirel'e teşekkür ediyoruz. Ayrıca bu düşüncelerimizi 1 yıl içinde değerlendirip hayata geçiren Devlet Bakanı ve Başbakan Yardımcısı Mehmet Ali Şahin ile Gençlik ve Spor Genel Müdürü Mehmet Atalay'ı tebrik ediyoruz.'' 
     
     VOLEYBOL CEPHESİ 
     Yeni çıkan yasayla özerklik için başvuru yapacaklar arasında ilk sıralarda yer alan Voleybol Federasyonu'nda da başkan Prof.Dr.Hüsnü Can, yeni çıkan yasanın sporun kurtuluşu olduğunu söyledi. 
     Bu yasanın en kısa zamanda çıkmasını sağlayan yetkililere şükranlarını sunduklarını belirten Hüsnü Can, ''Hepimiz çok rahatladık. Sporumuz bu sayede büyük bir aşama gösterecek. Masrafların artık vergiden düşecek olması, bizim için çok rahatlatıcı. Katkıda bulunmak isteyen işadamlarımız var. Bu gelişmeler spor eğitimine büyük katkıda bulunacak ve sporda daha büyük başarılara imza atabileceğiz'' diye konuştu. 
     Kendilerinin de özerk olmayı planladıklarını ifade eden Can, şöyle konuştu 
     ''Gerekli çalışmalara başladık. Gelirimizi nereden temin edebiliriz ve neler yapmamız gerekli Bunları gerekli yerlere başvurup öğreneceğiz. Özerkliğe en kısa zamanda kavuşmak istiyoruz. Bunun için de medyadan yardım istiyoruz. Voleybol branşını gözönünde tuttup güncelleştirirlerse, bu bizim özerkliğimiz için büyük bir yardım olur.'' 
     
     HENTBOL DA ÖZERKLEŞMEYE ÇOK SICAK 
     Hentbol Federasyonu Başkanı Günal Ensari ise, ''Özerklik için kendi içimizde şartları değerlendiriyoruz'' derken, ''Bu çerçeve içinde şartların olumlu olması durumunda başvurumuzu hemen, diğer halde de biraz gecikmeli olarak yapabiliriz'' değerlendirmesini yaptı. 
     Eski bütçelerin belirli bir süre için de olsa özerklik isteyen federasyonlara aktarılmasının çok olumlu bir olay olduğuna dikkati çeken Ensari, şöyle konuştu 
     ''Bu destek doğrultusunda önümüzü görüp, adımlarımızı ona göre atarız. Sponsorluk yasasının hem uluslararası, hem de ulusal karşılaşmaları kapsaması da çok olumlu. Ayrıca sponsorların giderlerinin tümünü gider olarak gösterebilmesi işimizi daha da kolaylaştıracak. Tabii ki bizim de burada maçlarımızın canlı yayınlanmasını sağlayarak, sponsor olacak kişi ve kurumlara yardımcı olmamız gerekli. Maçların canlı yayınlanması sponsorluğun değerini artıracaktır.'' 
     
     HALTER DE BAŞVURACAK 
     Spor örgütünün başarılıları arasında yer alan Halter Federasyonu'nda da başkan Kenan Nuhut, yasayla ilgili yaptığı değerlendirmede, ''Türk sporu adına sevindirici. Tüm dünyada böyle, Türkiye'de de özerk olması yararlı'' dedi. 
     Kenan Nuhut, yasanın, bürokraside ve diğer işlemlerde daha seri olmalarını sağlayacağına dikkati çekerek, ''En sevindirici tarafı da sponsorluk yasasının da çıkmış olması. Türk insanı sporu seviyor, ancak eski sistemdeki sıkıntılar nedeniyle destek sağlayamıyordu. Şimdi girişimci insanlarımız, bunu vergiden de düşme kolaylığı sağlandığı için destek verecekler. Profesyonelde zaten trilyonlar dönüyor, orada sorun yoktu. Ancak amatör sporda bu geçerli değil. Örneğin benim sporcum Halil Mutlu için sponsorlar sıraya girecekler. Türk halteri zaten rayına oturmuş gidiyor. Bu yasa sonrasında daha büyük başarılara imza atacağımıza inanıyorum'' diye konuştu. 
     Devlet Bakanı ve Başbakan Yardımcısı Mehmet Ali Şahin'in, 4 yıl boyunca eski bütçelerin federasyonlara verileceği sözünü verdiğini hatırlatan Nuhut, ''Biz bu süre içinde zaten sponsorlarımızı bulur, işleri rayına oturturuz. Bu yasa çok büyük rahatlık sağlayacak. Biz de federasyon olarak yasanın yürürlüğe girmesini takiben özerklik başvurumuzu yapacağız'' dedi. 
     
</TEXT>
</DOC>
