<DOC>
<DOCNO> 231544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yasam/ayas.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaç yaşken 'maço' olur 
</HEADLINE>
<TEXT>

   Türk çocukları şöyle düşünüyor Annem hem çalışsın hem ev işlerini yapsın. Babam ise genel müdür olup yan gelip yatsın 
      Şükran Pakkan 
   
   Mimar Sinan Üniversitesi Fen - Edebiyat Fakültesi Öğretim Üyesi Dr. Firdevs Gümüşoğlu, ilköğretim öğrencilerinin toplumsal cinsiyet algılarını araştırdı. 
   Araştırmaya, İstanbul'daki bir özel, diğeri devlet iki ilköğretim okulundan 49'u erkek, 48'i kız 97 beşinci sınıf öğrencisi, 11 - 12 yaşlarında çocuklar katıldı. Annelerinin yüzde 40'ı üniversite mezunu ancak yüzde 66'sı ev kadını olan, babalarının ise yüzde 94.8'i çalışan çocuklar, yanıtlarının genelinde, anneleri çalışsa bile ev işlerinin tümünü yapmalarını beklediğini söyledi. Çocuklar annelerine 'öğretmen ya da sekreterliği' yakıştırırken, babaları içinse 'Genel müdür olsun, evde oturup kitap okusun' dediler. 
   
   'Süslü kuaför olsun' 
   Çocuklar, 'Anneler evde ne iş yapmalı ' sorusunu, yüzde 81.4 oranında 'Ev kadınının yaptığı işler' diyerek yanıtladı. Sadece yüzde 11'i, 'Çalışan anneler evde iş yapmamalı' düşüncesini dile getirdi. 'Anneler başka işte çalışmalı mı ' sorusuna ise yüzde 76.3 oranında 'evet' denildi. 
   'Anneler evde ne iş yapmalı ' sorusunu bir kız öğrenci, 'Tüm ev işleri' diye yanıtladı, aynı soruda, babalar için de 'Yan gelip yatmalı' dedi. 
   Aynı öğrenci, kadınların çocuklara daha yakın olduğu gerekçesiyle, kadınlar için en iyi mesleği 'öğretmenlik' olarak gösterirken, bir erkek öğrenci de, aynı soruları 'Anneler ev işlerini yapmalı' ve 'Babalar yan gelip yatsın, kitap okusun' diye yanıtladı. Bir başka öğrenci ise kadınların sekreter veya süslü oldukları için kuaför olmaları gerektiğini söyledi. Babaların güçlü olduğu için polis, futbolcu olması gerektiğini söyleyen öğrenciler de çıktı. 
   
   Gelir farkı 'fark etmedi'    Dr. Firdevs Gümüşoğlu, sonuçları şöyle değerlendirdi Görüldüğü gibi kadınlar başarmak için büyük engeller aşmak, yani çalışma hayatında onay görmenin yolunu bulmak, evini ihmal etmemek, aynı başarıyı evinde de göstermek zorunda. Bu durum, gelecek kuşakların aile kurumuna yaklaşımlarında eşitlikçi adımlar atmalarını engelleyecek potansiyeli içeriyor. Dr. Gümüşoğlu, özel ve devlet okulu öğrencilerinin yaklaşımlarında da bir farklılık görünmediğini vurgulayarak, "Gelir farklılığı anne ve baba rollerini farklılaştırmadı" diye konuştu. 
   
   
</TEXT>
</DOC>
