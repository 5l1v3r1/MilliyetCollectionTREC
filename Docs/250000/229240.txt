<DOC>
<DOCNO> 229240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun28.html </URL>
<DATE> 2004/04/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bild'den Schröder'e doğum gününde hayali haberler sayfası 
</HEADLINE>
<TEXT>

     Alman Bild gazetesi, Paskalya tatilini İtalya'da geçiren Başbakan Gerhard Schröder'in 60. doğum günü için, başbakanın hoşuna gideceği belirtilen hayali haberlerin yer aldığı bir sayfa hazırladı. 
     Sayfanın başında ''Schröder ömür boyu başbakan olacak'' başlığıyla verilen haberde, federal meclis Bundestag ile Federal Eyalet Temsilcileri Meclisi Bundesrat üyelerinin büyük çoğunluğunun oylarıyla Schröder'in ömür boyu başbakan olmasının kararlaştırıldığı yazıldı. 
     ''Özür dilerim Gerd - Bush Başbakan'dan özür diledi'' başlığıyla verilen haberde de ABD Başkanı George Bush'un, ''Özür dilerim. Daha sık Schröder'in sözünü dinlemeliydim'' dediği ifade edildi. 
     ''CDU kendini feshetti - Merkel 'Schröder daha iyisini yapıyor'' başlığıyla verilen hayali haberde de muhalefetteki Hıristiyan Demokrat Birlik Partisi'nin CDU çok sayıda üyesinin SPD'ye geçtiği, CDU Genel Başkanı Angela Merkel'in de bu durumda partisinin feshedilmesini gerekli gördüğü belirtildi. 
     ''Bild'de bugünden itibaren yeni yazı dizisi - Joschka Fischer 'Gerd'den öğrenmek demek, yenmeyi öğrenmek demek'' başlığıyla verilen haberde ise Dışişleri Bakanı Joschka Fischer'in, ''O olmadan ben aydın olamazdım'' dediği ifade edildi. 
     İtalya Başbakanı Silvio Berlusconi'nin de Schröder'e kilometrelerce uzunluğunda bir kumsal hediye ettiği belirtilen haberin altında yer alan bir başka haberde de muhalefetteki Hür Demokrat Parti FDP Genel Başkanı Guido Westerwelle'nin, Schröder'e duyduğu hayranlık nedeniyle başbakanın anıtının yapılması için, partisinin milyonlarca euro bağışta bulunacağı kaydedildi. 
     Hayal ürünü haberler arasında, Schröder'in eşi Doris Schröder-Köpf'ün Bild gazetesinin şef redaktörlüğüne getirildiği de yer aldı. 
     ''Başbakan için özel bir şey olmalı'' başlığıyla Alman bayraklarının renklerinden oluşan elbise giymiş bir mankenin fotoğrafının da yer aldığı sayfada, SPD'nin oy oranını yüzde 94'e yükselttiği belirtildi ve bu nedenle SPD'ye üye olunabilmesi için bir kupon yayınlandı. 
     
</TEXT>
</DOC>
