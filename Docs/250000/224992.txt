<DOC>
<DOCNO> 224992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/guncel/gun20.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Hafta sonu yine yağmur geliyor    İSTANBUL Milliyet 
   Yağışlı hava bugünden itibaren etkisini göstermeye başlayacak. İstanbul ise hafta sonu sağanak yağışlı. Bugünden itibaren Türkiye'nin iç ve batı kesimleri parçalı bulutlu, Marmara'nın batısı ve kuzey Ege kıyıları ile orta Karadeniz'in iç kesimleri, İç Anadolu'nun kuzey doğusu yağışlı geçecek. Perşembe günü yurdun kuzey kesimleri parçalı bulutlu, diğer yerler açık. Cuma günü yurdun kuzey kesimleri parçalı bulutlu, Marmara'nın kuzeyi ile Eskişehir, Bolu ve Kütahya sağanak yağışlı geçecek. Hafta sonu özellikle Marmara ve Karadeniz bölgesinde yağış bekleniyor. 
   
   ABD'den Türkiye'ye seyahat uyarısına son    ABD, Türkiye'ye seyahat edecek vatandaşlarına terör saldırılarını gerekçe göstererek yaptığı uyarıyı kaldırdı. Kültür ve Turizm Bakanlığı'ndan edinilen bilgiye göre, Türkiye'nin girişimleri sonucu, ABD'nin, "Türkiye'ye seyahat edilmemesi" uyarısı, dünden itibaren kaldırıldı. Kaynaklar, Türkiye'nin de buna karşılık olarak, ABD vatandaşlarından alınan 100 dolar vize bedelini 20 dolara indirdiğini kaydettiler. 
   
   Eroğlu'nun yerine Fevzi Yırtık atandı    İSTANBUL Milliyet 
   Kahraman Eroğlu'nun yerine İstanbul İl Sosyal Hizmetler Müdürlüğü'ne atanan Kadıköy Yeldeğirmeni Çocuk ve Gençlik Merkezi Müdür Yardımcısı Fevzi Yırtık, görevine başladı. 6.5 yıldır il müdürü olarak çalışan Kahraman Eroğlu ise 75. Yıl Çocuk ve Gençlik Merkezi'ne "sosyal hizmet uzmanı" olarak atandı. Fevzi Yırtık, 1984'de Hacettepe Üniversitesi Sosyal Hizmetler Yüksek Okulu'ndan mezun oldu. Aynı yıl İstanbul İl Sosyal Hizmetler Müdürlüğü bünyesindeki çeşitli kurumlarda önce sosyal hizmet uzmanı, son 12 yıldır ise müdür yardımcısı olarak görev aldı. Eroğlu'nun,görev değişikliğini, "haksız atama" olarak nitelediği ve iptali için dava açacağı öğrenildi. 
   
   DGM Savcısı Engin Vural'ı dinledi    ESRA ALUS 
   Kartal'daki Mason Locası'na düzenledikleri saldırıda yaralanan Engin Vural'ın, eylemi olayda ölen Nihat Doğruel ve Adem Çetinkaya ile planladıklarını söylediği öne sürüldü. Soruşturmayı yürüten İstanbul DGM Cumhuriyet Savcısı Bekir Raif Aldemir, dün Kartal Dr. Lütfi Kırdar Eğitim ve Araştırma Hastanesi'nde olayda sol kolu koptuğu için polis nezaretinde tedavi gören saldırgan Vural'ın sorgusunu yaptı. Polisteki ifadesini kabul eden ve olaydan pişmanlık duyduğunu söylediği belirtilen Vural'ın, eylemi olayda ölen Nihat Doğruel ve Adem Çetinkaya ile planladıklarını, silah ve bombaları da Çetinkaya'nın temin ettiğini söylediği iddia edildi. 
   
   'Beyaz Enerji'ye bilirkişi bulundu    ANKARA Milliyet 
   Ankara 4. Ağır Ceza Mahkemesi, Beyaz Enerji davasında, hidroelektrik santral ve baraj ihalesi konusunda bir yıldan bu yana aradığı bilirkişiyi buldu. Mahkeme, Türkiye Mimar ve Mühendis Odaları Birliği'nden TMMOB gönderilen liste kapsamında bilirkişi tayin edecek. Yargıtay'ın sanıklara verilen hapis cezalarını lehte ve aleyhte bozmasının ardından, Enerji Bakanlığı ile TEAŞ'ın ihalelerini rüşvet karşılığı bazı firmalara verdikleri iddia edilen 24 sanığın yeniden yargılanmasına dün devam edildi. Mahkeme Başkanı Sabri Eyüp Yağcı, bilirkişilik yapabilecek kişilerin isimlerinin bildirilmesi için TMMOB'a yazılan müzekkereye yanıt geldiğini açıkladı. 
   
   El Kaide'nin 'önemli bir ismi' yakalandı    ZAFER ATAMER Cenevre DHA 
   İsviçre Devlet Bakanlığı basın sözcüsü Andrea Sadecky, terör örgütü El Kaide'nin önemli isimlerinden 29 yaşındaki bir kişinin Lozan'daki evinde yakalandığını söyledi. Sadecky, "Yemenli militanın 12 Mayıs 2003'te Suudi Arabistan'da 35 kişinin ölümüyle sonuçlanan eylemde aktif rol oynadığı anlaşıldı" dedi. Militanın Bienne ketinde yaşayan ailesinin ifadesine başvurulduğu da kaydedildi. Soruşturmanın çok gizli yürütüldüğünü kaydeden Başsavcı Valentin Rochacher, ocak ayında yakalanan dokuz militanın da Riyad saldırılarında örgüte lojistik destek sağladıklarının saptandığı bildirdi. 
   
      
   
   
   
</TEXT>
</DOC>
