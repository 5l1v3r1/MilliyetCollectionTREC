<DOC>
<DOCNO> 227874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun31.html </URL>
<DATE> 2004/04/02/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Papazlardan plana 'hayır' 
</HEADLINE>
<TEXT>

     Rum Ulusal Konseyi, Rum yönetimi lideri Tasos Papadopulos'un çağrısıyla yarın toplanacak Ulusal Konsey toplantısında, nihai Annan planı üzerinde durulacak ve planın onaylanıp onaylanmaması için 24 Nisan'da yapılacak referandumun düzenlenmesi konusu ele alınacak. 
     Rum Ulusal Konseyi üyeleri, dörtlü Kıbrıs görüşmelerinin yapıldığı İsviçre'de Papadopulos'a eşlik etmişti. 
     
     PAPAZLARDAN ANNAN PLANINA ''HAYIR'' 

     Bu arada, EOKA örgütünün Kıbrıslı Türklere karşı silahlı faaliyetlere başladığı 1 Nisan dolayısıyla dün düzenlenen etkinliğe katılanlar, Annan planına karşı olduklarını açıkladı. 
     Rum basınında yer alan haberlere göre, etkinliğe katılan Baf Metropoliti Hrisostomos, Limasol Metropoliti Athanasios ve Cikko Manastırı Piskoposu Nikiforos, yaptıkları açıklamalarda, Rum halkının referandumda Annan planına olumsuz yaklaşacağını savundular. 
     Sen Sinod meclisi başkan vekili de olan Baf Metropoliti Hrisostomos, Rum halkının, ''gururlu bir şekilde plana 'hayır' diyeceğini'' ve Güney Kıbrıs'ın sıkıntısız olarak Avrupa Birliği'ne gireceğini söyledi. 
     Hrisostomos, ''Annan planının barış içinde yaşama ve yeniden birleşme perspektifi vermediğini, ancak kesin bölünmüşlüğe ve gelecekte çatışmaya yol açabileceğini'' kaydetti. 
     Limasol Metropoliti Athanasios da, Annan planına karşı ''hayır'' denmesi gerektiğini ifade ederek, Rum halkı arasında anlaşmazlık olma ihtimaliyle ilgili endişelerini dile getirdi. 
     Cikko Manastırı Piskoposu Nikiforos ise ''Sorumluluğu bize yüklemek ve Türkiye'yi aklamak için bizi 'hayır'a itiyorlar'' yorumunu yaptı. 
     ''Yabancı güçlerin çirkin ve adi oyununun sonucu olan çözümün kabul edilemeyeceğini'' ifade eden Nikiforos, ''Kıbrıs hellenizminin intihar etmeyi reddedeceğini'' söyledi. 
     ''EOKA Mücadeleciler Derneği'' Başkanı Thasos Sofekleus da, Annan planını ''adaletsiz'' olarak nitelendirerek, ''Bugün yaşadıklarımızı yaşamayan ve ölen Rum kahramanları kıskanıyoruz'' diye konuştu. 
     EOKA'cılar tarafından düzenlenen etkinliğe bir papaz, göğsünde ''hayır'' yazısıyla katıldı. 

     
</TEXT>
</DOC>
