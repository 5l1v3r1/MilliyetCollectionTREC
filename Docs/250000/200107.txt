<DOC>
<DOCNO> 200107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko05.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de İranlı arbedesi çıktı 
</HEADLINE>
<TEXT>

   İranlı Bakan Yardımcısı, özelleştirmesiyle ilgilenebileceklerini belirttiği Petkim'i ziyaretinde işçilerin protestosu ile karşılaştı 
   SERKAN ADAR İzmir DHA 
   
   İran Petrol Bakanı Yardımcısı Muhammed Rıza Nimetzade başkanlığındaki heyetin, Aliağa'daki Petkim tesislerine yaptığı inceleme gezisi, gerginlik yarattı. Polisin kurduğu barikatı aşmaya çalışan işçilerden biri Emniyet Müdürü Yaşar Özdemir'i yumrukladı. Takviye jandarma kuvvetlerinin gelmesiyle olaylar yatıştırıldı. 
   Nimetzade'nin, İran Petrokimya Sanayi Milli Şirketi'nin NPC Hema Dişli Grubu ile birlikte talip olmayı düşündüğü Petkim tesislerine geleceğini haber alan 1000 işçi, dün 09.30'da üretimi durdurarak Petkim Genel Müdürlüğü önünde toplandı. Lojmanlar içindeki misafirhane önüne gelen işçiler, polis barikatıyla karşılaştı. 
   Petkim işçileri, İranlı heyetin tesislere düzenlediği ziyareti "Türkiye bizim, İranlı İran'a" sloganıyla protesto etti. 
   
   'Tedirgin olmadım' 
   Nimetzade başkanlığındaki İran heyeti daha sonra, İzmir Ticaret Odası'nı ziyaret etti. Burada gazetecilerin sorularını yanıtlayan Nimetzade, Petkim'deki eylemden tedirgin olmadığını ifade ederek, "Özelleştirme iyi yapılırsa bundan hem işçiler hem de ülke yarar görür" dedi. Petkim ile ilgili henüz karar vermediklerini, bilgi aldıklarını söyleyen Nimetzade, Petkim'in k r edebilmesi için yeniden yapılandırılmaya ihtiyacı olduğunu kaydetti. 
   
   
</TEXT>
</DOC>
