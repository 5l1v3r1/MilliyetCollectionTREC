<DOC>
<DOCNO> 221360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur47.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeynep Tokuş'a 8 milyarlık tazminat davası... 
</HEADLINE>
<TEXT>

     Zeynep Tokuş'un neden olduğu trafik kazasında yaralanarak gelir kaybına uğradığını öne süren Ömer Yılmaz, oyuncudan 8 milyar lira maddi ve manevi tazminat istemiyle dava açtı. 
     Yılmaz'ın avukatı Zeki Bulgan tarafından hazırlanarak İstanbul 1. Asliye Hukuk Mahkemesi'ne verilen dava dilekçesinde, Zeynep Tokuş'un 34 TF 2443 plakalı otomobiliyle Ağva'dan Şile'ye giderken şerit ihlali yaptığı ve kendi şeridinde seyreden Ömer Yılmaz'ın 34 KLE 30 plakalı aracına önden çarptığı anlatıldı. 
     Trafik polislerince hazırlanan raporda, Tokuş'un asli kusurlu olduğu, Yılmaz'ın ise hiçbir kusuru bulunmadığının belirtildiği kaydedilen dilekçede, bu kaza nedeniyle kaburga kemikleri incinen Yılmaz'ın, 1 ay boyunca hiç yataktan kalkamadığı ve 1 ay da sadece basit yürüyüşler yapabildiği anlatıldı. 
     Elektrik tesisatçısı olan Yılmaz'ın, 2 ay boyunca beden gücü gerektiren işini yapamadığı ve bu nedenle 5 milyar lira gelir kaybına uğradığı belirtilen dilekçede, Yılmaz'ın aracının tamir ücretini karşılayacağını söyleyen davalının ödeme yapmaması nedeniyle de aracın 3 ay tamircide kaldığı öne sürüldü. 
     Bu nedenle Yılmaz ailesinin, çeşitli yerlere taksiyle gitmek zorunda kaldığı ve 500 milyon lira taksi parası verdiği anlatılan dilekçede, Yılmaz'ın aracının da hasar nedeniyle 500 milyon lira değer kaybına uğradığı ifade edildi. 
     Dilekçede, 6 milyar lira maddi, 2 milyar lira da manevi tazminatın davalı Zeynep Tokuş'tan alınarak, davacı Ömer Yılmaz'a verilmesi istendi. 
     Davanın görülmesine, önümüzdeki günlerde başlanacak. 
     
</TEXT>
</DOC>
