<DOC>
<DOCNO> 230546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/akyol.html </URL>
<DATE> 2004/04/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sabancı kimdi 
</HEADLINE>
<TEXT>

   
   MERHUM Sakıp Sabancı Türkiye'nin en büyük ikincisi, sanayici, bankacı, hayırsever, üniversite kurucusu, markaların yaratıcısı ve halk adamı... 
   Onu "Sakıp Sabancı" yapan özelliklerden birincisi, emsalsiz çalışkanlığıdır. Elli yaşında yazdığı "İşte Hayatım" adlı eserinde diyor ki 
   "Yeniden dünyaya gelsem gene sanayici olurdum. Cumartesi, pazar yok, bu ne kadar ağır iş diyorum ama, gene bunu yapardım. Bazen soruyorum kendime. Elli yaşını aştın. Koş, koş, koş, deli koyun gibi koşuyorsun. Ne arıyorsun, nereye koşuyorsun Ne olacak bu koşmanın sonu uyku yerinde değil, gece gündüz çalışma, ne yapacaksın, ne olmak istiyorsun Aradığın nedir Beş fabrika daha yaptın, beş mektep daha yaptın. Yavaşla diyorum. Ama sonra bakıyorum ki, ben bu işi seviyorum." 
   Bu çalışkanlık olmadan o imparatorluk kurulabilir miydi 
   
   SAKIP BEY, diğer bir müstesna özellik olarak, liderlik ruhuna ve yaratıcı zekaya sahipti. Pek çok projeyi ilk düşünen kendisidir. Lastik sanayiine girmeye bazı teknokratlar itiraz etiği halde o karar vermiş ve LAS - SA'yı yaratmıştır. 
   Tanıştığı herkesten, gördüğü her şeyden dersler çıkarır. Bakar ki, Batılı ortakları sanata büyük değer veriyor, Sakıp Bey Türkiye'nin en zengin özel sanat müzesini kurar. 
   Ve Sabancı Üniversitesi... Son görüşmemizde bana şunu söylemişti 
   "Sabancı Üniversitesi'ne her yıl 20 - 25 milyon dolar veriyorum. Çok para... Helal olsun. Türkiye'nin fabrikaları var da, niye Harvard'ları olmasın " 
   Sakıp Sabancı liderlik ruhu ve yaratıcı zekasıyla, teknisyenlerini aşan bir sezgiye ve vizyona sahipti. Hacı Ömer Ağa'nın oğlu, bu sayede Londra'da banka açmayı düşünmüş ve başarmıştır. 
   
   SAKIP BEY tam bir 'Anadolu insanı' idi samimi, mütevazı, dost ruhlu... "Anam, babam" sözü ağzından düşmezdi. Sadun Tanju'ya babası hakkında yazdırdığı kitabın adı şöyledir 
   "Hacı Ömer Sabancı Sanayi İmparatorluğu Kuran Bir Türk Köy Çocuğu " 
   Annası "Sadıka Sabancı"yı da kitaplaştırmıştı. Bu aile, vefa, sadakat ve şükran duygularıdır ki, binbir başlı holdingi bir arada tutan manevi bağları örmüştür. 
   Dünyanın her yerinden en vasıflı insanlardan fikir alıp en iyi teknisyenlerle çalışmasında onun sadece profesyonel zekası değil, bu insani özelliği de büyük rol oynamıştır. 
   Sakıp Bey'in "Gönül Galerimden" adlı kitabı bir dostluklar albümüdür. Adnan Menderes'le başlar. En sert sendikal kavgaları yaptığı DİSK Başkanı Kemal Türkler ve Kissinger'dan, Ciğerci Recep'e Dizelci Mehmet'e, Bahriyeli Deli Mithat'a kadar dostlar galerisi. 
   Onu sevmeyen, saymayan hiç kimseye rastlamadım. 
   İnanmış adam ve rasyonel girişimci... Hesaplı bir müteşebbis ve cömert bir hayırsever. Dünya adamı ve tam bir vatansever. 
   Anadolu'da binlerde KOBİ ondan ilham aldı. Başarı sırlarını neden yazdığını, bunları okuyarak kendisine Anadolu'dan birçok rakip çıkacağını söyleyerek kendisine takıldığımda ellerini vecd ile havaya kaldırarak haykırmıştı 
   - İnşallah İnşallah 
   Allah rahmet eylesin. Sakıp Ağa, yeni nesillere ebediyen ışık olacaktır. 
   
      
   
   
</TEXT>
</DOC>
