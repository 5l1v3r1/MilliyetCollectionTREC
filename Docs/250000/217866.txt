<DOC>
<DOCNO> 217866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar top çeviriyor 
</HEADLINE>
<TEXT>

   KKTC'nin değişiklik taleplerinin Annan Planı dışına çıktığını iddia eden Rumlar, görüşmeyi erteletti. Rumlar, pazartesi de yortu nedeniyle erteleme istemişti... 
      SEFA KARAHASAN Lefkoşa 

   
   Kıbrıs'ta 19 Şubat'ta başlayan müzakerelerde dün yapılması öngörülen dördüncü görüşme, Rum tarafının son anda gelen erteletme talebi nedeniyle yapılamadı. KKTC Cumhurbaşkanı Rauf Denktaş, Rumların KKTC'nin verdiği değişiklikler listesinin Annan Planı dışına çıktığı iddiasıyla değerlendirme süresi istediklerini kaydetti. Pazartesi de yortu nedeniyle erteleme isteyen Rumların bu hareketi "oyalama taktiği" yorumlarına neden oldu. Siyasi çevreler, Rumların masada her şeye itiraz ederek, 22 Mart'a kadar fazla bir şey görüşmemeyi ve Türk tarafının itirazlarını geçiştirmeyi hedeflediklerini savundu. 
   
   Türk mü, Rum mu 
   Denktaş, dün makamından ayrıldıktan 10 dakika sonra geri döndü. BM Genel Sekreteri Kıbrıs Özel Temsilcisi Alvaro De Soto'nun, yolda kendisini aradığını ve Rum Yönetimi lideri Tasos Papadopulos'un önceki gün verdikleri değişiklikler belgesi nedeniyle süre istediğini ilettiğini söyledi. Öğle saatlerinde De Soto ile makamında görüşen Denktaş, bugünkü görüşmeye hazırlık yaptıklarını belirtti. 
   Denktaş, dün basına değişiklik taleplerini de anlattı. KKTC Cumhurbaşkanı, Annan Planı'nda Senato'daki 48 senatörün 24'ünün Türk, 24'ünün Rum olacağının ve "kurucu devletlerden 2 kişi" dendiğinde, bunların Türk mü, Rum mu olacaklarının belirlenmesini istediklerini belirtti. 
   
   'Yüzdelikler düşürülmeli' 
   Denktaş, Türkler ve Rumların, 1960 Anlaşması'nda olduğu gibi, nerede yaşarlarsa yaşasınlar, seçme ve seçilme haklarını kendi kurucu devletlerinde kullanmalarını talep ettiklerini de söyledi. Plandaki bazı yüzdeliklerin düşürülmesini istediklerini de vurgulayan Denktaş, "Bunlar olduğu gibi kalırsa kısa zamanda, Türk tarafının kurucu devletinin, Türklerin kurucu devleti olduğu anlamı ortadan kalkar" dedi. 
   
   'Erdoğan beni kastetmedi'    Rauf Denktaş, AB'ye girildiğinde KKTC'deki 26 bankadan 24'ünün kapanacağına ve binlerce insanın işsiz kalacağına işaret ederek, "Ambargoların kalkması lazım" dedi. Denktaş, Başbakan Recep Tayyip Erdoğan'ın, "müzakereler sürerken fazla açıklama yapılmaması" telkininin, kendisine yönelik olmadığını, müzakereler başlarken, halka her şeyi günü gününe duyuracağı sözünü verdiğini, Ankara'nın da bunu bildiğini kaydetti. 
   
   'Çaya bile itiraz ediyorlar'    Kıbrıs'ta çözüm için Annan Planı'nı destekleyen Başbakan Mehmet Ali Talat bile, Rum tarafının tutumundan yakındı. Talat, NTV'ye yaptığı açıklamada, "Her şeye itiraz ediyorlar. Süreci boşa çıkarmaya çalışıyorlar. Neredeyse masadaki çaya kahveye bile itiraz ediyorlar" dedi. 
   
   4'lü yerine 6'lı konferans    Rum Politis gazetesi, müzakereler prosedürünün ikinci aşamasında yer alacak "genişletilmiş müzakerelerde" BM Genel Sekreteri Kofi Annan'ın, 4'lü konferans yerine, Yunanistan ve Türkiye'nin yanı sıra ABD ve İngiltere'nin de katılacağı 6'lı konferans çağrısı yapacağını yazdı. 
   
   Başbakan Erdoğan'dan Verheugen'e    'Rumların oyalama taktiğini engelleyin'    ABDULLAH KARAKUŞ Ankara 

   Başbakan Recep Tayyip Erdoğan ile AB Komisyonu'nun Genişlemeden Sorumlu Üyesi Günter Verheugen, Kıbrıs'ta müzakerelerin tıkanmadan yürümesi konusunda görüş alışverişinde bulundu. Erdoğan, kendisini telefonla arayan Verheugen'den Rumların oyalama taktiği ile müzakereleri çıkmaza sokmasına izin verilmemesini istedi. Erdoğan, Türk tarafının iyi niyetini Rum tarafının da göstermesi gerektiği üzerinde durdu. Verheugen ise Türkiye'nin elinden geleni yaptığını AB olarak gördüklerini belirterek, "Biz de bir an önce çözümden yanayız" dedi. Erdoğan, müzakerelerin Annan Planı çerçevesinde sürdürülmesi gerektiğini vurguladı. 
   
   
   
</TEXT>
</DOC>
