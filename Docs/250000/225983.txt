<DOC>
<DOCNO> 225983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/aeko.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Protokollere yorum yok' 
</HEADLINE>
<TEXT>

   Babacan, faizleri libor artı 0.5 ile 4.5 arasında değişen batık banka patronlarıyla yapılan protokoller konusunda 'Yorum yapamam' dedi 
      İZMİR Milliyet 
   
   Devlet Bakanı Ali Babacan, Tasarruf Mevduatı Sigorta Fonu TMSF ile yedi batık bankanın eski sahipleri arasında yapılan ödeme protokolleri konusunda "Yorum yapamamam" derken, söz konusu anlaşmaların Bankacılık Düzenleme ve Denetleme Kurumu BDDK ile TMSF iç içeyken yapıldığına dikkat çekti. 
   Bilindiği gibi BDDK'nın bünyesindeki TMSF bu yıl başında yapılan yasal düzenlemeyle ayrı bir yapıya kavuşturulmuştu. 
   
   'BDDK bağımsız' 
   TMSF'nin yeni yönetimi de üç gün önce yaptığı açıklamayla yedi bankanın eski sahipleriyle yapılan ödeme protokollerini kamuoyuna duyurmuştu. Protokoller içinde en düşük faizin libor artı 0.5 ve en uzun sürenin de 15 yılla Medya Grubu'na yapıldığı dikkat çekti. Bunun üzerine, TMSF'yle 7 yıl vadeli libor artı 4.5'le protokol imzalayan Yaşarbank'ın eski sahibi Yaşar Grubu 'Bizim faizimizi de düşürün' diyerek TMSF Başkanı'na başvurdu. 
   Dün İzmir'de basın toplantısı düzenleyen Bakan Babacan bu tartışmalarla ilgili soru üzerine, şöyle konuştu "Bu protokoller BDDK, TMSF iç içeyken yapılmış anlaşmalardır. Bu anlaşmalar yapılırken BDDK tam bir operasyonel bağımsızlığa sahip bir yapıyla bu anlaşmaları yapmıştır. Bu anlaşmaların arkasında ne sebepler vardır, hangi ortamda nasıl yapılmıştır bu protokoller... Bu konuda fikir beyan etmemiz yanlış olur. Onların bağımsızlığına gölge düşürür." 
   
   
</TEXT>
</DOC>
