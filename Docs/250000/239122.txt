<DOC>
<DOCNO> 239122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo23.html </URL>
<DATE> 2004/05/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sağlam Sahamızda iyi futbol oynayıp, 3 puan almak istiyoruz... 
</HEADLINE>
<TEXT>

     Ligden düşmesi haftalar önce kesinleşen Elazığspor'u 2-1 yenerek moral kazanan Gaziantepspor, sahasında yapacağı Diyarbakırspor maçına da mutlak galibiyet için hazırlanıyor. 
     Diyarbakırspor maçı için yoğun bir hazırlık döneminden geçen kırmızı-siyahlı ekip, Diyarbakırspor'u yenip, ligi galibiyetle tamamlamak istiyor. 
     Son haftalarda istediği taraftar desteğini bulamayan kırmızı- siyahlılar, zorlu rakibi Diyarbakırspor'u yenebilmek için tüm taraftarlarından daha fazla destek bekliyor. 
     Teknik Direktör Nurullah Sağlam, AA muhabirine yaptığı açıklamada, Elazığspor maçını unuttuklarını, tüm dikkatlerinin Diyarbakırspor maçına yöneldiğini söyledi. 
     Hedeflerinin, sahalarında yapacakları Diyarbakırspor maçında iyi futbol oynayıp, sahadan 3 puanla ayrılarak, ligi galibiyetle tamamlamak olduğunu ifade eden Sağlam, şöyle konuştu 
     ''Elazığspor maçı sonrasında, hiç zaman kaybetmeden, Diyarbakırspor maçı hazırlıklarına başladık. Amacımız, saha ve seyirci avantajını da en iyi şekilde kullanarak, ligi galibiyetle tamamlayabilmek. Yoğun bir hazırlık döneminden geçiyoruz. Futbolcularım hırslı ve istekli hazırlanıyor. 
     Bu hırs ve istek galibiyet umutlarımızı daha da artırıyor. Ligin son maçı diye rehavete kapılmamız da söz konusu değil. Çok zorlu bir maça çıkacağımızı biliyorum. Diyarbakırspor, güçlü bir takım ve sahaya da 3 puan için çıkacaklarını biliyoruz. Çok zevkli ve çekişmeli bir mücadele olacak. Tabii ki iyi olan kazanacak.'' Sağlam, Elazığspor maçında forma giyen genç futbolcuların başarılı olduğunu, Diyarbakırspor maçında da yine genç futbolculara şans tanımayı düşündüğünü sözlerine ekledi. 
     
</TEXT>
</DOC>
