<DOC>
<DOCNO> 236670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko18.html </URL>
<DATE> 2004/05/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ankara-İzmir ve Ankara-Sivas demiryolu projeleri ihale aşamasında 
</HEADLINE>
<TEXT>

     Demiryollarının yeniden canlandırılması amacıyla atağa geçen DLH Genel Müdürlüğü, programına aldığı iki önemli güzergaha yönelik proje çalışmalarını hızlandırdı. 
     DLH Genel Müdürlüğü Ankara-İzmir ve Ankara-Sivas demiryolu hatlarının yapımı öncesindeki en önemli iş olan proje hizmetleri için ihale hazırlıklarını son aşamaya getirdi. DLH İnşaatı Genel Müdürlüğü firmalara yönelik ön seçim çalışmalarının tamamlaması ile birlikte her iki güzergahın proje hizmetlerine talip olan firmalardan teklif alarak üstlenici proje gruplarını belirleyecek. 
     Edinilen bilgiye göre, Haziran veya Temmuz ayında gerçekleştirilecek olan iki ihale ile Ankara-İzmir ve Ankara-Sivas demiryolu güzergahlarının proje çalışmalarını üstlenecek firma veya firma grupları belirlenecek. 
     Bugüne kadar Ankara-İzmir ve Ankara-Sivas demiryolu projeleri için 40 yakın yerli ve yabancı proje grubunun talip olduğu öğrenildi. 
     Proje çalışmalarının tamamlanmasının ardından iki önemli güzergahta yapımı planlanan demiryolu hatları ile ilgili inşaat ihalesi ile hazırlıklarına geçilecek. Her iki hattın yapım maliyeti, yolcu taşıma kapasiteleri ile diğer teknik konular ile inşaatların gerçekleşme ve yapım modelleri yapılacak çalışmalardan sonra netlik kazanacak. 
     
</TEXT>
</DOC>
