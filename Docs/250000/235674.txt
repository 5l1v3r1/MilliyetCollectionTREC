<DOC>
<DOCNO> 235674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur24.html </URL>
<DATE> 2004/04/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Postacılar artık çiçek de getirecek... 
</HEADLINE>
<TEXT>

     İzmir PTT Başmüdürlüğü ile Çiçekçiler Odası arasında müşterinin sipariş ettiği çiçeğin, 169 Alo Post Kapıdan Kapıya Teslim Servisi kanalıyla verilen adrese teslim edilmesini öngören protokol imzalandı. 
     İzmir PTT Başmüdür Vekili Ümran Başar düzenlenen basın toplantısında Alo Post hizmetiyle verilen adrese gidilerek teslim alınan ve mektup ile koli içerisinde taşınması mümkün olan malzemelerin istenilen adrese götürülmesinin sağlandığını belirtti. 
     Bu hizmetin Ankara, İstanbul ve İzmir illerinin belediye sınırları içerisinde ve bu iller arasında karşılıklı olarak haftanın 7 günü, resmi tatil ve bayram günleri de dahil olmak üzere 07.00 - 23.00 saatleri arasında verildiğini kaydeden Başar, ''Bu hizmetten yararlanmak isteyenlerin 169 No'lu telefonu arayıp talebini iletmesi yeterlidir'' dedi. 
     Talebin iletilmesinin ardından Alo Post görevlisinin özel bir araçla verilen adrese gelip, aldığı paketi istenen adrese en geç 4 saat içinde teslim ettiğini belirten Başar, Alo Post Servisi'ne çiçek taşıma hizmetini de dahil ettiklerini ifade etti. 
     Başar, 12 aracın çiçek taşıma hizmeti için görevlendirildiğini ve ön hazırlıkların yapılmakta olduğunu kaydederek Anneler Günü'nde bu uygulamaya büyük talep olacağına inandıklarını anlattı. 
     Çiçekçiler Odası Başkanı Mesut Tutar, Fransa'da özel bir kargo şirketinin uygulamasından esinlenerek İzmir PTT Başmüdürlüğü'ne söz konusu uygulama için öneri götürdüklerini belirterek şöyle dedi 
     ''Bu uygulamada müşteri telefonla ya da bizzat çiçekçiye gelerek siparişte bulunacak ve çiçeğin gönderileceği adresi belirtecek. Daha sonra çiçekçi Alo Post Servisi'ni arayıp araç gönderilmesini talep edecek. Alo Post Servisi'nin görevlisi de çiçeği alıp verilen adrese götürüp teslim edecek.'' 
     
</TEXT>
</DOC>
