<DOC>
<DOCNO> 247353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/soneko02.html </URL>
<DATE> 2004/06/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Nemada 2. taksit ödemeleri Pazartesi başlıyor... 
</HEADLINE>
<TEXT>

     Tasarrufu Teşvik Hesabı nema ödemelerinin ikinci taksit ödemeleri Pazartesi günü başlıyor. Nemada ikinci taksit kapsamında yaklaşık 4.7 milyon kişiye, 1 katrilyon liraya yakın ödeme gerçekleştirilecek. 
     A.A muhabirinin Ziraat Bankası'ndan edindiği bilgiye göre, hak sahiplerinin ikinci taksitte alacakları nema miktarı, ilk taksite göre yaklaşık yüzde 3.1 daha fazla olacak. 
     Örneğin, ilk taksitte 1 milyar lira alan bir çalışan, bu kez yaklaşık 1 milyar 31 milyon liralık nema alabilecek. 
     
     İŞYERİ ARACILIĞI İLE BAŞVURU ÇAĞRISI 
     Bu arada, Ziraat Bankası yetkilileri hak sahiplerinin şubelerde yığılmaların önüne geçilmesi için işyeri aracılığı ile başvurmaları çağrısını yapıyor. 
     İşyeri ile yapılacak başvurularda Tasarrufu Teşvik Hesabı son numarasına bakılmayacağını hatırlatılıyor. 
     
     KİŞİSEL BAŞVURULAR 
     Kişisel başvurularda ödemeler, belirlenen plan çerçevesinde, Tasarrufu Teşvik hesap numarasının son hanesine göre sırayla yapılacak. 
     Buna göre son numarası 9 olan hak sahiplerine 14 Haziran 2004, 8 olan hak sahiplerine 15 Haziran 2004, 7 olan hak sahiplerine 16 Haziran 2004, 6 olan hak sahiplerine 17 Haziran 2004, 5 olan hak sahiplerine 18 Haziran 2004, 4 olan hak sahiplerine 21 Haziran 2004, 3 olan hak sahiplerine 22 Haziran 2004, 2 olan hak sahiplerine 23 Haziran 2004, 1 olan hak sahiplerine 24 Haziran 2004 tarihlerinde ödeme yapılacak. 
     Ancak 25 Haziran 2004 tarihinden itibaren, bu sıralama aranmayacak. Başvuruda gününü geçirenler, daha sonraki günlerde de başvurabilecek. 
     
     BAŞVURU İÇİN NELER GEREKLİ 
     Pazartesi sabah başlayacak ödemeler için hak sahiplerinin vatandaşlık numarası, geçerli bir kimlik ve tasarruf teşvik hesap numarası ile herhangi bir Ziraat Bankası şubesine başvurusu yeterli olacak. 
     
</TEXT>
</DOC>
