<DOC>
<DOCNO> 241342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun23.html </URL>
<DATE> 2004/05/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD askerleri kameramanı gözaltına aldı 
</HEADLINE>
<TEXT>

     Irak'ın başkenti Bağdat'ta, Amerikan güçlerinin El Arabiye televizyonu için çalışan bir Iraklı kameramanı gözaltına aldığı bildirildi. 
     Merkezi Dubai'de bulunan El Arabiye televizyonunun bir muhabiri, kameraman Hüseyin Kerim'in El Bay bölgesinde görüntü alırken gözaltına alındığını kaydetti. 
     Amerikan güçlerinin, Kerim'in gözaltına alındığı bölgeyi, bir aracın yandığı haberleri üzerine kapattığı belirtiliyor. 
     Amerikalı askeri yetkililer, konuyla ilgili açıklama yapmadı. 
     
     DÜĞÜNE SALDIRI 
     Bu arada, Amerikan güçlerinin Suriye sınırı yakınındaki bir düğüne düzenlediği hava saldırısında öldüğü belirtilen Iraklı bir şarkıcıyla müzisyen kardeşi Bağdat'ta toprağa verildi. 
     El Arabiye televizyonu, Amerikan uçaklarının, Suriye sınırındaki Mekir El Deeb köyünde bir düğüne katılanları bombaladığını bildirmiş, düğüne ev sahipliği yapan iki evin yıkıldığı, 40 kişinin öldüğünü duyurmuştu. 
     Ramadi kenti polis şefi yardımcısı Yarbay Ziyad El Ciburi, dün sabah yerel saatle 02.45'te meydana gelen saldırıda 42 ila 45 kişinin öldüğünü, ölenlerin 15'inin çocuk, 10'unun kadın olduğunu söylemişti. 
     Amerikan ordusu, düğün alanını vurarak sivilleri öldürdüğü iddiasını yalanlıyor ve yabancı savaşçıların kullandığı şüpheli bir evi vurduğunu söylüyor. 
     
</TEXT>
</DOC>
