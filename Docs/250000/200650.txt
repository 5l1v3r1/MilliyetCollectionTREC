<DOC>
<DOCNO> 200650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo29.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Fatih Terim PFDK'ya verildi 
</HEADLINE>
<TEXT>

     Galatasaray ve Fatih Terim'in başı dertten kurtulmuyor. Sarı-kırmızılıların, hafta sonu İstanbulspor ile yaptığı ve 3-1 yenildiği karşılaşmada meydana gelen olaylar nedeniyle Futbol Federasyonu Profesyonel Futbol Disiplin Kurulu'na PFDK verildikleri ifade edildi. 
     Sarı-kırmızılı kulübün, İstanbulspor ile yapılan karşılaşmanın 78. dakikasında Galatasaraylı taraftarların attıkları ''ağzı açık bıçağın'' Balili'ye isabet etmesi üzerine PFDK'ya sevk edildiği kaydedildi. 
     Karşılaşmanın hakemi M.Selçuk Dereli'nin raporuna ''Galatasaray taraftarlarının bulunduğu tribünden ağzı açık bir bıçak atıldığını ve İstanbulsporlu oyuncuya isabet eden bıçağı tüm tribünlere göstererek, karşılaşmanın dördüncü hakemine teslim ettiğini'' yazdığı öğrenildi. 
     Gözlemciler Yahya Diker ve Metin Kazancıoğlu ile temsilci Ahmet Birdal'ın da aynı doğrultuda raporlarını yazdıkları ve federasyona gönderdikleri belirtildi. 
     Ayrıca, Galatasaray Teknik Direktörü Fatih Terim'in de maç sonrası Tahkim Kurulu ve Profesyonel Futbol Disiplin Kurulu ile ilgili yaptığı açıklamalar nedeniyle ceza alabileceği kaydedildi. 
     Futbol Federasyonu Hukuk Kurulu'nun bugün dosya üzerinde yaptığı inceleme sonunda hem Galatasaray Kulübü'nün ve hem de teknik direktör Fatih Terim'in PFDK'ya verilmelerinin kararlaştırıldığı ifade edildi. 
     Federasyon yetkilileri, Galatasaray'ın, hakem M.Selçuk Dereli'nin karşılaşmada, 3 no'lu uyarı anonsunu yaptırmasına karşın olayın ciddiyeti nedeniyle 2.5 milyar liralık para cezasının yanısıra ayrıca 1 maç saha kapatma cezasıyla da cezalandırılabileceğini kaydettiler. Teknik direktör Fatih Terim'e ise 30 güne kadar hak mahrumiyeti cezası verilebileceği dile getirildi. 
     
</TEXT>
</DOC>
