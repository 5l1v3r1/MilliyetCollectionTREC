<DOC>
<DOCNO> 220623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/siyaset/siy05.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kadınlara Beni örnek alın 
</HEADLINE>
<TEXT>

   GÜLAY FIRAT İstanbul 

   
   Başbakan Tayyip Erdoğan, AKP İstanbul İl Kadın Kolları'nca dün Grand Cevahir Oteli Kongre Merkezi'nde düzenlenen "I. Kadın Şurası"na Ankara'dan canlı olarak bağlanarak, kadınları siyasete davet edip kendini örnek gösterdi. Erdoğan, "Ben bütün hanım kardeşlerimin yılmadan, usanmadan siyasi mücadele içinde olacağını ümit ediyorum. Belki bu, bir anda olmayabilir. Ben 16 yaşımdan itibaren bu mücadeleyi verdim, ama ilk defa makam mevki sahibi olmam 40 yaşımda oldu" dedi. 
   Eşi Emine Erdoğan'ın da katıldığı ş rada yaptığı konuşmada kadınların gününü kutlayan Başbakan,"Ne yazık ki bugünün dünyasında da kadınların yükü ağır" diye konuştu. Başbakan Erdoğan, partisinin belediye başkan adaylarının tespitinde 16 kadın adayı olduğunu, gönlünün çok daha fazlasını arzu etmesine karşın belli kurumsal aksamaların bu arzuların yerine gelmesine engellediğini söyledi. 
   Şurada Emine Erdoğan da konuşma yaptı. Başbakan ile eşinin konuşmasının birbirine benzemesi ve bazı cümlelerin aynı olması dikkat çekti. 
   
   Feministler tartaklandı 
   AKP Kadın Kolları'nın 8 Mart Dünya Kadınlar Günü nedeniyle İstanbul'da Cevahir Otel'de düzenlediği 1. Kadın Şurası'nda açıklama yapmak isteyen 20 feminist kadın, güvenlik görevlileri tarafından tartaklanarak otelden atıldı. 
   İstanbul polisi, dışarı çıkarılan 20 kadının kimlik tespitlerini yapmak amacıyla, nüfus cüzdanlarını topladı. Kadınlar, kimlik kartlarının teslim edilmesinin ardından Cevahir Otel'den ayrıldılar. 
   
</TEXT>
</DOC>
