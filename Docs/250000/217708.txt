<DOC>
<DOCNO> 217708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko14.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Elektriğe zam yapılmayacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, son günlerde enerji fiyatlarına zam yapılacağına ilişkin haberleri değerlendirirken, ''elektriğe zam yapılmayacağını'' söyledi. 
     Enerji Tabii Kaynaklar Bakanı Güler, Gölbaşı'ndaki TEDAŞ'a ait Abone Takip Sistemi'nin açılışını yaptı. 
     Törenin ardından gazetecilerin sorularını yanıtlayan Güler, verimliliğe çok büyük önem verdiklerini belirterek, ''15 aydır elektrik fiyatlarına zam bir tarafa indirim yaptık. Bunu bütçeye yük olmadan yaptık. Santrallerin verimliliğini günü gününe takip ediyoruz. Sadece geçen hafta 5.5 milyar kilowatsaat doğalgazdan kestik. Diğer kaynaklara geçerek kar ettik'' diye konuştu. 
     Bir gazetecinin, son günlerde enerji fiyatlarına zam yapılacağına ilişkin haberlerin yer aldığını hatırlatması üzerine Bakan Güler, Devlet Bakanı Ali Babacan ve Maliye Bakanı Kemal Unakıtan ile devamlı görüşmeler yaptıklarını, yaptıkları çalışmaların sonucuna göre zam öngörülmediğini söyledi. 
     Bakan Güler, doğalgaza zam yapılıp yapılmayacağı sorusuna karşılık ise ''onu daha sonra konuşalım'' ifadesini kullandı. 
     
     ABONE.NET HİZMETE GİRDİ 

     Enerji ve Tabii Kaynaklar Bakanı Güler, 800 milyon dolara malolan merkezden yönetilecek Abone.net Projesi sayesinde kayıp-kaçak oranının yüzde sıfıra yaklaştırılacağını, illerdeki dağıtımın verimliliğinin belirlenebileceğini ve halka daha iyi hizmet imkanına kavuşulacağını bildirdi. 
     Bugüne kadar 25 milyon aboneden 6 milyon 700 bininin taranacağını ve daha çok büyük tüketim yapan abonelere ağırlık vereceklerini ifade eden Güler, 100 bin abonenin elektriğin yüzde 44'ünü tükettiğine dikkat çekti. 
     Geçtiğimiz yıl 350 bin kaçak elektrik kullanımı yakaladıklarını, 46 bin abone hakkında suç duyurusunda bulunduklarını, 300 trilyon lira kaçak tahakkuk ettirdiklerini anlatan Güler, şöyle konuştu 
     ''Yüzde 25'in üzerindeki kayıp-kaçak oranını yüzde 19'a düşürerek 420 milyon dolarlık bir avantaj sağladık. Bunlar üzücü rakamlar ama hırsızlıkla mücadele bakımından bakıldığında da sevindirici. Cezalandırmaktan çok caydırmayı amaçlıyoruz. Ancak örgütlü suç unsurları bile var. 
     Kaçak elektrik kullanımı bir hırsızlıktır ve biz bununla mücadeleyi kararlı bir şekilde sürdüreceğiz. Bu proje de mücadeleye katkı sağlayacak. Bankalar bizim veznemiz gibi çalışacak. İllerde verimliliği ölçebileceğiz. Çünkü verimlilik bizim temel ilkemiz. Sistem 50 milyon aboneye göre düşünüldü. Yani bu sistem gelecekte de Türkiye'ye önemli hizmetler vermeye devam edecek.'' 
     
</TEXT>
</DOC>
