<DOC>
<DOCNO> 242277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/yaksoy.html </URL>
<DATE> 2004/05/24/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Enflasyon 
</HEADLINE>
<TEXT>



Doğrusunu isterseniz enflasyonu takip için hiç de ekonomi sayfalarını okumaya lüzum yok. En iyisi spor sayfalarına göz gezdirmek. Nedeni belli. Milyonların nasıl havaya uçuştuğunu ancak orada görebilirsiniz. Teknik Direktör ve oyuncu transferlerindeki rakamlar akla zarar verecek hale geliyor. Bu dış ve iç dünyada da böyle işte. 
Acaba ekonomik krizden ve enflasyon dalgalanmalarından canı yanan sokaktaki vatandaş ne düşünüyor dersiniz. Hiç. Çünkü o sevgililerine verilen parayı hiç de kıskanmıyor. Aç olsun, ama yeter ki takımı şampiyon olsun. Psikolojik açıdan enteresan bir paradoks. Bir başka çelişmezlik daha var. Avrupa'da da Türkiye'de de birçok kulüp bu paraları havaya atarken kendileri iflas çizgisindeler. Borç yükü eşek yükü gibi. Borsadaki kağıtları da para etmiyor. Ne hikmetse buna rağmen herkes başkan olmaya can atıyor. Varsa yoksa kulüp aşkı. Ve hiçbiri de IMF'ye müracaatı düşünmüyor. Ve sokaktaki terbiyeli adam sabırlı. Ne olacak bizim bu kulübün hali deyip dert yanarken tribündeki terbiyesiz adam da basıyor küfürü. 


</TEXT>
</DOC>
