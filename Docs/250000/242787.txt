<DOC>
<DOCNO> 242787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonyas06.html </URL>
<DATE> 2004/05/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Eşlerden biri tek başına evlat edinebilmeli"... 
</HEADLINE>
<TEXT>

     Köyceğiz Asliye Hukuk Mahkemesi, Türk Medeni Kanunu'nun, ''eşlerin birlikte evlat edinmelerini'' düzenleyen hükmünü Anayasa'ya aykırı bularak, iptali istemiyle Anayasa Mahkemesi'ne taşıdı. 
     Dilekçede, ''Evli olmayanlara verilen tek başına evlat edinme hakkının, evli olan eşlerden birine verilmemesi Anayasa'nın eşitlik ilkesine aykırılık oluşturur'' denildi. 
     AA muhabirinin aldığı bilgiye göre, evli bir kadın, baktığı kızı evlat edinmesine izin verilmesi ve buna aykırı Türk Medeni Kanunu hükümlerinin Anayasa'ya aykırılığının tespit edilerek, iptali için Anayasa Mahkemesi'ne başvurulması istemiyle dava açtı. 
     Davaya bakan Köyceğiz Asliye Hukuk Mahkemesi, Türk Medeni Kanunu'nun ''birlikte evlat edinmeyi'' düzenleyen 306 ve ''tek başına evlat edinmeyi'' düzenleyen 307. maddesinin 2. fıkrasının Anayasa'ya aykırılık iddiasını ciddi buldu ve iptali istemiyle Anayasa Mahkemesi'ne başvurdu. 
     Hakim Abdulkadir Arasan'ın Anayasa Mahkemesi'ne yaptığı başvuru dilekçesinde, davacının eşinin, karısının tek başına evlat edinmesine rızasının olduğu, evlat edinilmek istenen kızın annesinin de davayı kabul ettiği belirtildi. 
     Davacı evlat edinmek isteyen kadının, evli olduğu, ancak müşterek çocukları bulunmadığı anlatılan dilekçede, evlat edinilmek istenen kızın anne ve babasının boşandığı, kızın velayetinin de anneye verildiği kaydedildi. 
     Türk Medeni Kanunu'nun, eşlerin tek başına evlat edinemeyeceklerini düzenlediği belirtilen dilekçede, ''Yani evli bir eş ancak eşiyle birlikte evlat edinebilir. Yani yürürlükteki mevzuata göre, davacının davası kabul edilememektedir'' denildi. 
     Dilekçede, Türk Medeni Kanunu'nun ''Eşler, ancak birlikte evlat edinebilirler evli olmayanlar birlikte evlat edinemezler'' hükümlerini içeren 306. ve ''Otuz yaşını doldurmuş olan eş, diğer eşin ayırt etme gücünden sürekli olarak yoksunluğu veya iki yılı aşkın süreden beri nerede olduğunun bilinmemesi ya da mahkeme kararıyla iki yılı aşkın süreden beri eşinden ayrı yaşamakta olması yüzünden birlikte evlat edinmesinin mümkün olmadığını ispat etmesi halinde, tek başına evlat edinebilir'' hükmünü düzenleyen 307 2. maddelerine atıfta bulunuldu. 
     
     ''ESKİ KANUN İZİN VERİYORDU'' 
     Yürürlükten kalkan Türk Kanunu Medenisi'nde ''eşlerden birinin evlat edinmesi veya evlatlık olmasının diğerinin rızasına tabi'' olduğunu düzenlediği anımsatılan dilekçede, şöyle denildi 
     ''Bu hüküm, eşlerden birinin tek başına evlat edinmesini kapsıyordu. Yani önceki Medeni Kanun, bir eşin tek başına evlat edinmesine kural olarak izin veriyorken, Yeni Medeni Kanun'da bu durum tamamen farklı bir düzenlemeyle kural olarak birlikte evlat edinmeye izin verilmiştir. Böylelikle önceki kanunda verilmiş olan bir hakkın, yeni kanunda kısıtlandığı anlaşılmaktadır.'' Dilekçede, Türk Kanunu Medenisi'nde evlat edinme işleminin, izin sonrası sözleşme olarak kabul edildiği, burada evli eşlerden birinin tek başına evlat edinebileceğinin kabul edildiği belirtilerek, şu görüşlere yer verildi 
     ''Yani kural olarak bu hakkı vermiştir. Yeni Medeni Kanun ise kural olarak eşlerin birlikte evlat edinmesini düzenleyip tek başına evlat edinmeyi istisna olarak göstermiştir. Ayrıca evlat edinmeyi bir sözleşme olmaktan çıkarıp dava şeklinde düzenlemiştir. Burada, Anayasa'nın 'devletin amaç ve görevleri' başlıklı 5. ve 'temel hak ve hürriyetlerin sınırlandırılması' başlıklı 13. maddelerine aykırılık vardır. Çünkü önceki kanunda verilen bir hak 'eşlerin tek başına evlat edinme hakkı' yeni kanunla sınırlanmış ve hatta neredeyse ortadan kaldırılmıştır.'' 
     
     ''KÜÇÜK, EVLATLIK OLMA ŞANSINI KAYBEDİYOR'' 
     Dilekçede, başvuru konusu kanun hükmünün, herkesin kanun önünde eşitliği kuralından hareketle, evli olmayanlara verilen tek başına evlat edinmeye izin talebi hakkının evli olan eşlerden birine verilmemesinin Anayasa'nın 10. maddesine aykırılık oluşturduğu savunuldu. 
     Evlat edinmenin sosyal işlevlerinden birinin çocuğun daha iyi bir aile ya da ortamda yetişmesi olduğuna işaret edilen dilekçede, şöyle devam edildi 
     ''Hatta evlat edinenin ileride mirasından faydalanmak da bir işlevdir. Burada yürürlükteki kanun, çocuğu evlat edinmek isteyen kişinin eşine tabiri caizse 'ya eşinle birlikte evlat edineceksin ve senin de mirasından faydalanacaktır ya da bu çocuk evlat edinilmeyecektir' demektedir. Evlat edinilmek istenen küçükse, şayet bir evli çiftin yanında büyümüşse diğer eş evlatlık almak istemiyorsa, isteyen eşin evlatlığı olma şansını da dolayısıyla miras hakkını da kaybedecektir. Bu da kanun önünde eşitlik ilkesine aykırıdır.'' Anayasa Mahkemesi, bu başvurunun önümüzdeki günlerde ilk incelemesini yapacak. Yüksek Mahkeme, dosyada bir eksiklik bulmazsa başvuruyu esastan karara bağlayacak. 
     
</TEXT>
</DOC>
