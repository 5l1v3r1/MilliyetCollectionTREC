<DOC>
<DOCNO> 241457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo16.html </URL>
<DATE> 2004/05/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Basketbolda Tanjeviç dönemi resmen başladı 
</HEADLINE>
<TEXT>

     A Milli Erkek Basketbol Takımı başantrenörlüğüne getirilen Sırp teknik adam Bogdan Tanjevic, Basketbol Federasyonu ile 3 yıllık sözleşme imzalayarak, görevine resmen başladı. 
     Polat Renaissance Hotel'de düzenlenen törende Tanjevic ile yardımcıları basına tanıtıldı. 
     Sırp antrenör, büyük hedeflerle yeni göreve geldiğini vurgulayarak, ''Bütün şampiyonalarda madalya hedefi ile yola çıkıyoruz'' dedi. 
     Tanjevic'in yardımcılıklarını milli takımın eski oyuncularından Orhun Ene ve Levent Topsakal ile Genç Milli Takımlar Antrenörü Nihat İziç yapacak. 
     
     ''UZUN VADELİ DÜŞÜNMEMİZ GEREKİYOR'' 
     Milli Takımlar Genel Menajeri Doğan Hakyemez'in de hazır bulunduğu toplantıda, uzun vadeli planlamalar yapılması gerektiğini ifade eden Tanjevic, şöyle konuştu 
     ''2010'a kadar hedefimizi koymalıyız. Uzun vadeli düşünmemiz gerekiyor. Bu öngörüye uygun oyuncular bulmalıyız. İlk etapta 25-30 kişiden oluşan geniş bir kadro ile çalışmaya başlayacağız. Bütün oyuncuları görmek istiyorum. İstanbul'da 20 gün sürecek bir kamp dönemiyle oyuncuları yakından tanımaya çalışacağım. Bu sürede 2-3 tane de hazırlık maçı oynayacağız. Türkiye'de gelişen ve gelişmekte olan bütün oyuncuları tanıyorum. Buna NBA'de oynayanlar da dahil. Genç ve kuvvetli bir takımı çalıştıracak olmaktan dolayı mutluluk duyuyorum.'' 
     
     ''TÜRK BASKETBOLU SON 10 YILDA GELİŞME KAYDETTİ'' 
     Sırp antrenör, Türk basketbolunun son yıllarda Avrupa'da önemli başarılara imza attığını vurgulayarak, A Milli Takım'ı bugünkü gelinen noktadan daha yukarılara taşımaya çalışacağını anlattı. 
     Türk basketbolunun geldiği noktada, eski başantrenör Aydın Örs'ün katkısının büyük olduğunun da altını çizen Tanjevic, şöyle devam etti 
     ''Türk basketbolunun içinde bulunduğu başarılı dönemi daha önce de defalarca açıkladım. Bu bir gerçeğin ifadesidir. Aydın Örs, çok sevdiğim bir arkadaşımdır. Daima kendisiyle iyi ilişkiler içinde oldum. Aydın Örs'ün aldığı sonuçları daha ileriye taşımak istiyorum. Türk basketbolunun iyiliği için sonuçları daha yukarıyı taşımak istiyorum.'' 
     
     DEMİREL ''BİRİKİM VE TECRÜBESİNDEN YARARLANACAĞIZ'' 
     Basketbol Federasyonu Başkanı Turgay Demirel, yeni dönemde Tanjevic ile çalışacak olmaktan büyük sevinç ve onur duyduğunu ifade ederek, Sırp antrenör yönetiminde A Milli Takım'ın başarı çizgisinin daha da yükseleceğine inandığını söyledi. 
     Milli takımı bugünlere getiren diğer antrenörlere de teşekkür eden Demirel, şunları kaydetti 
     ''Tanjevic'in görevi sadece A Milli Takım ile sınırlı kalmayacak. Bütün milli takımlarımızın antrenörleri ile birlikte çalışacak. Türk basketbolunu daha ileriye taşımak için Tanjevic'in yüksek birikiminden ve tecrübesinden yararlanacağımıza inanıyorum. Bu dönem Türk basketboluna hayırlı olsun.'' 
     
     ENE VE TOPSAKAL 
     Uzun yıllar formasını giydiği A Milli Takım'da, yeni dönemde Tanjevic'in yardımcılığına getirilen Orhun Ene ise ''Türk basketbolu için iyi bir şans. Başkanımız Demirel ve Tanjevic'e, bize böyle bir görev verdikleri için teşekkür ediyorum. Oyuncuyken bir noktaya geldiğimiz milli takımda yeni dönem içinde daha büyük başarılara ulaşacağımıza inanıyorum'' dedi. 
     Levent Topsakal da bu görevin kendisini çok onurlandırdığını belirterek, yeni dönemin başarılı geçeceğine inandığını söyledi. 
     
     TANJEVİC'İN KARİYERİ 
     ''12 Dev Adam''ın yeni antrenörü 57 yaşındaki Bogdan Tanjevic, Avrupa'nın en başarılı antrenörleri arasında gösteriliyor. 
     33 yıllık antrenörlük kariyerinde pek çok büyük başarının altına imza atan Tanjevic'in kariyerindeki başarıların listesi şöyle 
     Antrenörlüğe 1971 yılında başlayan Bogdan Tanjevic, 33 yıllık kariyerinde sayısız kulüp ve milli takım başarılarının altına imzasını koydu. Çalıştırdığı takımlara pek çok ilki yaşatmış olan Bogdan Tanjevic, Bosna Sarajevo Kulübü ile 1979 yılında Avrupa Şampiyonluğu sevinci yaşarken, yabancı oyuncusu olmadan bir Avrupa Kupası'nı ülkeye getiren ilk antrenör unvanını aldı. 
     1982 yılında başına geldiği İtalya'nın Caserta takımını 3. Lig'den alıp Serie A'ya taşıdı, 1986 yılında takımına Koraç Kupası'nda final oynattı. 
     İtalya Milli Takımı'nı çalıştırdığı 4 yıllık dönemde, Yugoslavya Milli Takımı ile 9 karşılaşma 3 tanesi resmi turnuvalarda, 6 tanesi özel turnuva maçları oynadı ve bu maçların 8 tanesini kazanarak çok önemli bir başarıya imza attı. 
     İtalya Milli Takımı'nın başında bulunduğu süre içinde oynadığı resmi maçlarda yüzde 80'lik galibiyet oranı yakaladı. 
     3 farklı takım ile Koraç Kupası'nda final oynama başarısını gösterdi. 
     
</TEXT>
</DOC>
