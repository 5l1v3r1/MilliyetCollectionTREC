<DOC>
<DOCNO> 231031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo19.html </URL>
<DATE> 2004/04/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Şampiyonluk potasına iyice giren Trabzonspor'da neşeli idman... 
</HEADLINE>
<TEXT>

     Birinci Süper Futbol Ligi'nde hafta sonu deplasmanda Elazığspor ile karşılaşacak olan Trabzonspor, hazırlıklarını neşeli bir şekilde sürdürüyor. 
     Bursaspor galibiyeti ve rakiplerinin puan kaybetmesiyle iyice şampiyonluk potasına giren Trabzonspor, uzun zamandır ilk kez taraftarların tezahüratı eşliğinde bir idman gerçekleştirdi. 
     Yaklaşık 50 kişilik taraftar grubu ''Şampiyon Trabzonspor'' şeklinde tezahürat yaparken, teknik direktör Ziya Doğan ve futbolculara da büyük sevgi gösterilerinde bulundular. 
     Rusya'dan dönen teknik direktör Doğan'ın yönettiği antrenmana, sakatlığı bulunan Somers katılmazken, Hasan Üçüncü, İbrahim Ege ve Tayfun ise takımdan ayrı olarak bir süre koşu yaptılar. 
     Doğan, futbolculara kondisyona yönelik bir antrenmanın ardından kanatlardan gönderilen ortalara gol vuruşu yaptırdı. 
     Teknik direktör Doğan'ın Avrupa'da oyuncu arayışlarında bulunan yardımcı antrenörlerden olumlu rapor gelmesi halinde tekrar yurt dışına çıkacağı öğrenildi. 
     
     ELAZIĞSPOR KARŞISINDA GALİBİYET YOK 

     Trabzonspor, Elazığspor ile ligde bugüne dek yaptığı 3 karşılaşmadan da galibiyetle ayrılamadı. 
     Bordo-mavililer, 2002-2003 sezonunda Süper Lig'e yükselen rakibiyle yaptığı 3 maçta 1 yenilgi ve 2 beraberlik aldı. 
     2002-2003 sezonunda deplasmanda Elazığspor'a 2-0 yenilen bordo- mavililer, kendi sahasında 1-1 berabere kaldı. 
     Karadeniz ekibi, bu sezonun ilk yarısında da Elazığspor ile 2-2 berabere kalmıştı. 
     
</TEXT>
</DOC>
