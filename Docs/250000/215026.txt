<DOC>
<DOCNO> 215026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur13.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Kıbrıs görüşmeleri bizim açımızdan iyi gidiyor" 
</HEADLINE>
<TEXT>

     Adalet Bakanı Cemil Çiçek, Kıbrıs görüşmelerinde şu ana kadar işlerin Türkiye açısından iyi gittiğini belirterek, "İnşallah Türkiye'nin ve oradaki soydaşlarımızın da haklarını, hukukunu koruyacak bir sonuca varırız" dedi. 
     Hükümet olarak çıkardıkları uyum paketleri içerisinde ifade özgürlüğü ve örgütlenme özgürlüğüne olanak tanımaya çalıştıklarını belirten Çiçek, "Esasen Kopenhag kriterleri dediğimiz şey de bu iki esasa dayanıyor. Siyasi kriterlerin özünde, örgütlere önem verilmesi ve ifade özgürlüğünün önündeki engellerin kaldırılması var" diye konuştu. 
     Çiçek, Kıbrıs konusunun Türkiye için milli bir dava olduğunu belirterek, şunları söyledi 
     "Hükümet, kim olursa olsun, hangi kompozisyonda olursa olsun, her zaman Kıbrıs meselesini en öncelikli mesele kabul etmiştir. Maalesef daha önce kurulmuş Kıbrıs devletini biz yıkmadığımız, darbeyi biz yapmadığımız halde olumsuz sonuçların bütün faturası, işin bugüne kadar soydaşlarımıza Kuzey Kıbrıs Türk Cumhuriyeti'ne ve Türkiye'ye çıkarılmıştır. Türk tarafı olarak iyi niyetle masaya oturduk. Temenni ederiz ki, müzakereler, iki tarafı da tatmin edecek bir neticeyle sonuçlansın." 
     
</TEXT>
</DOC>
