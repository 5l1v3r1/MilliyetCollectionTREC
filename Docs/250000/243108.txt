<DOC>
<DOCNO> 243108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas26.html </URL>
<DATE> 2004/05/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mantar hakkındaki yanlış inanışlar... 
</HEADLINE>
<TEXT>

     Fırat Üniversitesi FÜ Tıp Fakültesi Gastroenteroloji Bilim Dalı Başkanı Doç. Dr. İbrahim Halil Bahçeci oğlu, halk arasında mantarlar hakkında yanlış inanışlar olduğunu belirterek, pek çok zehirlenmenin nedeninin, bu yanlış inanışlar olduğunu bildirdi. 
     Bahçecioğlu, yaptığı yazılı açıklamada, FÜ Tıp Merkezi'nde son günlerde mantar zehirlenmesi teşhisiyle yatan çok sayıda hasta olduğunu, mantar zehirlenmelerinin önüne geçilebilmesi için türü bilinmeyen mantarların yenmesi yerine kültür mantarlarının tercih edilmesi gerektiğini belirtti. 
     İnsanların kendi imkanlarıyla zehirli ve zehirsiz mantarları ayırmasının mümkün olmadığını, bunun, ancak uzmanlar tarafından mikroskobik incelemeler sonucunda ayırt edilebileceğini vurgulayan Doç. Dr. Bahçecioğlu, açıklamasında şu bilgilere yer verdi 
     ''Zehirli mantarların yenmesi, karaciğer yetmezliği nedeniyle ölüme sebep olabilir. Halkın bu konuda bilinçli olması gerekir. Mevsim itibariyle tıp merkezimizde, mantar zehirlenmesiyle yatan çok sayıda hasta vardır. Mantarlarla ilgili doğru bilinen çok sayıda yanlış bilgi bulunmaktadır. Pek çok zehirlenmenin nedeni, bu yanlış inanışlardır. Bunlar arasında, Zehirli mantar gümüş kaşıkla kaynatılırsa kaşık kararır, pişirilen mantarın zehri ortadan kalkar, mantar yoğurtla yenilirse zehirlemez, kurutulmuş mantar zehirlemez, koparılınca mantarın rengi değişmezse zehirsizdir gibi pek çok yanlış inanış bulunmaktadır.'' Bahçecioğlu, mantar zehirlenmesinin çarpıntı, şuur bozuklukları, bulantı, kusma, yüksek ateş, solunum ve dolaşım yetersizlikleri gibi belirtilerle ortaya çıktığını kaydetti. 
     
</TEXT>
</DOC>
