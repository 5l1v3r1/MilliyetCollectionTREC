<DOC>
<DOCNO> 241744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo28.html </URL>
<DATE> 2004/05/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Pınar Karşıyaka - Efes Pilsen maçında 350 polis görev yapacak... 
</HEADLINE>
<TEXT>

     Pınar Karşıyaka ile Efes Pilsen arasında yarın yapılacak Türkiye Basketbol Ligi play-off yarı final 2. maçı öncesinde İzmir İl Spor Güvenlik Kurulu toplandı. 
     İzmir Emniyet Müdürü Halil Tataş, Gençlik ve Spor İzmir İl Müdürü Sabri Sadıklar ile Pınar Karşıyaka Kulübü Basketbol Şubesi Başkanı Levent Aziz Güngil, birlikte basın toplantısı düzenlediler. 
     Halil Tataş, İzmir'deki futbol takımlarının tribünlerde çıkan olaylar nedeniyle seyircisiz oynama cezalarıyla karşı karşıya kaldığını ve başarısızlıkta da bu cezaların önemli rolü olduğunu bildirdi. 
     Benzer olayların salonlarda yaşanmaması için seyircilere görevler düştüğünü kaydeden Tataş, sözlerini şöyle sürdürdü 
     ''Salonda 1500, 2 bin polisi görevlendirebiliriz. Çok sayıda polisin görevlendirilmesi, olay çıkmayacağı anlamına gelmez. Böyle yaparsak, seyirciyi güzel bir maç izleme zevkinden mahrum etmiş oluruz. Ben Karşıyakalılar'ın Karşıyaka'ya yakışır güzellikte davranışlar sergileyeceklerine inanıyorum. Özellikle Karşıyakalı yöneticilerin göstereceği çaba sayesinde sıkıntı yaşanacağına inanmıyorum.'' Tataş, salonda 350 polisi görevlendireceklerini, ayrıca salon dışında takviye güç bulunduracaklarını bildirdi. 
     Sabri Sadıklar da, İzmir'in imajının ve 23. Dünya Üniversiteler Yaz Spor Oyunları için yenilenen Atatürk Spor Salonu'nun zarar görmemesini istediklerini, maçta da olay yaşanacağına inanmadığını anlattı. 
     Levent Aziz Güngil ise çıkabilecek bir olay nedeniyle yeşil-kırmızılı takımın saha kapatma cezası alabileceğini belirterek, taraftarlardan duyarlı olmalarını istedi. 
     Güngil, karşılaşmanın bilet fiyatlarını 5 milyon lira olarak belirlediklerini de bildirdi. 
     
</TEXT>
</DOC>
