<DOC>
<DOCNO> 246659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas14.html </URL>
<DATE> 2004/06/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Britney'den U2'nun efsanevi solisti Bono'ya küstahlık .. 
</HEADLINE>
<TEXT>

     Pop müziğin kaprisleriyle tanınan ünlü ismi Britney Spears, U2 topluluğunun solisti Bono Vox'a yaptığı ters davranışla İngiliz basınını kızdırdı. Spears, kuliste ziyaretine gelen Vox ve çocuklarını içeri almadı. 
     Internetteki ''imdb'' sitesi, Spears'ın küstahlığını İngiliz basın organlarına dayanarak duyurdu. 
     Spears'ın Bono Vox'un memleketi olan Dublin'deki konserine çocuklarıyla birlikte gelen rock müziğin efsane sesi, görülmemiş bir hareketle karşılaştı. 
     Çocuklarıyla birlikte kulise giden Vox, genç şarkıcı tarafından içeri alınmadı ve geri dönmek zorunda kaldı. Bono Vox, bu davranışa üzülmesine rağmen tepki göstermeyerek kulisi terketti. 
     Kuliste bulunan görgü tanıkları olayı aktarırken Spears'ın Vox ve ailesini çok üzdüğünü söyledi. Dört çocuğun da yüzlerinin asıldığını belirten görgü tanığı, ''Spears çok yorgun olduğunu bahane etti. Bu çok komik bir bahane. Rock müziğin Bono gibi bir efsanesiyle tanışmak onun için şeref olurdu'' dedi. 
     Sayısız albüme imza atan, katıldığı yardım etkinlikleriyle hayranlık toplayan ve milyonlarca hayranı bulunan Vox'u kapıdan çeviren Spears'ın daha sonra sevgilisi genç aktör Colin Farrel ve arkadaşlarını kulise alarak eğlendiği ifade edildi. 
     Aynı görgü tanıkları Farrell'ın ''komşularının'' bile kulise alındığını dile getirerek, ''Komşuların yanında çocukları bile vardı ve Spears'ın da keyfi yerindeydi'' açıklamasında bulundu. 

     
</TEXT>
</DOC>
