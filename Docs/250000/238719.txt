<DOC>
<DOCNO> 238719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/ygokberk.html </URL>
<DATE> 2004/05/10/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Tesadüf mü, ne tesadüf mü 
</HEADLINE>
<TEXT>



"Görüntü"de yine her şey olması gereken gibi maç öncesinde. "Şeref"in en önünde İstanbulspor'un Başkanı, yanında çıkartamadığım gri takımlı biri yönetici gibi , sağları da boş, solları da. İstanbul'un protokolü bile terketmiş İstanbullular'ı... En uçta MHK'nin "bişeyi" Serdar Çakır... Kulağında "cep"i sürekli konuşuyor, sağını solunu "gözlemliyor". Hakem Tatlı talimatlı, diğerleriyle aynı anda başlatmak için bekletiyor. Evet, görüntüde gözlemci de işbaşında, MHK da. Mesela Ankaralılar toplanıp yemin bile ediyorlar maç öncesi. Ne tuhaf, teknik direktörleri yarıda Ulusoy'la anlaşmış, futbolcusu lig bitmeden Fenerbahçe ile. Hesapta profesyoneller, yemin "görüntü" tabii. Profesyoneller "yemin"siz de oynamalılar... 
Sonra maç başlıyor, Bursa daha birinci dakikada atıyor. 11'de falan Yordanov da İstanbulspor'unkini... On küsür milyonluk İstanbul, kader maçında bile İstanbulspor'u kaderiyle başbaşa bırakıyor. Hatta Güngörenli, Adnan Sezgin'e ve Aykut Kocaman'a bir teşekkür etmek için stada uğramaya tenezzül bile etmiyor. 21 gibi Sebat, İstanbul'da atıyor, hatta sonra ikincisini bile atıyor. 35 gibi Filip, yüzde yüzü kaçırıyor. Ne tuhaf, önümdeki çoluk - çocuk Filip diye bağıracağına İstanbulspor diye bağırıyor. Mesela üstlerinde Interli Emre'nin, Shevchenko'nun, Arsenalli Henry'nin bile forması var da Yordanov'unki, Boliç'inki, Uche'ninki, vesaireninki yok mesela. Tribünlere gelenler bile sahiplenmemişki İstanbulspor'u. Sonra Uche ikinciyi atıyor, Adnan Sezgin'i, Aykut Kocaman'ı, futbolcusu, gözlemcisi, MHK'si rahatlıyor, hatta Gençlerbirliği bile rahatlıyor sanki. Ankara'nın "sahipsiz"i, bir başka "sahipsiz"in, kaderinde rol oynamak istemiyor belki de. Sonra Boliç üçlüyor. Sonra Bursa, Diyarbakır'da ikinciyi atıyor, hatta üçüncüyü... Ama İstanbulspor da üç puanı, üstelik hak ederek, üstelik daha iyi oynayarak kazanıyor ve bozuyor "hesap"ları. 
Tesadüf bu ya, ya da "tesadüf mü bu ya", Sebat İstanbul'da iki, Bursa Diyarbakır'da üç atarak, İstanbulspor'la hep beraber sekiz atarak kazanıyorlar. Ve her şey kalıyor son haftaya... 



</TEXT>
</DOC>
