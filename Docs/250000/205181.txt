<DOC>
<DOCNO> 205181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur04.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi radyo verici istasyonu, 31 Ocak'ta susacak... 
</HEADLINE>
<TEXT>

     Türkiye'nin 1938 yılından bugüne kullanılan ilk radyo verici istasyonu, 31 Ocak 2004'ten itibaren tamamen susacak. 
     250 metre yüksekliğindeki direkleri Etimesgut Askeri Havaalanı'nın uçuş güvenliğini tehlikeye düşüren 65 yıllık verici istasyonu, ekonomik ömrünü de tamamladığı için 31 Ocak'tan itibaren devre dışı bırakılacak. 
     Radyo yayıncılığının gelişmekte olduğu bir dönemde 28 Ekim 1938'de Marconi firması tarafından kurulan ve İç Anadolu ile çevresine yönelik yayın yapan Etimesgut Radyo Verici İstasyonu'nun devre dışı kalması nedeniyle, Radyo-1 yayınları, 1 Şubat'tan itibaren Polatlı uzun dalga vericisinden gerçekleştirilecek. Polatlı'dan yapılan Radyo-4 yayınları ise FM bandından yayın yapan vericilerden sağlanacak. 
     TRT yetkilileri, 65 yıllık vericinin ekonomik ömrünü tamamladığını belirterek, çok eski olan istasyonun sipariş üzerine sağlanabilen yedek parçalarının kuruma çok yüksek maliyet getirdiğini kaydettiler. 
     Radyo verici istasyonunun 250'şer metre yüksekliğindeki iki büyük direğinin Etimesgut Askeri Havaalanı'nın uçuş güvenliğini tehdit ettiğini belirten yetkililer, Hava Kuvvetleri Komutanlığı'nın da 1995 yılında uçuş emniyetinin sağlanması için istasyonun kaldırılması talebinde bulunduğunu bildirdi. TRT yetkilileri, hem istasyonun ekonomik ömrünü tamamlaması hem de Etimesgut Havaalanı'nın uçuş güvenliğinin sağlanması için istasyonun kaldırılmasının kararlaştırıldığını ifade etti. 
     Yayını 31 Ocak'tan itibaren susturulacak verici istasyonunun, öncelikle 250'şer metre yükseklikteki direkleri yıkılacak. İstasyonun kalan kısımlarının nasıl değerlendirileceğine ise yine TRT yetkilileri karar verecek. 
     
     65 YIL ARALIKSIZ ÇALIŞTI... 
     28 Ekim 1938 tarihinde 182 KHz, 120KW güçle İç Anadolu ve çevresine yönelik yayın hayatına başlayan Etimesgut Radyo Verici İstasyonu'nun gücü, komşu ve çevre ülkelerde radyo vericilerinin güç ve sayılarının artmasıyla başlayan enterferans problemleri karşısında 1961 yılında kurulan ikinci bir verici ile 240 KW'a çıkarılmıştı. Radyo-1 yayınları, Etimesgut Radyo Verici İstasyonu'ndan her gün 06.00-01.00 saatleri arasında 19 saat süreyle yapılıyordu. Etimesgut Radyo Vericisi'nin kapatılmasıyla Polatlı Uzun Dalga vericisine aktarılacak olan Radyo-1 yayını, 38 il ve bağlı 15 binden fazla ilçe, kasaba, köy ve beldede coğrafi koşullar ne olursa olsun kesintisiz dinlenebiliyor. 
     
</TEXT>
</DOC>
