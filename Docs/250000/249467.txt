<DOC>
<DOCNO> 249467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur07.html </URL>
<DATE> 2004/06/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sınav saatinde gürültü yapana 729 milyon lira ceza... 
</HEADLINE>
<TEXT>

     Aydın ARSLANYILMAZ-ZONGULDAK DHA 
BUGÜN yapılan Öğrenci Seçme Sınavı'nda ÖSS öğrencilerin dikkatini dağıtacak gürültü yapanlara 729 milyon 650 bin lira para cezası uygulanacak. 
     Zonguldak İl Çevre ve Orman Müdürü Murat Kaya, pazar günü ülke genelinde olduğu gibi Zonguldak'ta da sınavların yapılacağını, tüm eğitim kurumlarının çevresinde, öğrencileri rahatsız edecek biçimde gürültü yapılmaması gerektiğini söyledi. 
     Yapılan araştırmalarda, gürültünün azalmasıyla, hesap işlerinde çalışanların yaptığı hataların yüzde 52, yazı işlerinde çalışanların ise yüzde 29 oranında azaldığının ortaya çıktığını kaydeden Murat Kaya, uygulanacak yasakları şöyle sıraladı 
     - 09.00-13.00 saatleri arasında, sınavın yapılacağı eğitim kurumlarının çevresinde gürültü yapılmayacak. Her ne nedenle olursa olsun, iş yerleri, konutlar ve merasim yerlerinden dışarıya taşacak biçimde ve etraftakileri rahatsız edecek şekilde gürültülü müzik çalınmayacak. 
     - Sürücüler havalı korna ya da gereksiz yere elektrikli korna çalmayacak. 
     - İş makinaları sınav saatleri boyunca sınav mahallinin etrafında çalışma yapamayacak. 
     - Tüp, su, sebze meyve gibi seyyar satış yapanlar, hoparlörle satış yapamayacak. 
     Gürültü ihbarında bulunulması için kurulan "Gürültü İhbar Hattı"nın telefonlarını 2 97 42 ve 252 33 25 olarak açıklayan Kaya, ''Denetim ekiplerimiz tarafından sınav süresince yapılacak kontrollerde, belirtilen kurallara aykırı hareket edenlerin tespit edilmesi durumunda, 2872 sayılı Çevre Yasası'nın 14. maddesi uyarınca, 729 milyon 650 bin lira idari para cezası yaptırımı uygulanacak.'' diye konuştu. 
     
</TEXT>
</DOC>
