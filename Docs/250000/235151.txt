<DOC>
<DOCNO> 235151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun04.html </URL>
<DATE> 2004/04/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Powell, Irak yüzünden istifayı düşünmemiş 
</HEADLINE>
<TEXT>

     ABD Dışişleri Bakanı Colin Powell, Irak nedeniyle istifa etmeyi hiçbir zaman düşünmediğini söyledi. 
     Powell, Reuters haber ajansına yaptığı açıklamada, Irak'ın işgali öncesinde, yaşanabilecek olumsuzlukları düşünerek istifa etmeyi düşünüp düşünmediğinin sorulması üzerine, düşüncelerinin yanlış yorumlandığını söyledi ve ''hayır'' cevabını verdi. 
     Ulusal Güvenlik Konseyi toplantısında, meslektaşlarına ve ABD Başkanı George Bush'a, bu tür bir operasyonla ilgili fikirlerini ayrıntısıyla anlattığını belirten Powell, ''Her zaman yapmaya çalıştıklarımızın destekçisi oldum'' dedi. 
     Bush'un, dönemin Irak lideri Saddam Hüseyin'in ikna edilmesini amaçlayan diplomatik bir çözümün bulunması için BM'ye gitmesine yardım ettiğini belirten Powell, ''Diplomatik çözüm vardı. Ancak neticede Başkan bunu sona erdirdi, hepimiz sona erdirdik. İşe yaramayacaktı. İşe yaraması için zaman yoktu ve Başkan, askeri harekatın uygun olduğu kararına vardı'' şeklinde konuştu. 
     Kararın, diplomatik çözümün işe yaramaması halinde alınması gerektiğini bildiğini söyleyen Powell, Bush'un, askeri operasyon kararını Mart ayında aldığını ve bu karar alındığında savaşa gireceklerinin farkında olduğunu söyledi. Powell, bu nedenle aklında hiçbir şüphe olmadığını kaydetti. 
     Powell, Saddam Hüseyin rejiminin gitmesini istediklerini ve rejimin sona ermesinden mutlu olduğunu ifade ederek, sorunların her zaman barış yoluyla çözümünü istediğini belirtti. 
     Irak'taki durumla ilgili açıklamalarda da bulunan Powell, iktidar devrinden sonra Haziran'da işbaşına gelecek yönetimin, öncülük ettikleri koalisyon kuvvetlerinin bir kısmının kalmasına izin vermesi gerektiğini söyledi. Powell, Iraklıların kendilerine ihtiyaç duyduklarını belirtti. 
     Felluce ile Necef'te güvenliği sağlamanın zaman alacağını ifade eden Powell, Felluce'de güç kullanıp kullanmama kararı için de az bir zamana ihtiyaçları olduğunu kaydetti. 
     Militanların, okul ve camilerde silah saklamasını eleştiren Powell, ''Bu haydutlar, camileri böyle bir amaç için kullanarak kendi dinlerinin kutsallığını bozuyorlar'' dedi. 
     Açıklamasında, artık Libya'nın militanlarla bağlantısı olduğuna dair bir kanıt görmediklerini ifade eden Powell, bu ülkenin, ABD'nin terörizme destek veren ülkeler listesinden bir an önce çıkmak istediğini belirtti. 
     ABD'nin, Libya'nın militanlarla tüm bağlantılarını kesip kesmediğinden emin olmak için birkaç ay daha bekleyeceğini belirten Powell, ''Libya'yı uluslararası topluluk içinde görmek çıkarımıza olacaktır'' dedi. 
     
</TEXT>
</DOC>
