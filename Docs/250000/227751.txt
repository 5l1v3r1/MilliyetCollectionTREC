<DOC>
<DOCNO> 227751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/dunya/adun.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri Jaap de Hoop Scheffer Türkiye'de Milliyet'i seçti 
</HEADLINE>
<TEXT>
   Hedef, birleşmiş özgür Avrupa 
   Bulgaristan, Estonya, Letonya, Litvanya, Romanya, Slovakya, ve Slovenya'nın katılımıyla, tarihin en güçlü ittifakı NATO'nun üye sayısı 26'ya ulaştı. NATO Genel Sekreteri, makalesinde bu tarihsel genişlemeyi gazetemize yorumladı 
      Jaap de Hoop Scheffer NATO Genel Sekreteri 

   
   Bu hafta, 7 yeni üye, Bulgaristan, Estonya, Letonya, Litvanya, Romanya, Slovakya ve Slovenya'nın mevcut 19 müttefike katılmasıyla NATO'nun üye sayısının daha önce hiç görülmediği oranda arttığı bir hafta olma özelliği taşıyor. Bu, NATO'nun uzun soluklu bir hedefine doğru atılmış büyük bir adım olacak Güçlü trans - Atlantik bağı sayesinde daha güvenli, ortak değerler ve demokrasiyle birleşmiş, özgür bir Avrupa. 
   2 Nisan'da NATO kararg hında göndere çekilen 7 yeni bayrak, ülkelerinin geleceğini her zaman İttifak içinde gören yeni üyelerimizdeki insanların haklılığının göstergesidir. Bu, bir vizyonu gerçeğe dönüştürmek isteyenlerin müdahil oldukları ağır çalışmanın tamamlanmasıdır. Ve 7 yeni üyenin birkaç yılda çok kapsamlı siyasi, askeri ve diğer reformları uygulayarak ve zorlu NATO standartlarına ulaşarak kaydettikleri devasa gelişmeyi yansıtır. 
   
   TERÖRİZME KARŞI NATO 
   Bugün NATO, yeni üyelerimizin 1990'ların başında katılma çalışmalarına başladıkları İttifak'tan oldukça farklı. Bu, Balkanlar'a barış ve güvenlik getirmiş olan ve o bölgedeki birçok sorumluluğunu Avrupa Birliği'ne devretmeye hazırlanan bir ittifak. Bu yüzyılın güvenlik mücadelesi olarak belirginleşen terörizm tehdidinin ve kitle imha silahlarının yayılmasının üstesinden gelme konusunda kararlı bir ittifak. Bu, tehditlere karşı koyabilmek için güçlerini gerekli her yere göndermeye hazırlanmış ve bugün Afganistan kadar uzak bir bölgede aktif olan bir ittifak. Ve adayları, bu tür operasyonları yürütebilmek için gerekli olan modern askeri yetenekleri geliştirme konusunda kesin taahhüt altına girmiş bir ittifak. 
   
   NATO KÖPRÜSÜ 
   Değişmeyen ise NATO'nun Atlantik'in iki yakasını birleştiren ana köprü olarak kalması ve İttifak'ın tüm üyelerinin ortak savunma taahhüdüne bağlı kalmalarıdır. 
   Yeni üyelerimizin hem NATO'nun transformasyonunu hem de İttifak'ın orijinal işlevlerini tam olarak desteklediklerini ve bu çerçevede üzerlerine düşen rolü oynamakta hevesli olduklarını biliyoruz. Üyelik onlara Avrupa - Atlantik güvenliğinin hatlarının belirlenmesinde kilit kararların alındığı masada bir koltuk verecek ve onları İttifak'ın gelecekteki rotasını belirlemede doğrudan söz sahibi yapacak. Büyük askeri operasyonların planlanması ve yürütülmesinde bir rol verecek. Ve NATO'nun kurucu antlaşmasındaki 5. maddenin en yüksek güvenlik garantisini verecek. 
   
   YENİLER NE YAPMALI 
   Ancak bu ayrıcalıklar beraberinde ciddi sorumluluklar getiriyor. Yeni 7 üye NATO'yu gerçek bir işbirliği, demokrasi ve barışçı ilişkiler sembolü haline getiren siyasi standartları ve ilkeleri desteklemeli ve bunların başarıya ulaşmasına çalışmalılar. İttifak'ın konsensüse varmasına yardımcı olarak NATO Konseyi'nde yapıcı bir rol oynamalılar. Gerçek ve belirgin bir askeri katkı yapabilmeliler. Başka bir deyişle, savunma reformlarını sürdürmeliler ve İttifak'ın halen sürmekte olan askeri yeteneklerini modernize etme çabalarında yerlerini almalılar. 
   NATO'nun şu anki 19 üyesi yeni 7 üyenin bu sorumlulukların gereğini yerine getirebilecekleri konusunda ikna olmuş durumdalar, ben de bu inancı paylaşıyorum. Çünkü yıllardır bu 7 ülkenin tamamı, evlerinde aciliyet gerektiren reform konularını kararlılıkla ele alma konusunda İttifak'la işbirliğine giderek Avrupa - Atlantik bölgesi içinde ve dışındaki ortak güvenliğimize yönelik kritik güçlükler konusunda müttefiklere danışarak Balkanlar ve Afganistan'daki NATO güçleriyle omuz omuza çalışmak üzere asker göndererek NATO'nun üyesiymiş gibi hareket ettiler. Bu siyasi ve pratik alanda çok güçlü bir angajmanın tescili. Adil ödülünü hak eden bir sorumluluk ve gelecek için çok iyi bir belirti... 
   
   ÖNCE REFORMLAR 
   Başka bir nedenden ötürü de gelecek için iyimserim. Beş yıl önce Macaristan, Polonya ve Çek Cumhuriyeti'nin NATO'ya girişleri güçlü bir örnek oluşturdu. Tüm Avrupa'da ülkelere siyasi, ekonomik ve askeri reformlarını hızlandırmaları ve komşularıyla iyi ilişkiler geliştirmeleri konusunda esin kaynağı oldu. Bu ülkelerden 7'sinin NATO'ya katılımının da eşit düzeyde kuvvetli bir dürtü oluşturacağına inanıyorum. Bu katılımlar, diğer ulusları reform çabalarını ikiye katlamaya, NATO'yla ortaklık ilişkilerini daha iyi kullanmaya ve eğer İttifak'a katılma niyetleri varsa Üyelik Eylem Planı'mızda yer alan fırsatlardan tam anlamıyla yararlanmaya teşvik edecek. 
   
   KAPIMIZ AÇIK 
   Kapılarını açık tutma teminatı vermiş daha geniş bir NATO, bu işbirliğine dayanan momentumu artırmaktan başka bir şey yapamaz. Bunu yaparak İttifak, Rusya için de olmak üzere, Avrupa'da herkes için güvenliği geliştirecek. Rusya, uzun süre NATO'nun genişlemesinden kaygı duydu ancak Macaristan, Polonya ve Çek Cumhuriyeti'nin üyeliklerinin onun güvenliğini azaltmak yerine geliştirdiği görüldü. Diğer 19 müttefik gibi, hepsi demokratik bir Rusya'yla güçlü bir NATO ortaklığı konusunda kuvvetli bir inanca sahip bu 7 ülkenin katılımıyla şimdi yine aynı şey olacak. 
   NATO'nun 7 yeni üyesi, siyasi ve pratik alandaki güçlü angajmanları sayesinde, önemsiz bir tüketici değil, güvenlik sağlayıcıları olduklarını açıkça ortaya koydular. Yeni yöntemlerle ve yeni yerlerde ortak güvenliğimizi savunma çağrısı yaptığımız bir dönemde NATO takımına, son derece hoş karşılanan bir katkı konumundalar. 
   
   
   
   
</TEXT>
</DOC>
