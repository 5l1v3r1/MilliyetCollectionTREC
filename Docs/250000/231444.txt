<DOC>
<DOCNO> 231444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur52.html </URL>
<DATE> 2004/04/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Genç Parti İl Yönetim Kurul Üyesi Zeynep Yılmaz, evinde ölü bulundu 
</HEADLINE>
<TEXT>

     Genç Parti Antalya İl Yönetim Kurulu Üyesi ve İl Sekreteri Zeynep Yılmaz, evinde ölü bulundu. 
     En son Cumartesi günü kızı ve damadıyla telefonda görüşen Zeynep Yılmaz 55 , kendisinden bir daha haber alınamaması üzerine bugün Pamir Caddesi Murat Atsız Apartmanı'ndaki evine gelen damadı Hüseyin Koraykoca tarafından banyoda ölü bulundu. 
     Antalya Devlet Hastanesi Morgu'nda yapılan otopside, Zeynep Yılmaz'ın elle boğularak öldürüldüğü belirlenirken, karın bölgesinde de öldürücü olmadığı bildirilen tek bıçak yarası tespit edildi. 
     Otopside, kadının olay sırasında cinayet zanlısı ya da zanlılarıyla boğuştuğunun anlaşıldığı bildirilirken, Yılmaz'ın yüzünde darp sonucu oluşan yara izlerinin de bulunduğu kaydedildi. Otopside, Yılmaz'ın 36 saati aşkın bir süre önce öldürüldüğü belirlendi. 
     Genç Parti İl Yönetim Kurulu Üyesi ve İl Sekreteri olan Zeynep Yılmaz'ın eşinden ayrıldığı ve yalnız yaşadığı öğrenilirken, evin dış kapısının zorlanmadığı bildirildi. 
     Polis yetkilileri, Zeynep Yılmaz'ın yatak odası ve diğer odaların dağınık olmasına rağmen herhangi bir eşyası ve parasının alınmadığının belirlendiğini bildirerek, olayla ilgili soruşturmanın sürdürüldüğünü söylediler. 
     Yılmaz'ın cenazesi, otopsinin ardından defnedilmek üzere morgdan alındı. 
     
</TEXT>
</DOC>
