<DOC>
<DOCNO> 217194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo13.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın potada keyfi yerinde... 
</HEADLINE>
<TEXT>

     Türkiye Basketbol Ligi'nde Galatasaray'ın ardından Fenerbahçe'yi de yenen Beşiktaş'ın keyfi yerinde. 
     Menajer Zeki Can, Fenerbahçe'yi kendi sahasında yenerek, olası play-off eşleşmesi öncesinde durumu 1-1 yaptıklarını ifade ederek, ''Üst üste aldığımız Galatasaray ve Fenerbahçe galibiyetleri, camiamızı çok sevindirdi'' dedi. 
     Fenerbahçe gibi bir takımı sahasında yenmenin zor olduğunu vurgulayan Can, ''Fenerbahçe'nin güçlü bir kadrosu var. Kendi saha ve seyircileri önünde onları yenmek kolay değildi. Bunu başardığımız ve durumu 1-1 yaptığımız için mutluyuz'' diye konuştu. 
     Can, ligde hedeflerine adım adım gittiklerini ifade ederek, ''İlk etapta ligi ilk 3'te bitirmek, sonra play-off'da da final oynamak istiyoruz. Şu ana kadar iyi gidiyoruz. Önümüzde zorlu bir Ülkerspor maçı var. İlk maçı son saniyelerde hücumdan yararlanamayınca 1 sayıyla yitirmiştik. Bu hafta kendi sahamızda Ülkerspor karşısında taraftarımızın da desteğiyle yine sonuna kadar mücadele edip, ilk maçın rövanşını almak istiyoruz'' şeklinde konuştu. 
     
     EL AMİN 
     Zeki Can, takımın galibiyetlerinde büyük rol oynayan El Amin'in çok özel bir oyuncu olduğunu söyledi. 
     El Amin'in Türkiye'ye ve takıma çok iyi uyum sağladığını anlatan Can, şöyle devam etti 
     ''Bu basketbolunu olumlu yönde etkiliyor. Sanki bizim altyapımızdan yetişmiş bir oyuncu gibi. Çok gönülden oynuyor. Taraftarlarla da bütünleşti. Takımı iyi oynatıyor, işin emek kısmında da hücumda da var. Takımın lideri, düzgün ve doğru karakterli bir oyuncu.'' 
     
     SEYİRCİ ALINMAMASI 
     Can, dünkü maçta salona Beşiktaş seyircisinin alınmamasının kendilerini ekstra motive ettiğini dile getirerek, ''Bu üzüntüyle, onların gücünü de hissederek, galip geldik. Galibiyeti seyircimize hediye ediyoruz'' dedi. 
     Maçtan önce Fenerbahçe yönetiminin kendilerine seyircilerin tek tek gelmesi halinde salona alınacaklarını söylediğini kaydeden Zeki Can, sözlerini şöyle tamamladı 
     ''Toplu olarak gelişlere biz de karşıyız. Ama tek tek gelip, biletini alan seyircilerimize emniyet güçleri 'Güvenlik nedeniyle içeri alamıyoruz, Fenerbahçe yönetimi böyle istiyor' demiş. Oysa deplasman takımlarına ev sahibi ekip yer ayırmak zorunda. Ayrıca Haldun Alagaş güvenli bir salon. Sonuçta seyircimizin alınmaması camia ve takım olarak bizi çok üzdü.'' 
     
</TEXT>
</DOC>
