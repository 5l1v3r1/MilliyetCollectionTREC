<DOC>
<DOCNO> 237960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas11.html </URL>
<DATE> 2004/05/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Valizini havaalanında unutup alarm çaldırınca, hapis cezası aldı 
</HEADLINE>
<TEXT>

     İngiltere'nin Birmingham havaalanının bekleme salonunda valizini unutup, güvenlik alarmı verilmesine ve havaalanının 3 saat kapatılmasına yol açan musluk tamircisi 10 gün hapis cezasına çarptırıldı. 
     Mahkeme, Jose da Silva'nın kamu düzenini bozduğuna hükmetti. 
     Yargıç Howard Turner, ''her ne kadar kasıt olmasa da Silva'nın büyük korku ve paniğe yol açtığını'' söyledi. 
     Silva, gözyaşları içinde suçsuz olduğunu belirtti ve ''Benimki tamamen unutkanlık'' dedi. 
     Portekiz'e gitmek üzere geçen pazar havaalanına gelen Silva, içinde oyuncak ayı, meyve ve kıyafetlerinin bulunduğu valizini bekleme salonunda bırakıp sigara almaya gitmiş, dönüp valizini almayı unutmuştu. 
     Sahipsiz valiz güvenlik alarmı verilmesine yol açmış, havaalanı 3 saat kapatılmış, ordunun bomba imha ekipleri çağrılmıştı. 
     
</TEXT>
</DOC>
