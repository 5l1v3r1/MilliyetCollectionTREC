<DOC>
<DOCNO> 217760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo21.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala'nın rap kaseti nihayet hazır, sıra klipte... 
</HEADLINE>
<TEXT>

     Almanya Birinci Futbol Ligi ''Bundesliga''da liderliğini sürdüren Werder Bremen'de forma giyen milli futbolcu Ümit Davala, uzun süredir çalıştığı rap kasetin hazır olduğunu, sıranın klip çekimine geldiğini bildirdi. 
     Ümit Davala, kendisine ait ''www.umitdavala.com'' adlı resmi internet sitesinde yaptığı açıklamada, yaklaşık 2 yıldır bir rap kaseti projesi üzerinde çalıştığını vurgulayarak, şunları kaydetti 
     ''Kasetimin yapımcısı sevgili Ufuk Yıldırım'ın ilk başta şaka olarak ortaya attığı, ancak sonradan ciddiye binen bu projede artık sona geldik. Kaset nihayet hazır. Piyasaya çıkartmak için gün sayıyoruz. Özellikle son günlerde gündemde olan korsan yayın yasası ile ilgili son gelişmeleri bekliyoruz. Tabii bir de parçalardan bir kaçına klip çekmeyi hedefliyoruz. Bunun için sponsorluk görüşmelerimiz devam ediyor. Ancak şurası bir gerçek ki 1,5 aydan daha kısa bir süre içinde beni dinleme şansını elde edeceksiniz. Ben bu projeden inanılmaz keyif aldım. Çok başarılı olduğuna inanıyorum. Nitekim ilk kez dinleyenler kulaklarına inanamıyorlar. Basın danışmanım Cüneyt Yalınkılıç, 'Bu sen olamazsın. Harika. Tüylerim diken diken oldu' dedi. Çevremdeki birçok insanın tepkisi Cüneyt'inkinden farklı değildi.'' Ümit Davala, birçok ünlü sanatçının eşlik ettiği kasetine klip çekmek üzere önümüzdeki günlerde Türkiye'ye geleceğini belirtti. 
     Bundesliga'da top oynamaktan çok mutlu olduğunu da belirten milli futbolcu, liderliğini sürdüren takımı Werder Bremen'in bu sezon şampiyon olacağına yürekten inandığını kaydetti. 
     
</TEXT>
</DOC>
