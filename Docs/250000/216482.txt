<DOC>
<DOCNO> 216482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun41.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Halkın bilgilendirilmesi gerektiğini sanıyorum" 
</HEADLINE>
<TEXT>

     Kıbrıs Rum yönetimi lideri Tasos Papadopulos, müzakerelerle ilgili açıklamada bulunmama konusunda kendilerine çağrı yapılmadığını belirterek, halkın bilgilendirilmesi gerektiğine inandığını söyledi. 
     Rum lider Papadopulos, müzakerelerin bugünkü bölümünden Cumhurbaşkanı Rauf Denktaş'ın kendisinden daha erken ayrıldığına işaret ederek, kendisinin ''birkaç konuyu BM Genel Sekreteri'nin Kıbrıs Özel Temsilcisi Alvaro De Soto ile görüşmek amacıyla salonda Denktaş'tan biraz daha uzun kaldığını'' bildirdi. 
     Papadopulos, ara bölgeden Rum Başkanlık Köşkü'ne dönüşünde yaptığı açıklamada, De Soto'yla ne konuştukları hakkında bilgi vermedi. 
     ''Bugünkü görüşme, dünkünden daha mı iyi '' yönündeki bir soruya Papadopulos, ''Daha iyi veya daha kötü yoktur. En iyi gün 31 Mart olacak'' karşılığını verdi. 
     Papadopulos, Cumhurbaşkanı Denktaş'ın, ''merkezi hükümetin binası konusunun görüşüldüğü'' açıklamasını yorumlaması istendiğinde, bunun bugünkü gündem konularından biri olduğunu belirtti. 
     
     ''DENKTAŞ'IN SÖYLEDİKLERİ PLANIN DIŞINDA'' 
     ''Cumhurbaşkanı Denktaş'ın dünkü açıklamalarında söyledikleriyle müzakerelerde söylediklerinin aynı olup olmadığı'' yönündeki bir soruya Papadopulos, ''Denktaş'ın müzakereler dışında söylediklerine dikkat etmediğini'' savunarak, ''İçeride söylediklerine dikkat ettim. Çoğu konu, planın ve planın parametrelerinin dışındaydı'' diye konuştu. 
     Denktaş'ın, Rum göçmenlerin geri dönmeleri konusunda 6 yıllık bir geçiş dönemi istediğine ilişkin görüşlerinin sorulması üzerineyse Papadopulos, ''İçeride söylenenleri konuşmam'' dedi. 
     Papadopulos, bir Rum gazetecinin, ''bazıları, Denktaş'ın aşırı taleplerde bulunması dolayısıyla ''al-ver'in iki taraf arasında yapılan müzakerelerde değil, dörtlü konferans sırasında yapılacağı değerlendirmesinde bulunuyor'' yorumuna karşılık, ''bunu kimlerin söylediğini'' sordu ve kendisinin, böyle şeyler yazan sadece bir gazete gördüğünü belirtti. Papadopulos, ''Sanırım tam tersidir. Önemli müzakere o güne kadar olandır'' diye konuştu. 
     
     ''AÇIKLAMA YAPILMAMASI ÇAĞRISI YOK'' 
     Cumhurbaşkanı Denktaş'ın, Kıbrıslı Türkleri günlük olarak bilgilendireceği yönündeki açıklamalarını yorumlaması istendiğindeyse Rum lider, ''Halkın bilgilendirilmesi gerektiğini sanıyorum'' ifadesini kulandı. 
     De Soto'nun, ''kamuoyuna açıklama yapılmamasına'' ilişkin bir çağrısının olmadığına işaret eden Papadopulos, ''Hiçbir çağrı yoktur. Ben, doğru olduğunu düşündüğüm şeyi yapıyorum. Müzakere etmek istediğimiz şeyler biliniyor. Söylediğimiz görüşler ve argümanlarımız sanırım müzakere salonu içindir'' dedi. 
     Papadopulos, Cumhurbaşkanı Denktaş'ın, ''bugün özlü konuların görüşülmediği'' yönündeki açıklamasınıysa yorumlamaktan kaçındı. 
     
</TEXT>
</DOC>
