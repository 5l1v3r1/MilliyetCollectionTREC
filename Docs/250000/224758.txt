<DOC>
<DOCNO> 224758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun41.html </URL>
<DATE> 2004/03/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İsrail'in öldürdüğü İngiliz barışseverin ailesi dosyayı istedi 
</HEADLINE>
<TEXT>

     Gazze Şeridi'ndeki Refah mülteci kampında Nisan 2003'te öldürülen İngiliz barışsever Tom Hurndall'ın ailesi, oğullarını öldüren İsrailli çavuşu ''kasıtsız ölüme sebebiyet vermek'' ile suçlayan dosyanın tamamına ulaşmak için dava açtı. 
     Hurndall'ın annesi, İngiliz BBC radyosuna verdiği demeçte, İsrail tarafından yapılan soruşturmaya ilişkin bilginin ''saklandığı'' gerekçesiyle, dosyanın tamamına ulaşmak için avukatlarının, İsrail'deki yüksek mahkemeye başvuruda bulunduklarını açıkladı. 
     Tom Hurndall'ın annesi, ellerinde, soruşturmanın sadece 3 sayfalık bir özetinin bulunduğunu, bunun da, soruşturmanın resmi metninde bulunan şahitlerin ifadelerini içermediğini kaydetti. 
     İngiliz barışseverin annesi, suçlanan askerin adının açıklanmadığı dosyadaki belgelerin, askerlerin ifadelerinin suretlerini de içermesi gerektiğini belirterek, ''Yanıtlanmamış önemli sorular var ve biz bu yanıtları, dosyanın tam metnine ulaşarak bulabiliriz'' ifadesini kullandı. 
     Hurndall'ın annesi, İsrail'e ayak bastıklarından beri, bir dizi gizliliğin olduğunu ve şeffaflık görmediklerini de sözlerine ekledi. 
     22 yaşındaki İngiliz barışsever 11 Nisan 2003'te Refah kampında Filistinli çocukları İsrail ateşinden korumak isterken başından ağır yaralanmış ve bitkisel hayata girmişti. İngiltere'nin başkenti Londra'ya götürülen Hurndall, 8 aylık bir koma döneminden sonra hayata veda etmişti. 
     
</TEXT>
</DOC>
