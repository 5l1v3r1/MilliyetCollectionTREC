<DOC>
<DOCNO> 248377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun45.html </URL>
<DATE> 2004/06/16/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
CIA'e göre El Kaide, ABD'yi tekrar vuracak 
</HEADLINE>
<TEXT>

     ABD Merkezi Haberalma Teşkilatı CIA , El Kaide örgütünün, ABD'yi tekrar ''vuracağı'' uyarısında bulundu. 
     Güvenlik nedeniyle adı Dr. K. olarak açıklanan CIA uzmanı, Washington'da, 11 Eylül 2001 terör saldırılarını soruşturan komisyona yaptığı açıklamada, ''El Kaide zayıflatılsa da yenilmedi, sabırla yeni saldırılar planlamayı sürdürüyor. Gelecek hafta, gelecek ay ya da gelecek yıl olabilir, ama saldıracak'' diye konuştu. 
     CIA uzmanı, ''Usame Bin Ladin ve El Kaide yenilgiye uğratılsa da cihat hareketi var olmayı sürdürüyor. Bu hareketin yeni bir Bin Ladin ya da El Kaide ortaya çıkarması muhtemel'' dedi. 
     ABD Federal Soruşturma Bürosu'nun FBI Terörle Mücadele Dairesi Başkanı Yardımcısı John Pistole de El Kaide'nin ''sabırlı'' davrandığını ifade ederek, ''Saldırıyı başarıyla yapabileceklerini düşündükleri zamana kadar bekleyecekler'' değerlendirmesinde bulundu. 
     Pistole, El Kaide'nin ABD'ye karşı aktif bir militan toplama kampanyası yürüttüğünü de belirtti. 
     
</TEXT>
</DOC>
