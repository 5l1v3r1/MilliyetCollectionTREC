<DOC>
<DOCNO> 229726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas02.html </URL>
<DATE> 2004/04/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bob Dylan, kadın iç giyim reklamında... 
</HEADLINE>
<TEXT>

     Amerikan protest müziğin bir döneme damgasını vuran isimlerinden olan Bob Dylan, kariyeri boyunca ilk kez bir reklam spotunda görünmeyi kabul etti ve kadın iç giyim firması Victoria's Secret'ı tercih etti. 
     Gençliğinde tüketim toplumunu kınayan Bob Dylan, şimdilerde yön değiştirerek ünlü Amerikan kadın iç giyim firması Victoria's Secret'ın reklam spotlarında boy göstermeye başlamış bile. Fonda en ünlü şarkılarından ''Love Sick'' çalarken Dylan, iç çamaşırlı bir mankene göz ucuyla bakarken görülüyor. 
     Daha önce reklam filmlerinde Dylan'ın şarkılarını kullanan Victoria's Secret, şarkıcıya bizzat reklam filmlerine katılması karşılığında her müşteriye en ünlü 9 şarkısından oluşan bir derleme sunmayı teklif ettiğini belirtiyor. 
     Dylan'ın reklam filminde görünmesine tepkiler de gecikmemiş. New York Post gazetesi şarkıcının imajını ''iki paralık ettiğini'' yazarken, Dylan'ın bunu yapma gerekçelerini bilmenin gerekli olduğunu düşünen hayranları ise daha az sert tepkiler veriyor. 
     
</TEXT>
</DOC>
