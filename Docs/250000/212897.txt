<DOC>
<DOCNO> 212897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, otomobil satışlarının hızını kesti... 
</HEADLINE>
<TEXT>

     Konya'da ağır geçen kış şartları otomobil satışlarını olumsuz yönde etkilerken, bir önceki aya göre firmaların satışlarında yüzde 44 ile 75 arasında değişen oranlarda azalma oldu. 
     20 yaş üzeri otomobillerin hurdaya ayrılması yolundaki çalışmalar ve ekonomideki olumlu göstergeler nedeniyle canlanan Türk otomobil sektörü, 2003 yılının Ağustos ayından sonra büyük bir atılım gerçekleştirdi. 
     Bankaların otomobil kredilerinin faizlerini düşürmesinin de etkisiyle büyük bir taleple karşı karşıya kalan otomobil sektörü, yaptığı üretim ve ihracatla ülke ekonomisine ciddi anlamda gelir sağladı. 
     Özellikle 2003'ün Kasım ve Aralık aylarında bir önceki yılın aynı dönemine göre satışlarını önemli oranda artıran ve gelen talebe göre 2 ay sonrasına kadar gün veren otomobil sektörü, kış şartlarının ağırlaşması ile yavaşladı. 
     Toyota Konya Ana Bayi Satış Sorumlusu Mehmet Çırak, sıfır otomobillerde uygulanan 5 milyar 310 milyon liralık ÖTV indiriminin ve kredi faizlerinin düşmesinin satışların artmasını sağladığını kaydetti. 
     
     2002 ARALIK'TA 4 OTOMOBİL ZOR SATIYORDUK, ŞİMDİ 45 
     2002 yılının Kasım ve Aralık aylarında ayda 4 adet otomobili zor sattıklarını vurgulayan Çırak, şunları söyledi 
     ''Geçen yılın son dönemlerinde bir talep patlaması yaşandı. 2003'ün son 2 ayında ortalama aylık 45 adet otomobil satışımız oldu. Bu yıl ise satışların hızını kar yağışının etkili olduğu ağır kış şartları kesti. Ocak ayındaki satışımız bir önceki aya göre yüzde 44 oranında azalma ile 25 adete düştü. Vatandaşlar kar yağışının fazla olması nedeniyle çok fazla otomobil almaya yönelmiyor. Sadece 4 adet sattığımız geçen yılın Ocak ayına göre yine de çok iyi.'' Opel Konya Ana Bayi Satış Sorumlusu Mine Yılmaz ise geçen yılın Kasım ayında 100, Aralık'ta ise 200 adet rekor otomobil satışına ulaştıklarını vurgulayarak, bu rakamın son yılların en iyi satışını gösterdiğini bildirdi. 
     Ocak ayına girildikten sonra ise kar yağışı ile birlikte satışların biraz azaldığını ifade eden Yılmaz, ''Bunun yanı sıra talebi karşılayamamız da etkili oldu. Sıfır otomobil için Mart ayına gün veriyoruz. Ocak ayı satışlarımız Aralık ayına göre yüzde 75 oranında düşerek 50 adete geriledi'' dedi. 
     Ford Konya Ana Bayi Satış Müdürü Tugay Demirtaş da ÖTV indiriminin uygulanmaya başlanması ile yeni otomobillerin ikinci ellerine göre daha cazip hale geldiğini bildirdi. 
     Bu nedenle 2003 yılının son 4 ayının otomobil sektörü açısından çok hareketli geçtiğini vurgulayan Demirtaş, 2003 Kasım'ında 100, Aralık'ta ise 145 adet satış rakamına ulaştıklarını, kar yağışının artmasıyla birlikte ise otomobil satışların 2003 yılının son ayına göre yüzde 52 oranında düşerek 70 adete gerilediğini söyledi. 
     Tofaş Konya Ana Bayi yetkilileri, geçen yılın Kasım ayında 75, Aralık ayında ise 113 adet otomobil satışının gerçekleştiğini vurgulayarak, bu yılın ilk ayında ise bir önceki aya göre satışların yüzde 47 oranında azalarak 60 olarak gerçekleştiğini anlattı. 
     
     KAR SATIŞI GERİLETSE DE YİNE DE ÇOK İYİ 
     Renault Ana Bayi satış Müdürü İzzet Çelik ise ekonomideki olumlu göstergelerin ve Hükümet'in otomobil sektörünü canlandırmaya yönelik uyguladığı politikaların yıllardır beklenen canlanmayı getirdiğini belirtti. 
     2002 yılının Kasım ve Aralık ayında nasıl satış yapacakları konusunuda düşünürken geçen yılın aynı döneminde yoğun bir taleple karşı karşıya kaldıklarını vurgulayan Çelik, ''2003'ün 11. ayında 100, Aralık ayında da 200 otomobil sattık. Geçen yılları düşünüldüğünde çok güzel rakamlara ulaştık'' dedi. 
     Çelik, özellikle krizler nedeniyle büyük sıkıntı içine giren sektörün son 5 aydır ciddi anlamda yüzünün gülmeye başladığını ifade ederek, şunları söyledi 
     ''Satışlar kar yağışı nedeniyle biraz gerilese de diğer aylara göre çok iyi. Bu yılın Ocak ayındaki satışlarımız bir önceki aya göre yüzde 50 oranında azaldı. Her yıl sektör bu dönemlerde biraz sıkıntı yaşar. Ancak, Nisan ayının girmesiyle birlikte tekrar yoğun taleple karşı karşıya kalacağımıza inanıyorum. Diğer firmalar gibi biz de bahara hazırlanıyoruz.'' 
     
</TEXT>
</DOC>
