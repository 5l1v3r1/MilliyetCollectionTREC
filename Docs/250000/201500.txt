<DOC>
<DOCNO> 201500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo15.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bütçeye tırpan    2004 yılı için toplam 88 trilyon 80 milyar lira bütçe talep eden 47 federasyona, 40 trilyon 368 milyar lira verildi. Bu yılı büyük hayal kırıklıkları yaşayarak geçiren Güreş Federasyonu 6 trilyon yerine 2.5 trilyon lira alabildi. Motorsporları federasyonuna ise 150 milyar lira ayrıldı. 
   
   Sınıfta kaldı    İNTER'İN Dinamo Kiev ile berabere kalıp, Şampiyonlar Ligi'nden elenmesi Çizme'de şaşkınlık yarattı. La Gazzetta dello Sport ve Corriere dello Sport gazeteleri, 5.5 puan verdikleri Emre'nin vasat bir görüntü çizdiğini yazdı. 
   
   Havuzda yokuz    AVRUPA Yüzme Birliği'nin düzenlediği Avrupa Kısa Parkur Yüzme Şampiyonası, Dublin'de başladı. Dört gün sürecek şampiyonanın ilk gününde Kaan Tayla, Gülşah Gönenç, Zehra Balkan, Derya Erke ve Nazlı Uzman elendi. 
   
   Liste kabarık    ÇAYKUR Rizespor Teknik Direktörü Hikmet Karaman, ara transferde alınmasını istediği futbolcuların listesini yönetime verdi. Karaman, İstanbulspor'dan Saidou ve Aleks'in yanı sıra Galatasaray'dan Murat Erdoğan'ın alınmasını istediğini açıkladı. 
   
   Kabile geliyor    YAKLAŞAN ara transferde takıma takviye yapmak isteyen Adanaspor'un 7 Kamerunlu futbolcuyu deneyeceği öğrenildi. Turuncu - Beyazlılar'ın gündeminde olan oyuncuların bu akşam Türkiye'ye geleceği açıklandı. 
   
   Şenol'dan tepki    DİYARBAKIRSPOR'UN tecrübeli eldiveni Şenol, A2 Milli Takım kadrosuna alınmamasına ateş püskürdü. Şenol, "Yıllardır Türk futboluna hizmet etmeme rağmen, nedense beni görmüyorlar. Sadece pasaportlarımızı alıyorlar" dedi. 
   
   Darıca'da olay    DARICA Gençlerbirliği ile Kasımpaşaspor arasında oynanan hazırlık maçı çıkan kavga nedeniyle tamamlanamadı. Karşılaşmanın 75. dakikasında iki takım futbolcuları sözlü tartışmanın ardından yumruklaştı. 
   
   İlginç atama    ŞAMPİYON atlet Elvan Abeylegesse'nin antrenörü Ertan Hatipoğlu'na çıkan 10 ay hak mahrumiyeti cezasının ardından federasyon ile ENKA arasında yaşanan gerilim, ilginç kararları da beraberinde getirdi. Federasyon, Avrupa Kros Şampiyonası'nda Elvan ile ilgilenmesi için ENKA Spor Müdürü Alper Kasapoğlu'nu kafileye aldı. 
   
   Kuraş heyecanı    İSTANBUL'DA yarın başlayacak olan 3. Avrupa Kuraş Şampiyonası öncesinde hazırlıklar tamamlandı. Türkiye Judo, Kuraş, Aikido ve Vuşu Federasyonu Başkanı Prof.Dr.İbrahim Öztek, şampiyonaya 20 ülkenin davet edildiğini açıklarken, "İki gün sürecek organizasyon tam bir gösteri olacak" dedi. 
   
   Kepçetutan'ın acı günü    MİLLİYET Gazetesi Ankara Spor Servisi muhabirlerinden Necmi Kepçetutan, babasını yitirdi. 62 yaşında yaşama gözlerini yuman Gürbüz Kepçetutan bugün Bursa Zeynel Abidin Camii'nde kılınacak öğle namazından sonra toprağa verilecek. Merhuma Tanrı'dan rahmet, kederli ailesine başsağlığı dileriz. 
   
   
</TEXT>
</DOC>
