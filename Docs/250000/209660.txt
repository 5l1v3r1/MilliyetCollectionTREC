<DOC>
<DOCNO> 209660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko25.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat krizinde şikayet sayısı 25 bini aştı... 
</HEADLINE>
<TEXT>

     Parmalat Grubu'ndaki skandal nedeniyle zarar gören tasarruf sahiplerinden Milano Mahkemesi'ne ulaşan şikayet dilekçelerinin sayısının 25 bini aştığı bildirildi. 
     Özel bir web sayfası aracılığıyla da mağdur tasarruf sahiplerinin şikayetlerini halen toplamakta olan mahkeme ve mali polis yetkilileri, rekor düzeydeki şikayet dilekçelerini tasnif ve değerlendirme işleminin hiç de kolay olmayacağı belirtiliyor. 
     Mağdurlar haklarını ararken Milano Mahkemesi ise geçtiğimiz günlerde Parmalat Grubu'nun patronu Calisto Tanzi'nin tutukluluk halinin ev hapsine dönüştürülmesine ilişkin geçtiğimiz günlerde yapılan son başvuruya da olumsuz yanıt verdi. Mahkemenin, yaklaşık 10 sayfalık bir gerekçeli kararla, Tanzi'nin isteğini reddederek, sanığın tutukluluk halinin cezaevinde devam etmesini uygun gördüğü bildirildi. Tanzi'nin avukatlarından Fabio Belloni ise mahkemenin söz konusu kararını temyize götüreceklerini söylemekle yetindi. 
     Öte yandan, Parmalat Grubu'ndan kaçırılan para ve fonların izini sürme operasyonu da sürüyor. Skandal nedeniyle 31 Aralık'ta tutuklanmış olan sanıklardan Fausto Tonna ve Gianfranco Bocchi'nin bugün Parmalat Grubu'nun Parma'daki merkez binasına götürülerek, kendilerinden yardım istendiği açıklandı. Parmalat'ın Eski Finans Müdürü Tonna ve Muhasebeci Bocchi'ye, denetçi şirketlerden PriceWaterhouse yetkililerinin de yardımcı oldukları bildirildi. 
     
</TEXT>
</DOC>
