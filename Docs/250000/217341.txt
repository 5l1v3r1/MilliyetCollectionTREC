<DOC>
<DOCNO> 217341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yasam/yas03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyet, insanın genine aykırı 
</HEADLINE>
<TEXT>

   Obezitenin, uzun süre yemek bulamadıkları için vücutlarındaki yağı 'depolamaya kodlanan' mağara adamlarından geldiği ve genetik olduğu iddia edildi 
      DIŞ HABERLER SERVİSİ 
   
   Malawi Üniversitesi'nin araştırmasında, evrimsel nedenlerle yağlı yiyeceklere karşı insanlarda doğal bir eğilim olduğu bulundu. Uzmanlar, yiyecek sıkıntısı yaşanan eski dönemlerde, insan vücudunun yağ depolamak üzere evrimleştiğini, bugün de genlerimizde kalan bu özellik yüzünden obezitenin ciddi bir sorun olduğunu söyledi. 
   
   Yiyecek yoksa yağ depola 
   Araştırmacılar, açken özellikle şekerli, tuzlu ve yağ yapıcı yiyeceklerin cezbedici olduğunu, bunun nedeninin de yiyecek bulmanın zor olduğu eski zamanlarda, insan vücudunun yağları depolamak üzere adapte olması olduğunu söyledi. 
   Araştırmayı yorumlayan İngiliz Diyetetik Derneği sözcüsü Amanda Wynne, günümüzde kıtlık gibi bir sorun olmamasına rağmen, genlerimizin yeni koşullara uymakta geciktiğini söyleyerek, "Bugünlerde yağ depolamaya ihtiyacımız yok, ancak genlerimizden gelen bu özellik yüzünden toplumumuzda obezite oranı bu kadar yüksek" dedi. 
   
   Açken duyarlılık artıyor 
   Malawi Üniversitesi'nden Yp Zverev'in 16 kişi üzerinde yaptığı araştırmada, açken tat alma duyusunun daha hassas olduğu, özellikle şekerli ve tuzlu yiyeceklere duyarlılığın arttığı bulundu. Acı yiyecekler için böyle bir duyarlılığın söz konusu olmadığını bulan araştırmacılar, bunun nedeninin vücudun zehirli maddelere karşı kendini koruma özelliği olduğunu söyledi. 
   
   
</TEXT>
</DOC>
