<DOC>
<DOCNO> 200640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo19.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Lakers silindir gibi... 
</HEADLINE>
<TEXT>

     ABD Profesyonel Basketbol Ligi'ne NBA , bu sabaha karşı yapılan 6 karşılaşmayla devam edildi. 
     Pasifik Grubu lideri Los Angeles Lakers, Utah Jazz'ı 94-92 yenerek, sahasındaki peş peşe 11. galibiyetini elde etti. 
     Lakers'ta Shaquille O'Neal, 19 sayı kaydettiği maçta toplam 15 ribaunt ve 8 asist ile oynarken, oyun kurucu Kobe Bryant da rakip potaya 19 sayı gönderdi. Devean George 16 sayıyla sahadan ayrılırken, Gary Payton ve Stanislav Medvedenko 15'er sayı kaydettiler. 
     Cezalı olduğu için forma giyemeyen ''Postacı'' lakaplı ünlü forvet Karl Malone ise yıllarca formasını giydiği eski takımı Utah Jazz'a karşı sahada yer alamadı. 
     Özellikle son periyottaki gayretiyle maça ortak olan Utah Jazz'da ise Maurice Williams 16 sayıyla oynarken, Deshawn Stevenson 13, Aleksandar Pavloviç 12 sayı kaydetti. 
     Memphis Grizzlies'in, Portland Trail Blazers'ı 93-79 yendiği maçta Bonzi Welles, eski takımı Blazers'a attığı 16 sayıyla galibiyette önemli rol oynadı. İspanyol pivot Pau Gasol 17 sayı ve 12 ribauntla Memphis'in en skorer ve etkili ismi olurken, takımı da peş peşe 5. galibiyetine erişmiş oldu. 
     Sacramento Kings'in Indiana Pacers'ı 91-88 ile geçtiği maçta, Kings'te Brad Miller, eski takımına karşı 18 sayı, 15 ribaunt ve 10 asist ile ''Triple-double'' yaparken, galibiyetteki en önemli isim oldu. Pacers'tan Kings'e temmuz ayında gelen Miller, bu sezon 2. kez ''Triple-double'' yapma başarısını gösterdi. 
     Kings'te Predrag Stojakoviç 27 sayı ile oynarken, Mike Bibby de 14 sayı kaydetti. 
     Pacers'ta ise Jermaine O'Neal'ın 20 sayı ve 13 ribauntluk performansı yenilgiyi engelleyemedi. 
     Ligde alınan sonuçlar şöyle 
     LA Clippers - Minnesota Timberwolves 94-96. 
     Toronto Raptors - Seattle Supersonics 108-98. 
     Memphis Grizzlies - Portland Trail Blazers 93-79. 
     Sacramento Kings - Indiana Pacers 91-88. 
     Denver Nuggets - Boston Celtics 111-116. 
     LA Lakers - Utah Jazz 94-92. 
     
</TEXT>
</DOC>
