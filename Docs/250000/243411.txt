<DOC>
<DOCNO> 243411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/ekonomi/eko01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçi, batık bankacı kadar sorumlu olacak 
</HEADLINE>
<TEXT>


Devlet Bakanı Şener'e sunulan yasa tasarısı, bankaları içerden denetleyecek denetim kurulu üyelerini, görevlerini yapmamaları halinde doğacak tüm zararlardan sorumlu tutuyor 

Kadife Şahin 

Birçok kez Bankacılık Düzenleme ve Denetleme Kurumu ve Bankalar Birliği TBB arasında görüş alışverişi yapılarak hazırlandığı belirtilen bankacılık yasa tasarısı taslağının, TBB'nin 47. Olağan Genel Kurulu'ndan bir gün önce bankacılara dağıtıldığı öğrenildi. 
Devlet Bakanı Abdüllatif Şener'e sunulan ve sonbaharda çıkması beklenen kredi kuruluşları yasa tasarısı taslağı, AB'ye uyum ilkeleri çerçevesinde banka, özel finans kuruluşları ve finansal holding şirketlerinin denetimlerine ilişkin kurumsal yönetim, risk sistemleri ve iç denetime geniş yer veriyor. 

Üye bağımsız olacak 
Bankacılık sisteminin denetimini yerinden ve uzaktan denetim sistemleri olarak iki kategoride değerlendiren tasarı, banka ve diğer kuruluşların iç denetimlerini kurmalarını zorunlu hale getiriyor. 
Banka, ÖFK ve finansal holding şirketleri, genel kurullarının belirleyeceği bir başkan ve en az iki üyeden oluşan tam bağımsız denetim kurulu tarafından denetlenecek. 
Tasarı, "Denetim kurulu üyeleri, yasa veya ana sözleşme ile kendilerine verilen görevleri hiç veya gereği gibi yapmamalarından doğan zararlardan dolayı kusursuz olduklarını ispat etmedikçe müteselsilen sorumludurlar" diyerek, denetçilere büyük sorumluluklar yüklüyor. Müteselsilen sorumlu tutulan denetim kurulu üyeleri, tüm zararlardan birlikte sorumlu oldukları gibi borcun tamamından her biri ayrı ayrı sorumlu olacak. Biri ödeyemezse diğeri sorumlu olacak. 

Denetçi sorumluluğu 
Taslak, denetim kurulunu, banka, ÖFK ve finansal holding şirketinin iç kontrol, risk yönetimi ve iç denetim sistemlerinin yeterliliği, muhasebe ve raporlama sistemlerinin bu yasa ve ilgili düzenlemeler çerçevesinde işleyişinden de sorumlu tutuyor. Taslakta şu ifadeler yer alıyor 
"Denetim kurulu, bağımsız denetimin yeterliliğini ve etkinliğini değerlendirir. Denetimde, ilgili kuruluşun yönetim ve denetim birimlerinden görevleri kapsamında her türlü bilgi ile görevlerinin ifasında ihtisas gerektiren konularda bedeli kuruluşca karşılanmak suretiyle dışarıdan teknik destek alabilir." 

Çelişen maddeler 
Taslakta, denetim kurulunun görevleriyle çelişebilecek maddeler de yer alıyor. Taslağın 30'uncu maddesi denetim kurulu üyelerinin denetlemekle görevli olduğu yönetim kurulu üyelerine danışmanlık görevinde bulunmasını şu şekilde düzenliyor 
"Denetim kurulu, kuruluşun faaliyetlerinin, iç düzenlemelerinin ve uygulamalarının kanunlara uygunluğunu denetler, yönetimin performansını ölçer, genel kurula raporlar ve yönetim kuruluna danışmanlık hizmeti verir." 

Denetçiler murakıp gibi olacak İç denetim zorunlu oluyor 
Yasa tasarısı, banka, özel finans kurumu ve finansal holding şirketinin faaliyet yapısı ve ölçeğini dikkate alarak kurumsal yönetim ilkelerini belirleyen organizyon yapısı içerisinde birim ve komite kurmasını zorunlu tutuyor. BDDK kurulu, komitelerde çalışacakların niteliklerini belirleme yetkisine sahip olacak. 

Üyeler tam bağımsız olacaklar 
Banka yönetim kurulunun sorumluluğunu üstleneceği iç denetim için bankalar denetim kurulu belirleyecekler. 29'uncu maddede ele alınan denetim kurulu, tümü bağımsız bir başkan ve en az iki üyeden oluşacak. 
Denetim kurulunun yapısı ve üyelerinin bağımsızlığına ilişkin esasları BDDK belirleyecek. 

En az 10 yıl deneyim şartı var 
Genel kurul tarafından seçilecek olan denetim kurulu üyeleri, hukuk, iktisat, işletmecilik, maliye, bankacılık, kamu yönetimi ve dengi dallarda veya bu alanlarla ilgili mühendislik alanlarında en az lisans düzeyinde öğrenim görmüş olacak ve bankacılık veya işletmecilik alanında en az on yıllık mesleki deneyime sahip olacaklar. 

Denetçiler başka bir görev alamayacak 
Denetim kurulu üyesi, diğer kuruluşlarda yönetim kurulu üyesi veya danışman olamayacak. Üyelerin ücretlerini genel kurul belirleyecek. 
Bu maddenin uygulamasında açıklık olmaması halinde 6762 sayılı Türk Ticaret Kanunu'nun anonim şirketler için öngörülen murakıp hükümleri uygulanacak. 

Yıllık faaliyet raporu verecek 
Denetçiler, organizasyon yapısını, görev ve sorumluluklarını, üyelerinin sahip olduğu nitelikleri, bağımsızlıklarına ilişkin konuları, kurul ve komitelerde yapılan toplantı sayısını ve üyelerin toplantılara katılımına ilişkin bilgileri yıllık faaliyet raporuyla kamuya açıklayacak. 

Tasfiyeye giden iki ayda tüm parayı ödemek zorunda Tasfiye kararları BDDK' nın izni ve denetimine tabi olan kredi kuruluşları, kalkınma ve yatırım bankaları ve finansal holding şirketleri bu izni almaları halinde Kurul iznini takiben derhal bu durumu yurt çapında dağıtımı yapılan en az iki gazetede ilan ile duyurarak mevduat sahiplerine paralarını iki ay içinde ödemek zorundalar. Daha önce Fon'a alınan bankalardan Esbank, İktisat ve Toprakbank'ın sahipleri kendileri bankalarının zor durumda olduğunu belirterek devletin el koymasını istemişlerdi. 


</TEXT>
</DOC>
