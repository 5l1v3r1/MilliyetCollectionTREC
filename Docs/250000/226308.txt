<DOC>
<DOCNO> 226308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun18.html </URL>
<DATE> 2004/03/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
The Sunday Times Uçağı patlatma planı Kaddafi'nin 
</HEADLINE>
<TEXT>

     İngiltere'de yayımlanan The Sunday Times gazetesi, Libya lideri Muammer Kaddafi'nin, Lockerbie faciasından 2 yıl sonra bir ABD uçağının İsrail üzerinde havaya uçurulması planının arkasındaki isim olduğunu öne sürdü. 
     Bazı batılı kaynaklar ile Pakistan istihbaratına dayandırdığı haberinde, Kaddafi'nin bu amaçla Filistinli bir grup teröristle anlaştığını öne süren gazete, bu kişilerden bir Pan-Am uçağını kaçırmaları ve içinde 379 yolcu ve kabin görevlilerinin bulunduğu uçağı Tel Aviv üzerinde havaya uçurmalarını istediğini iddia etti. Gazete, bu uçağın yolcularının 89'unun da Amerikalı olduğunu hatırlattı. 
     Sunday Times, Kaddafi'nin uçağın Tel Aviv üzerinde havaya uçurulmasıyla yaratılacak katliamın boyutlarının çok daha büyüyebileceğini de hesapladığını öne sürdü. 
     Planın son anda önlendiğini, Pakistan güçlerinin uçak daha Karaçi'den kalkmadan kabine bir baskın düzenlediklerini belirten The Sunday Times gazetesi, bu operasyonda 2'si Amerikalı 22 kişinin hayatını kaybettiğini hatırlattı. 100 kişinin de yaralandığı operasyon sonucunda teröristlerin tümünün ele geçirildiğini belirten gazete, bu kişilerin halen Pakistan'da hapis cezalarını çekmekte olduklarına işaret etti. 
     Gazete, teröristlerin yargılanması sırasında Kaddafi'nin olaydaki rolünün hiç gündeme gelmediğini de yazdı. 
     Gazete, bu kişilerin serbest kalmaları halinde bu kez de ABD tarafından yargılanacaklarına dikkat çekerken, ''Ancak Kaddafi'nin korkacak bir şeyi yok. Lockerbie'nin tersine, Karaçi'de ortaya çıkarılan olayda hiçbir zaman resmen suçlanmadı. Aslında Pakistanlı ve batılı istihbaratçılar olayın arkasında onun bulunduğunu biliyordu'' diye yazdı. 
     
</TEXT>
</DOC>
