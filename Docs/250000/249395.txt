<DOC>
<DOCNO> 249395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun08.html </URL>
<DATE> 2004/06/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ortaokulda kızlara etek yasağı 
</HEADLINE>
<TEXT>

     İngiltere'nin Suffolk kentindeki Kesgrave ortaokulunda kız öğrencilerin mini eteklerle okula gelmeye başlamaları üzerine, yönetim etek yasağı uygulamaya başladı. Okul yönetimi, okulun üniformasını değiştirerek, kız öğrencilerin bundan sonra okula pantolonla gelmesini kararlaştırdı. 
     Etek boylarının giderek kısalmasıyla kız öğrencilerin tümünün okula çok kısa eteklerle gelmesinin hem çirkin görüntü yarattığını hem de öğretmenler ve erkek öğrencileri zor durumda bıraktığını belirten okul müdürü, ''Yasakçı bir zihniyet sergilemeyi biz de tercih etmezdik ama başka çaremiz kalmamıştı'' dedi. 
     İngiltere'de faaliyet gösteren Fırsat Eşitliği Komisyonu adlı sivil toplum kuruluşu ise okul yönetimini cinsel ayrımcılık uygulamakla suçladı ve kız öğrencilere bu duruma karşı dava açmaları tavsiyesinde bulundu. 
     Komisyon, kız öğrencilerin kendi tercihlerini kullanmalarının önüne geçildiğini öne sürerek, okul yönetimini mahkemeye verebileceklerini bildirdi. 
     
</TEXT>
</DOC>
