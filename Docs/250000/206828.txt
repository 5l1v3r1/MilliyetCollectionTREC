<DOC>
<DOCNO> 206828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo08.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala'lı Werder Bremen Antalya'ya geliyor... 
</HEADLINE>
<TEXT>

     Galatasaray'ın eski futbolcusu Ümit Davala'nın forma giydiği Almanya 1. Lig takımlarından Werder Bremen, 12 Ocak'ta Antalya'nın Belek Beldesi'nde kampa girecek. 
     Belek'teki Limak Arcadia Golf Sport Otel'in genel müdürü Bülent Çimenli, AA muhabirine yaptığı açıklamada, Werder Bremen'in 12 Ocak'ta otele yerleşeceğini ve 10 gün süreyle çalışmalarını Belek'te sürdüreceğini bildirdi. 
     Bülent Çimenli, 28 Mart 2004'e dek sürecek, ''futbol turizmi sezonu''nda 70 futbol takımı ağırlayacaklarını belirtti. Çimenli, Belçika 1. Ligi'nden Sporting Lokeren, Hollanda 1. Ligi'nden Vitesse Arnhem, Avusturya 1. Ligi'nden Strum Graz, Çek Cumhuriyeti 1. Ligi'nden Slavia Prag ve Güney Kore'den SK Bucheon takımlarının da otellerinde konaklayacaklarını kaydetti. Bu takımların yanı sıra Avrupa'nın çeşitli ülkelerinden 1 ve 2. lig takımlarının da kamp için otellerine geleceğine değinen Çimenli, Limak Arcadia Golf Sport Otel tesislerinde, 9 Ocak'ta Trabzonspor ile Sporting Lokeren, 13 Ocak'ta da Fenerbahçe ile Vitesse Arnhem takımlarının birer hazırlık maçı yapacaklarını söyledi. 
     
</TEXT>
</DOC>
