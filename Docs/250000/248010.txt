<DOC>
<DOCNO> 248010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun07.html </URL>
<DATE> 2004/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak Başbakanı ABD, Saddam Hüseyin'i 2 hafta içinde teslim edecek 
</HEADLINE>
<TEXT>

     Irak Başbakanı İyad Allavi, ABD'nin iki hafta içinde eski Irak diktatörü Saddam Hüseyin'i yargılanmak üzere yeni Irak hükümetine teslim edeceğini söyledi. 
     El Cezire televizyonuna konuşan Allavi, ''Saddam ve diğerleri Iraklılara ve Irak hükümetine teslim edilecek'' dedi. 
     ''Teslimat iki hafta içinde yapılacak'' diyen Allavi, Saddam Hüseyin ve eski rejimin diğer yetkililerinin mahkemelerinin en kısa sürede başlayacağını kaydetti. 
     Saddam Hüseyin, aralık ayında doğum yeri Tikrit yakınlarında bir çiftlik evinde yakalanmıştı. Amerikalıların elinde olan eski Irak devlet başkanının nerede tutulduğu ise bilinmiyor. 
     ABD, Irak'ta egemen bir hükümetin kurulmasının ardından Saddam Hüseyin'i yargılanmak üzere Iraklılara teslim etmeyi kabul etmişti. 
     
</TEXT>
</DOC>
