<DOC>
<DOCNO> 206711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/yas01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem kaçınılmazsa Tahran'ı 'kaçıralım' 
</HEADLINE>
<TEXT>

   İran Ulusal Güvenlik Konseyi, aynı İstanbul gibi Tahran'ı da vurması beklenen depreme karşı toplanacak ve Tahran'ı 'taşımayı' görüşecek... 
      DIŞ HABERLER SERVİSİ 
   
   Büyük bir depremin beklendiği İran'ın başkenti Tahran'da, 'Başkenti taşıyalım' sesleri yükselmeye başladı. 
   İran İçişleri Bakanı Abdülvahid Musavi Lari'nin, 30 bin kişinin öldüğünü, 14 bin 500 kişinin yaralandığını açıkladığı Tahran'ın bin kilometre güneydoğusundaki Bem kentini harabeye çeviren depremin ardından, Tahran'ın da büyük bir deprem olasılığıyla karşı karşıya bulunması nedeniyle İran makamları, başkentin yerini değiştirmeyi düşünüyor. 
   Reformcu Hayat - ı Nov Yeni Hayat gazetesinin dünkü haberine göre, İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, Tahran kentinin önemli fay hatlarının üzerinde olması nedeniyle, UYGK'nin Cumartesi günü yapacağı toplantıda başkentin yerini değiştirme konusunun ele alınacağını söyledi. 
   
   700 bin kişi ölür 
   Aftab - ı Yezd Yezd'in Güneşi gazetesi de, İran Sağlık Bakanlığı'nın, 7 büyüklüğündeki bir depremde başkentteki hastanelerin yüzde 90'ının yıkılacağını tahmin ettiğini yazdı. 
   Başkentin taşınması fikrini ise bir öğretim üyesi ortaya attı. 
   Tahran Üniversitesi Jeofizik Enstitüsü öğretim üyesi Behram Akaşe, Bem'de olduğu gibi 6.8 büyüklüğünde bir depremin Tahran'da meydana gelmesi halinde, başkentte 700 binden fazla insanın ölümüne yol açacağını ve hükümet binalarının yıkılması nedeniyle devletin ihtiyaçlara yanıt veremez hale geleceğini söyledi. 
   Akaşe, Cumhurbaşkanı Muhammed Hatemi'ye yazdığı bir mektupta, başkentin, 16. yüzyılda Büyük Şah Abbas döneminde başkent olan İsfahan kentine taşınmasını önerdiğini kaydetti. Tahran 1788 yılında başkent olmuştu. 
   
   Türkler canla başla çalıştı    ANKARA Milliyet 
   Türkiye'nin İran'daki deprem bölgesine bugüne kadar 969 milyar 855 milyon lira tutarında gıda, ilaç ve tıbbi malzeme yardımında bulunduğu belirtildi. Türk arama - kurtarma ekipleri de enkaz altından 69 kişinin cesedini çıkardı. 
   Başbakan Yardımcısı Mehmet Ali Şahin'in yaptığı açıklamaya göre, Bem depreminden sonra İran'a altı askeri kargo uçağı ile arama - kurtarma ve acil sağlık ekiplerinin gönderildiği kaydedildi. 
   Açıklamada, 53 kişilik arama - kurtarma ekibiyle 80 kişilik sağlık ekibinin de bölgeye gittiği, sağlık ekibinin bugüne kadar 2 bin 400'ün üzerinde depremzedeyi tedavi ettiği, 19 bin depremzedeye de tetanos aşısı yaptığı belirtildi. 
   Bem'e 800 adet konteynerin demiryoluyla sevkine başlandığının da bildirildiği açıklamada, bin adet yatak, 150 adet katalitik soba ve 100 adet çocuk uyku setinin de konteynerlerle gönderildiği ifade edildi. 
   
   
</TEXT>
</DOC>
