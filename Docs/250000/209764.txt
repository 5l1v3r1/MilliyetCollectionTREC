<DOC>
<DOCNO> 209764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/eko08.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira sertifikası geliyor 
</HEADLINE>
<TEXT>

   Körfez piyasasına ihraç edilmesi düşünülen kira sertifikaları için otoyollar, barajlar kiraya verilecek 
   
   Ekonomi yönetimi, otoyol ve barajları kiraya vererek, çıkarılacak 'kira sertifikalarıyla' yurtiçi ve yurtdışından kaynak temin etmeyi planlıyor. Sertifikaların özellikle Körfez piyasasına ihracı ile ciddi bir kaynak sağlanabileceği belirtiliyor. Bu konuda Bahreynli bankacılarla ülkemizde toplantılar yapıldığı da kaydedildi. 
   
   Kamu Varlıkları Kurumu 
   Bu modelde, kamu kurum ve kuruluşlarına ait taşınmaz malların ya da bunlara ilişkin imtiyazların kiralanması yoluyla elde edilecek kira gelirlerine istinaden, "kira sertifikası" çıkarılması öngörülüyor. Kira Sertifikası İhracına ilişkin hazırlanan yasa taslağı uyarınca, kiralama işlemleri, yeni kurulacak Kamu Varlıkları Kurumu tarafından gerçekleştirilecek. 
   Modelin birinci aşamasında, ana kiralayan olan Özelleştirme İdaresi Başkanlığı, işletme hakkını, ana kiralama işlemi ile Kamu Varlıkları Kurumu'na devredecek. Genel bütçeli daireler ile katma bütçeli idarelere ve diğer kamu kurum ve kuruluşlarına tahsis edilmiş taşınmaz mallar, Kamu Varlıkları Kurumu'na bedelli ya da bedelsiz olarak devredilecek. 
   Kamu Varlıkları Kurumu, KİT'lere ait taşınmaz malları satın alma, kiralama ve satma işlevini de yürütecek. 
   
   
</TEXT>
</DOC>
