<DOC>
<DOCNO> 224487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko19.html </URL>
<DATE> 2004/03/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Renault Master'da, Mayıs ayına sipariş alınıyor... 
</HEADLINE>
<TEXT>

     Türkiye pazarına bu yıl başında sunulan yeni Renault Master'ın büyük beğeni topladığı ve Mayıs ayına sipariş alındığı bildirildi. 
     Renault Mais'ten yapılan açıklamaya göre, 2003 yılının ilk yarısında gerçekleştirilen Renault Master satış rakamlarına, Yeni Master ile bu yılın ilk iki ayı toplamında ulaşıldı. 
     Yeni Master'ın, Renault felsefesine uygun güvenli yapısı, sınıfının en kısa fren mesafesi sayesinde özellikle öğrenci servislerinde yükselen bir şekilde değişim yarattığı belirtilen açıklamada, 100 bg ve 115 bg gücündeki 2.5 dCi motorları sayesinde Yeni Master'ın, pazardaki birçok araçtan daha düşük yakıt tüketimi sunduğu kaydedildi. 
     Açıklamada, ''Sağlamlığı, konforu ve ekonomik kullanım maliyetleri sayesinde Yeni Master'ın hem panel hem de minibüs versiyonlarında Nisan ayı teslimatlarının satışları tamamlandı, Mayıs ayı teslimata yönelik satışlar başladı'' denildi. 
     Yeni Master'ın yük taşımaya yönelik panel van versiyonlarının yanı sıra yolcu taşımaya yönelik 3 farklı minibüs versiyonu bulunuyor. 
     Panel van olarak ithal edilen baz araçlar, Renault'nun üst yapı partneri Argen tarafından minibüse dönüştürülüyor. Böylece bir yandan ithal ürünler üzerinde yerli üretim ile katma değer yaratılıyor, diğer yandan ise müşterilere kaliteli ürünler sunuluyor. 
     14 yolcu kapasitesine sahip iki versiyon, şehir içi servisler, şehirlerarası hatlı minibüsler ve turizm taşımacılığına yönelik taleplere cevap veriyor. 18 yolcu kapasitesine sahip okul otobüsü versiyonu ise okul servis taşımacılığının hizmetinde. 
     
</TEXT>
</DOC>
