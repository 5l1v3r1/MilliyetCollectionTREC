<DOC>
<DOCNO> 217134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun29.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, "Güvenlik Duvarı"nı görüşüyor... 
</HEADLINE>
<TEXT>

     İsrail, BM Uluslararası Adalet Divanı'nda yasal olup olmadığı bugün görüşülmeye başlanan ''güvenlik duvarı'' inşaatına ilişkin oturumların ''taraflı'' olduğunu ve ''Filistin terörizmi''nin hesaba katılmadığını bildirdi. 
     Oturumları boykot eden İsrail hükümetinin yazılı açıklamasında, oturumda Filistin tarafının ifadelerine tepki gösterilerek, ''Bu açıklamalar, mahkemede ele alınan sorunun taraflı bir nitelik taşıdığına dair birçok ülkenin kaygılarını doğrulamaktadır. Bu oturumda, teröristlerin kendisi değil, İsrail'in terörizme karşı aldığı önlemler dava edilmektedir. Bu yargılama usulü sadece Filistinlilerin yaşam kaliteleri üzerine yoğunlaşmaktadır, İsraillilerin yaşama haklarına değil'' denildi. 
     Hollanda'nın Lahey kentindeki BM Uluslararası Adalet Divanı, İsrail'in inşa etmeye başladığı ''güvenlik duvarı''nın yasal olup olmadığını görüşmeye başlamıştı. 
     Lahey'de Barış Sarayı'ndaki oturumda ilk olarak söz alan Filistin'in BM temsilcisi Nasır El Kidva, 15 yargıçtan oluşan divan heyetine, İsrail'in inşa etmeye başladığı duvarı tamamladığı takdirde, Batı Şeria'nın yalnızca yarısının Filistinlilere kalacağını belirtmişti. 
     ''Duvar, güvenlikle ilgili değil. Bu işgali sağlamlaştırmak ve Filistin topraklarının büyük bölümünün ilhak edilmesiyle ilgili'' diyen El Kidva, ''Bu duvar, tamamlandığı takdirde, Filistin halkını, Batı Şeria'nın yarısında tecrit edilmiş ve duvarlarla çevrilmiş bir halde bırakacağını'' belirtmişti. 
     
</TEXT>
</DOC>
