<DOC>
<DOCNO> 205250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko12.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvetin belgesi'ne 'Mahkeme parası yetmedi' savunması 
</HEADLINE>
<TEXT>

   TESLİME TOSUN, ALİ KÖSE Antalya DHA 
   
   Uzan Grubu'nun, Kepez Elektrik ile ilgili bazı bilirkişilere, Kemal Uzan'ın onayıyla para verdiği belgelendi. 
   Antalya Barosu'na kayıtlı Kepez'in Müşaviri Gürol Göl, 14 Haziran 2002'de Antalya Nöbetçi Asliye Hukuk Hakimliği'ne başvurarak Kepez'in mal varlıkları ve imtiyaz sözleşmesinin şerefiye değerinin piyasa rayiç değerinin tespitini istedi. Göl, daha sonra şirketin Başkanı Kemal Uzan'a çektiği faksta, 'Olumlu ilişki kurulan bir mahkeme yargıcı' bulunarak, önerilen isimlerden oluşan, şirket lehine rapor hazırlayacak bir bilirkişi heyetinin oluşturulduğu vurgulandı. Yazıda, "Heyette görev alan kişilere mahkemece takdir edilen meblağ kadar ek bir ödemenin haricen ödenmesinin uygun olacağı düşünülmekte" denildi. Uzan, Hüseyin Gürbüz'e 1 milyar, Engiz'e 300 milyon, Ali Açıkbaş'a 300 milyon, Ayşe Kirik'e 300 milyon lira verilmesi için avukata 'uygundur' notu ile faks çekti. Kepez'deki incelemede, bilirkişi heyetine ödenen paraların banka dekontları ele geçirildi. 
   İşte rüşvetin belgesi' başlığıyla bir gazeteye yansıyan haberde adı geçen bilirkişilerden inşaat mühendisi A. Kutlu Engiz, "1.5 ayda rapor hazırlandı ve mahkemenin verdiği para yeterli değildi. Bütün işlemler resmi yazışmalarla yapıldı. O tarihte ne kadar para aldığımızı hatırlamıyorum ama talepleri elektrik mühendisi Hüseyin Gürbüz yaptı" dedi. Engiz'in aynı zamanda Kepez'e iş yapan bir şirketin de ortağı olduğu ortaya çıktı. Heyette yer alan Mali Müşavir Ayşe Kirik ise "Bana rüşvet ile ilgili ne bir teklif geldi, ne de bundan haberim oldu" dedi. Avukat Göl ise konuyu hatırlamadığını söyledi. 
   
   
</TEXT>
</DOC>
