<DOC>
<DOCNO> 205291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo05.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BECKHAM BOMBASI 
</HEADLINE>
<TEXT>

   Manchester United'ın simge ismi, Real Madrid'e yaptığı transfer ile yılın en çarpıcı gelişmesine imza koydu. Zidane da, 3. kez Yılın Futbolcusu tacını giydi 
      
   Futbolda yılın en flaş olayı David Beckham'ın, Manchester United'dan Real Madrid'e transferi oldu. Artık iyice endüstrileşen futbolun "son model" yıldızı Beckham, tam 35 milyon Euro karşılığında Eflatun - Beyazlı kulübün "yıldızlar mangasına" katıldı. Yine Real Madrid'in "süper" Fransız'ı Zinedine Zidane, üçüncü kez "Yılın Futbolcusu" ödülüne layık görüldü. 
   Şampiyonlar Ligi'nde İngiltere'nin Manchester kentindeki finalde, iki İtalyan takımından AC Milan, FC Juventus'u penaltılarla 3 - 2 yenerek 6. kez mutlu sona ulaştı. UEFA Kupası'nı, İspanya'nın Sevilla kentindeki finalde, İskoç Celtic'i uzatmada 3 - 2 yenen Portekiz'in Porto takımı aldı. Avrupa Süper Kupası'nı ise Portekiz'in Porto takımını 1 - 0 yenen İtalya'nın AC Milan takımı 4. kez kazandı. İtalya'nın Caserta kentindeki 3. Avrupa Salon Futbolu Şampiyonası'nda şampiyonluğu, finalde Ukrayna'yı 1 - 0 yenen İtalya, ilk kez kazandı. 
   
   Fransa şampiyon 
   Fransa'daki 6. FIFA Konfederasyon Kupası'nda başkent Paris'teki finalde Kamerun'u uzatmada 1 - 0 yenen ev sahibi Fransa ikinci kez üst üste kupayı müzesine götürdü. ABD ve Meksika'daki 7. Kuzey ve Orta Amerika Futbol Şampiyonası'nda, finalde Brezilya'yı 1 - 0 yenen Meksika, 4. kez şampiyonluğu aldı. Bayanlar Futbol Dünya Kupası'nda, finalde uzatmada İsveç'i 2-1 yenen Almanya ilk kez şampiyonluğa ulaştı. Japonya'nın Yokohama kentindeki 42. Kıtalararası Kulüpler Dünya Şampiyonluğu maçında Arjantin'in Boca Juniors takımı, İtalyan AC Milan'ı penaltılarla 4 - 2 yenerek kupayı kaldırdı. 
   
   BİSİKLET 
   ULUSLARARASI 90. Fransa Bisiklet Turu'nda ABD'li Lance Armstrong, 5. kez üst üste birinci olarak, tarihte bu başarıya ulaşan 2. pedal oldu. Almanya'nın Stuttgart kentindeki Dünya Bisiklet Pist Şampiyonası'nda Rusya, 4 altın ve 2 bronz madalyayla birinciliği kazandı. 
   
   HALTER 
   İTALYA'NIN Pavia kentindeki 6. Dünya Üniversiteler Halter Şampiyonası'nda Çin Halk Cumhuriyeti, 26 altın ve 4 gümüş madalyayla şampiyonaya damgasını vurdu. Kanada'nın Vancouver kentindeki Dünya 73. Erkekler ve 16. Bayanlar Büyükler Halter Şampiyonası'nda Çin Halk Cumhuriyeti 15 altın, 2'şer de gümüş ve bronz madalyayla 558 puan toplayarak birinciliği elde etti. 
   
   OKÇULUK 
   ABD'nin New York kentindeki 42. Dünya Okçuluk Şampiyonası'nda ABD ve Güney Kore, 3'er altın, 2'şer gümüş ve 1'er bronz madalyayla en başarılı ülkeler oldular. 
   
   YELKEN 
   İSPANYA'nın Cadiz kentindeki Dünya Yelken Şampiyonası'nda İngiltere, 2'şer altın ve bronzun yanı sıra 1 gümüş madalyayla en başarılı ülke oldu. 
   
   CİMNASTİK 
   ABD'NİN Anaheim kentindeki 37. Dünya Artistik Cimnastik Şampiyonası'nda ev sahibi ABD, 5 altın ve 2 gümüş, Çin Halk Cumhuriyeti de 5 altının yanı sıra 1'er de gümüş ve bronz madalya elde etti. Macaristan'ın başkenti Budapeşte'deki 26. Dünya Ritmik Cimnastik Şampiyonası'nda Rusya, 6 altın, 2 gümüş ve 3 bronz madalyayla birinciliği aldı. 
   
   SUTOPU 
   SUTOPUNDA ABD'nin New York kentindeki 2. Dünya Erkekler Süper Ligi'nde şampiyonluğu, finalde İtalya'yı 13 - 8 yenen Macaristan kazanırken, evsahibi ABD de Sırbistan Karadağ'ı 12 - 9 yenerek üçüncülüğü elde etti. 
   
   OLİMPİYAT 
   ULUSLARARASI Olimpiyat Komitesi IOC , 2010 yılında düzenlenecek 21. Kış Olimpiyat Oyunları'na, Kanada'nın Vancouver kentinin evsahipliği yapmasını kararlaştırdı. 
   
   BASKETBOL 
   Spurs, NBA'yi süpürdü 
   Dünya'nın en çok ilgi çeken liginde geçen sezona damgasını San Antonio vurdu 
   İsveç'teki 2003 Avrupa Şampiyonası'nda zirveye Litvanya çıktı. Litvanya, finalde İspanya'yı 93 - 84 devirerek 3. kez mutlu sona ulaştı. İtalya da Fransa'yı 69 - 67 yenerek üçüncü oldu. Dünya ve Avrupa Şampiyonu Sırbistan Karadağ ise yarı finali göremeden elendi. 
   NBA'de, 57. sezonunda şampiyonluğu, final serisinde New Jersey Nets'e 4-2'lik üstünlük sağlayan San Antonio Spurs, ikinci kez kazanırken, Tim Duncan da yine ikinci kez MVP En Değerli Oyuncu seçildi. Geleneksel Doğu-Batı karmaları All Star maçında ise Batı, Doğu'yu iki uzatma sonunda 155-145 yenerek 20. galibiyetini aldı. Maçta Kevin Garnett da MVP seçildi. 
   Yunanistan'daki 29. Avrupa Bayanlar Basketbol Şampiyonası'nda, finalde Çek Cumhuriyeti'ni 59 - 56 yenen Rusya, 22. kez şampiyonluğu kazandı. Erkekler Avrupa Ligi'nde şampiyonluğu, İspanya'nın Barcelona kentindeki finalde, İtalyan Benetton'u 76 - 65 yenen İspanyol Barcelona ilk kez kazanırken, Ergin Ataman'ın çalıştırdığı İtalyan Montepaschi Siena da Rus CSKA Moskova'yı 79 - 78 yenerek üçüncülüğü aldı. 
   Basketbolda bu sezon ilk kez düzenlenen ULEB Kupası'nda şampiyonluğu, finalde Sloven KRKA Novo Mesto'ya 90 - 78 ve 78 - 76'lık skorlarla üstünlük sağlayan İspanyol ekibi Pamesa Valencia aldı. 37. Avrupa Erkekler Şampiyonlar Kupası'nda şampiyonluğu, Yunanistan'ın Selanik kentindeki finalde, Yunan Aris Selanik, Polonya'nın Prokom Trefl Sopot takımını 84 - 83 yenerek kazanırken, Bayanlar Avrupa Ligi'nde şampiyonluğu, Fransız US Valenciennes Olympic'i 82 - 80 yenen Rus Ekaterinburg ilk kez elde etti. 
   
   VOLEYBOL 
   Filede samba ve dama 
   Erkeklerde Brezilya, bayanlarda Çin rakipsiz olduklarını kanıtladılar. Polonya'nın şampiyon olduğu Avrupa Bayanlar Şampiyonası'nda Türkiye ikinciliği elde etti 
   Japonya'daki 10. Erkekler Voleybol Dünya Kupası'nda şampiyonluğu, 11 galibiyetle ve 22 puanla yenilgisiz Dünya Şampiyonu Brezilya kazanırken, Avrupa Şampiyonu İtalya, 20 puan ve averajla ikinciliği, Olimpiyat Şampiyonu Sırbistan Karadağ da yine 20 puan ve averajla üçüncülüğü aldı. 23. Avrupa Erkekler Voleybol Şampiyonası'nda, finalde Fransa'yı 3 - 2 yenen İtalya, 5. kez şampiyonluğu kazanırken, Rusya da Sırbistan - Karadağ'ı 3 - 1'le geçerek üçüncülüğü aldı. 
   Japonya'daki 9. Bayanlar Voleybol Dünya Kupası'nda Çin Halk Cumhuriyeti, 11 galibiyet ve 22 puanla yenilgisiz şampiyonluğu, Brezilya, 21 puanla ikinciliği, ABD de 19 puanla üçüncülüğü kazandı. Ankara ve Antalya'daki 23. Avrupa Bayanlar Voleybol Şampiyonası'nda Türkiye, tarihsel bir başarıya imza atarak 5 galibiyet, 2 yenilgiyle ve finalde Polonya'ya 3 - 0 yenilerek tarihinde ilk kez ikinciliği kazandı. Polonya, ilk kez şampiyonluğu elde ederken, üçüncülüğü ise Hollanda'yı 3 - 2 yenen Almanya aldı. 
   
   Belgorod bir numara 
   Erkekler Avrupa Şampiyonlar Ligi'nde şampiyonluğu, İtalya'nın Milano kentindeki finalde İtalyan Kerakoll Modena'yı 3 - 0 yenen Rus Lokomotiv Belgorod kazandı. Erkekler Top Teams Kupası'nda şampiyonluğu, finalde Ukrayna'nın Lokomotiv Harkov takımını 3 - 1 yenen Hollanda'nın Piet Zoomers Apeldoorn elde etti. Avrupa Konfederasyon Kupası'nda ise finalde iki İtalyan takımından Sisley Treviso, Lube Banca Macerata'yı 3 - 0 yenerek şampiyonluğa ulaştı. 
   
   BUZ PATENİ 
   ABD'nin başkenti Washington'daki 93. Dünya Artistik Buz Pateni Şampiyonası'nda Rusya, 1'er altın ve bronzun yanısıra 3 de gümüş madalya kazanarak en başarılı ülke olurken, bayanlarda ABD'li Michelle Kwan, 5. kez Dünya Şampiyonu oldu. İsveç'in Malmö kentindeki Avrupa Artistik Buz Pateni Şampiyonası'nda Rusya, 4 altın, 1 gümüş ve 2 bronz madalya kazanarak en başarılı ülke olurken, bayanlarda Rus Irina Slutskaya, 5. Avrupa şampiyonluğunu kazandı. 
   
   YÜZME 
   İSPANYA'NIN Barcelona kentindeki 10. Dünya Büyükler Yüzme - Atlama - Sutopu ve Senkronize Yüzme Şampiyonası'nda ABD, 12 altın, 13 gümüş ve 6 bronz madalyayla birinci, Rusya, 10 altın, 5 gümüş ve 6 bronz madalyayla ikinci ve Avustralya da 8 altın, 12 gümüş ve 6 bronz madalyayla üçüncü oldu. İstanbul'daki Avrupa Kupası Senkronize Yüzme Yarışmaları'nda Rusya, 2'şer altın ve gümüş, Fransa da 1'er altın ve bronz madalyayla en başarılı ülkeler oldu. 
   
   BOKS 
   PROFESYONEL boksta dünya ağır sıklet şampiyonluğu unvan maçında İngiliz Lennox Lewis, Ukraynalı Vitaly Klitschko'yu altıncı raundda nakavtla yenerek WBC ve IBO unvanlarını korudu. Tayland'ın başkenti Bangkok'daki 12. Dünya Büyükler Boks Şampiyonası'nda Rusya, 3'er altın ve gümüş madalyayla birinciliği, Küba da 3 altın, 1'er gümüş ve bronz madalyayla da ikinciliği elde etti. 
   
   FORMULA 1 
   OTOMOBİL sporlarında 54. Formula 1 Grand Prix Dünya Şampiyonluğu'nu, Alman sürücü Michael Schumacher Ferrari , 93 puanla ve 6. kez kazanırken, Finli Kimi Raikkonen, 91 puanla 2.liği, Kolombiyalı Juan Pablo Montoya da 82 puanla 3.lüğü aldı. Markalarda ise birincilik, 158 puanla 13. kez Ferrari'ye gitti. 
   
   KÜREK 
   İTALYA'NIN Milano kentindeki 27. Dünya Büyükler Kürek Şampiyonası'nda Almanya, 4'er altın ve gümüşün yanı sıra 7 de bronz madalya kazanarak birinciliği elde etti. 
   
   TEKVANDO 
   ALMANYA'nın Garmish Partenkirchen kentindeki Dünya 16. Erkekler ve 9. Bayanlar Tekvando Şampiyonası'nda Güney Kore, 8 altın ve 2 bronz madalyayla birinciliği aldı. 
   
   BİLARDO 
   İSPANYA'nın Valladolid kentindeki 59. Dünya 3 Bant Bilardo Şampiyonası'nda Semih Saygıner, finalde Yunanlı rakibini yenerek şampiyonluğu kazandı. 
   
   KAYAK 
   27. Dünya Alp Disiplini Kayak Şampiyonası'nda Avusturya, 3 altın, 5 gümüş ve 1 bronz ile birinciliği, Hırvatistan, 3 altınla ikinciliği, ABD de 2'şer altın, gümüş ve bronz madalyayla üçüncülüğü aldı. 27. Dünya Kuzey Disiplini Kayak Şampiyonası'nda Norveç, 5 altın, 4 gümüş ve 7 bronz madalyayla birinciliği, Almanya da 3 altın ve 5 gümüş madalyayla ikinciliği aldı. Kayakta 37. Dünya Kupası'nda bu sezonun şampiyonluklarını, alp disiplini bayanlarda 1570 puanla Hırvat Janica Kosteliç, erkeklerde 1333 puanla Avusturyalı Stephan Eberharter, kuzey disiplini bayanlarda Norveçli Bente Skari, erkeklerde de İsveçli Mathias Fredriksson elde etti. 
   
   MOTOR SPORLARI 
   25. Uluslararası Paris - Dakar Rallisi'nde birincilikleri, otomobilde Japon Hiroshi Masouka, Mitsubishi, motosiklette de Fransız Richard Sainct, KTM marka araçlarıyla kazandılar. Dünya Ralli Şampiyonası'nda Subaru marka otomobiliyle Norveçli Peter Solberg, 72 puanla şampiyonluğu kazandı, markalar birincisi de 160 puanla Citroen oldu. 
   
   MASA TENİSİ 
   FRANSA'NIN başkenti Paris'teki 47. Dünya Masa Tenisi Şampiyonası'nda Çin Halk Cumhuriyeti, 4'er altın ve gümüşün yanı sıra 6 bronz madalya kazandı. Avusturya da 66 yıl aradan sonra ilk altın madalyasını aldı. 24. Avrupa Masa Tenisi Şampiyonası'nda Belarus, 3 altın ve 1 gümüş, Romanya da 2'şer altın ve bronz madalyayla ilk iki sırayı paylaştılar. 
   
   BUZ HOKEYİ 
   FİNLANDİYA'DAKİ 68. Dünya Erkekler Buz Hokeyi Şampiyonası'nda, finalde İsveç'i 3 - 2 yenen Kanada, üçüncü kez şampiyon, Çek Cumhuriyeti'ni 4 - 2 yenen Slovakya da üçüncü oldu. 
   
   TENİS 
   SEZONUN ilk Grand Slam mücadelesi olan 91. Avustralya Açık Tenis Turnuvası'nda şampiyonlukları, tek erkeklerde ABD'li Andre Agassi 4., tek bayanlarda da ABD'li Serena Williams, ilk kez kazandı. 102. Fransa Roland Garros Açık Tenis Turnuvası'nda tek erkeklerde İspanyol Juan Carlos Ferrero, tek bayanlarda da Belçikalı Justine Henin - Hardenne ilk kez birincilik kürsüsüne çıktılar. Sezonun 3. ve en önemli Grand Slam mücadelesi olan 117. Wimbledon Tenis Turnuvası'nda ise kupayı tek erkeklerde İsviçreli Roger Federer ilk, tek bayanlarda da ABD'li Serena Williams, ikinci kez üst üste kazandı. Son Grand Slam 123. ABD Açık Tenis Turnuvası'nda da tek bayanlarda Belçikalı Justine Henin - Hardenne, tek erkeklerde de ABD'li Andy Roddick ilk kez kazandı. 92. Davis Kupası'nda şampiyonluğu, Avustralya'nın Melbourne kentindeki finalde, İspanya'yı 3 - 1 yenen Avustralya, 28. kez kazandı. 
   
   HENTBOL 
   PORTEKİZ'DEKİ 18. Dünya Erkekler Hentbol Şampiyonası'nda, finalde Almanya'yı 34 - 31 yenen Hırvatistan ilk kez şampiyon oldu. Hırvatistan'daki 16. Dünya Bayanlar Hentbol Şampiyonası'nda, finalde Macaristan'ı uzatmada 32 - 29 yenen Fransa, ilk kez şampiyonluğu kazandı. Erkekler Avrupa kupalarında şampiyonlukları, Şampiyonlar Ligi'nde Fransız Montpellier, İspanyol Portland San Antonio'ya 19 - 27 ve 31 - 19, EHF Kupası'nda İspanyol Barcelona, Rus Lukoil Dinamo Astrahan'a 35 - 23 ve 33 - 26, Kupa Galipleri Kupası'nda İspanyol Ciudad Real, İsveçli Redbergslids'e 33 - 27 ve 24 - 24, Çalenç Kupası'nda da Danimarkalı Skjern Handball, Yunan Filippos Verias'a 27 - 30 ve 35 - 25'lik skorlarla üstünlük sağlayarak kazandılar. Bayanlar Avrupa kupalarında şampiyonlukları, Şampiyonlar Ligi'nde Sloven Krim, EHF Kupası'nda Danimarkalı Slagelse, Çalenç Kupası'nda Alman Borussia Dortmund, Kupa Galipleri'nde de Fransız Besancon kazandı. 
   
   
   
</TEXT>
</DOC>
