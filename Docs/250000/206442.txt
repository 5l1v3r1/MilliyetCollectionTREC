<DOC>
<DOCNO> 206442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/dunya/adun.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunu, kendisini devirene verdi 
</HEADLINE>
<TEXT>

   Gürcistan'da tekrar edilen devlet başkanlığı seçimlerini, seçmenin ezici desteğini alan Mihail Saakaşvili kazandı. Eski devlet başkanı Eduard Şevardnadze bile tercihini kendisini deviren Saakaşvili'den yana kullandı 
      CENK BAŞLAMIŞ Moskova 

   
   Gürcistan'da dün tekrar edilen devlet başkanlığı seçimlerini Ulusal Birlik Hareketi lideri Mihail Saakaşvili kazandı. Sandık çıkış anketlerine göre, 1 milyon 769 bin kayıtlı seçmenden yaklaşık 1 milyon 200 bininin sandık başına gittiği seçimlerde Saakaşvili oyların yüzde 85.6'sını aldı. 36 yaşındaki Saakaşvili, ilk sonuçların öğrenilmesinden sonra gazetecilere yaptığı açıklamada "Bu sizin zaferiniz. Seçimi ben kazanmadım. Siz, halkım, seçimi siz kazandınız" dedi. 
   Gürcistan'ın eski Devlet Başkanı Eduard Şevardnadze, oyunu, kendisini deviren "kadife devrimin" lideri Mihail Saakaşvili'ye verdi. 
   Muhalefetin 2 Kasım'da düzenlenen seçimlere hile karıştığı gerekçesiyle başlattığı halk isyanı sonucunda Eduard Şevardnadze 22 Kasım'da iktidarı bırakmak zorunda kalmış ve yeni yönetim ilk iş olarak Şevardnadze'nin galip ilan edildiği 2 Kasım seçimini iptal etmişti. 
   Herkesin Saakaşvili'nin zaferinden emin olması nedeniyle Gürcistan'da seçim öncesi anket bile düzenlenmedi. Uzmanlar, seçmenlerin Saakaşvili'nin yanı sıra seçime katılan beş adayın "adlarını bile sayamadığına" dikkat çektiler. 
   
   Mişa yetenekli 
   Dün oy kullandıktan sonra gazetecilerin "Oyunuzu Saakaşvili'ye mi verdiniz " sorusunu gülümseyerek yanıtlayan Şevardnadze, "Seçimimi doğru tahmin ettiniz" dedi. Mihail Saakaşvili'den samimi bir biçimde "Mişa" diye söz eden Şevardnadze, "Mişa'nın iyi özellikleri var. İnsanlarla konuşma yeteneği var. Genç, enerji dolu, iyi eğitimli. Eğer çalışırsa, istekli olursa, her şey iyi olacak" dedi. 
   22 Kasım'da Saakaşvili, binlerce muhalifle birlikte parlamentoyu basınca, kürsüde konuşan Şevardnadze korumaları tarafından apar topar uzaklaştırılmış, kürsüye çıkan Saakaşvili, "Kadife devrim gerçekleşti" demişti. 
   
   
   
   
</TEXT>
</DOC>
