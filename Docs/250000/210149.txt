<DOC>
<DOCNO> 210149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko22.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Çıktığımız yol bana umut veriyor 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Enflasyonda olsun faizde olsun, pozitif başka alanlarda çıktığımız yol bana umut veriyor'' dedi. 
     Sakıp Sabancı, dünya, Türkiye ekonomisi ve Sabancı Holding'in 2003 yılını değerlendirmek ve 2004 yılından beklentilerini açıklamak üzere düzenlenen toplantıda yaptığı konuşmada, yıllardan beri koalisyonlara mahkum olunduğunu, istikrarsızlık, güvensizlik ve onun getirdiği problemler bulunduğunu, bunun neticesinde de asıl yükü dar gelirlilerin çektiğini söyledi. 
     Sabancı, ''Şükürler olsun koalisyonlardan terhis olduk ve güçlü bir hükümet meydana getirdik. Bu hükümetin önünde yılların yığdığı problemler var. Bu problemlerin sabır içinde çözüleceğini kabul etmemiz lazım'' diye konuştu. 
     Bazı işlerin yapılmasında hükümetlerden, diğer mercilerden, muhalefetten, bürokratlardan beklentileri olduğunu dile getiren Sabancı, özellikle muhalefetin yapıcı, güçlü ve kendini hissettiren olmasına ihtiyaç bulunduğunu kaydetti. 
     Komşu ülkelerle ilişkilerin iyileştirilmesinin pozitif etkisine dikkat çeken Sabancı, Türkiye'nin genç ve çok iyi eğitilmiş nüfusunun önemli bir potansiyel olduğunu vurguladı. 
     
     SEÇİM UYARISI 

     Sakıp Sabancı, fukaralığın kader kabul edildiğini de ifade ederek, ''Enflasyondan bıkmıştık, tiksinmiştik. Enflasyonu indireceğiz vaatleri dolu doluydu. Bir adım attık'' diye konuştu. 
     ''Faizi indireceğiz'' vaatlerinin yıllarca kendilerini uyuttuğunu belirten Sabancı, konuşmasını şöyle sürdürdü 
     ''Faiz karşılaştırmalarında yüzde 100, yüzde 300, yüzde 1.000 gibi rakamlar konuşuldu. Bütün dünya şaştı, şimdi faizde aşağı doğru bir iniş olmuştur. Enflasyonda olsun, faizde olsun pozitif başka alanlarda çıktığımız yol bana umut veriyor. Bazı işler de vardır ki daha hızlı olmalıydık.'' Yapılacak yerel seçimlere işaret eden Sabancı, ''Seçimler denince eski alışkanlığımızı biliyorsunuz, zig zaglar... Ekonomik kurallar bir yana, oy hesabı... Bundan ne faturalar ödedik Bugün böyle bir yol gözükmüyor. Buna rağmen yine de diyorum ki aman dikkatli gelin, önümüzde seçim var. Yine olayı zig zag ettirmemeliyiz. Yüzde 1 de olsa yapmamalıyız'' şeklinde konuştu. 
     
     ''ÇİN KOCAMAN BİR VAK'A'' 

     Sabancı dengelerin tamam olması gerektiğini, girdiler ve maliyetlerin eşit durumda olması halinde şans bulunduğunu, böylelikle dünyanın her pazarındaki ihracatın daha da geliştirilebileceğini kaydetti. 
     Çin'in kocaman bir vak'a olduğunu ifade eden Sabancı, ''Fabrikalarımız üretim araçlarımız tehdit altında. Bu kocaman meseleye karşı daha duyarlı, daha hassas olmamız gerektiğine inanıyorum'' dedi. 
     Sakıp Sabancı, 2003 yılında yatırımlarına devam ettiklerini, mevcut fabrikaların kalitesini daha ileri götürmek, know how'larını daha da geliştirmek istediklerini söyledi. 
     Şirketlerin muhakkak kazanması gerektiğini, böylece yatırımlarını büyütebileceklerini ifade eden Sabancı, ''İşsizler ordusu var, iş yok demek bu kadar kolay konuşulacak bir şey değil. Bu kocaman bir problem'' diye konuştu. 
     
     BÜTÜN FABRİKALARDA GENİŞLETME YATIRIMI 

     Türkiye'ye yabancı sermaye gelmesi gerektiğini, Türkiye'nin boyu ve posuna uygun diğer ülkelerle karşılaştırıldığında yabancı sermaye çekmede en fukara ülke olduğunu belirten Sabancı, ''Bundan kurtulmamız gerekiyor. Çünkü bizi öz kaynaklarımızı ne kadar akıllı kullansak da bize istediğimiz kadar istihdam yaratamaz'' dedi. 
     2004 yılı için mevcut bütün fabrikalarında tevsii yatırımları için yolda olduklarını belirten Sakıp Sabancı, şunları kaydetti 
     ''Bu 500 milyon Euro'dur. Ama özelleştirmeler hariç. Özelleştirme fırsatları geldiği zaman bunun üzerine eklenecektir. Hükümette özelleştirmelerde daha dinamik bir yola gitmek için istek var. Bazı problemler, bazı işlerde tecrübeler TEKEL olayında yaşanıyor.'' Türkiye'nin geleceğine yürekten inandığını ifade eden Sabancı, ''Yola devam. Hangi koşul varsa da yola devam, yatırıma devam'' dedi. 
     
     SORULAR 

     Sabancı, basın toplantısının ardından gazetecilerin sorularını yanıtlarken, seçimlerde ekonomik kurallara dikkat edilmesi gerektiğini ifade ederek, şunları söyledi 
     ''Seçimler gündeme gelince ne komediler... Bunun tepesinde ekonomik kurallar denize atılmış, oy hesabı sadece ve sadece bu istikamette onun için faturalar, faturalar verilmiş. Artık ders almamız lazım. Ekonomi önemlidir, oy hesabı yapılırken kurban vermeyelim.''. 
     Asgari ücrete yönelik bir soru üzerine Sabancı, gönlünün çalışanların daha iyi yaşama ulaşmalarından yana olduğunu belirterek, şöyle dedi 
     ''Güçlü, alma gücü olan işçilerim olsun istiyorum, eğer benim işçilerim otomobil de alıyor, ev de alabiliyorsa mutlu bir hayal, onu yakalayacağız. Vergilerle, düzenlemelerle beraber asgari ücretin daha aşağıya değil, daha yukarı gitmesi gerekir. Yalnız çalışanlarımızın asgari ücreti mi Hayır. Herkesi, memurlarımızı, emeklilerimizi de düşünelim.'' 
     
     TOPLAM YATIRIM MİKTARI 1 MİLYAR DOLAR 

     Sabancı Holding CEO'su Celal Metin de Sabancı Topluluğu'nun bu yıl özelleştirmelerle birlikte toplam yatırım miktarının 1 milyar dolar olacağını bildirdi. 
     Metin, 500 milyon Euro'luk yatırımın mevcut işlerdeki yatırımları kapsadığını, yeni alanların bu rakamın dışında kaldığını ve bütün grupların yatırımları bulunduğunu ifade ederek, ''Yatırım yapmayan yerim yok'' dedi. 
     Lastik sektöründe ciddi yapılanma, çimento ve kimyada ise büyüme olduğunu anlatan Metin, enerji sektörüne değinirken, Çanakkale'de rüzgar enerjisiyle ilgili bir yatırım düşündüklerini söyledi. 
     Doğalgazda pek çok ihaleye çıkılacağını hatırlatan Metin, ''Enerjide olan bir insanın doğalgazı düşünmemesini, doğalgazın gerek şehirlerde, gerekse Çukurova'ya dağıtımında Sabancı'nın olmamasını bekleyemeyiz'' dedi. 
     Metin, bankacılık ve sigortacılıkta ciddi büyüme olacağını belirterek, şunları kaydetti 
     ''Enerji ve kimya büyüme platformlarıdır. Burada şu anda açıklayamayacağım büyük rakamlı yatırımlar var. Bunların bir kısmı yeni tesis, bir kısmı başka bir tesisin satın alınmasıdır. 
     Gıda grubunda 1 milyar dolara giderken bu sene hem yeni tesis ilavesi var, hem de 5 ana grup içerisinde ciddi miktarda yeni ürün çıkaracağız. Gıdada ciddi büyüyeceğiz. Gıdada 5 ayrı şirketin alınması söz konusu, piyasadan. Bunların bir kısmı mevcut olduğumuz, bir kısmı olmadığımız alanlarda.'' 
     
     MARSA SURİYE'DE YAĞ FABRİKASI KURACAK 

     Metin, Marsa'nın, Irak, Ürdün, Suriye ve Cezayir'de birinci marka haline geldiğini belirterek, ''Yeni bir adım atıldı ve Marsa, Suriye'de 70 bin tonluk bir yağ fabrikası kurmak üzere müracaat etti'' dedi. 
     Metin, Irak'ta ne yapacaklarına da baktıklarını söyledi. Ekiplerinin Irak'ta olduğunu ancak konuşabilecek insan bulamadığını belirten Metin, Irak ofisinin açıldığına işaret ederek, ''Bağdat'ta değiliz. Şu anda Kuzey Irak bölgesindeyiz. Orada 8 kişi çalışıyor'' dedi. 
     Türkiye'de kaybolmuş markalar olduğunu belirten Metin, ''Sabancı Grubu, markalara yatırım yapmaya devam edecek. Grup, kaybolmuş değerlere yatırım yapmalı, bu tatları tekrar hatırlatmalı. Bu konuda kesin kararlıyız'' dedi. 
     Carrefour'da 2 tane hipermarketin söz konusu olduğunu bildiren Metin, yeni ürünlere ilişkin bir soru üzerine, ''Sabancı'nın yoğurdu çok uzak değil ama süt ve su daha yakın'' dedi. 
     
     ÖZELLEŞTİRME 

     Özelleştirmelerin dahil edilmesiyle toplam yatırım miktarının 1 milyar dolar olacağını belirten Celal Metin, Türk Telekom ve Milli Piyango özelleştirmesinde kesin kararlı olduklarını söyledi. 
     Türk Telekom'da protokolün hazır olduğunu bildiren Metin, bir yabancı ortak üzerinde çalıştıklarını, ihaleye 3'lü gireceklerini, Koç Holding ve Sabancı'nın eşit bazda olacağını duyurdu. 
     Milli Piyango'da ne yapılacağı anlaşılmayan bir yapının şu anda söz konusu olduğunu ifade eden Metin, ''İhaleye tek mi girmeyi düşünüyorsunuz '' sorusu üzerine, ''Şu anda tek girmeyi düşünmüyorum ama kiminle olduğunu bana bir ay daha izin verin açıklayacağım. Önce yerlilere bakarız. Türk sermaye gruplarının paylaşmasını doğru buluyorum'' diye konuştu. 
     Sabancı'nın TEKEL'in özelleştirilmesi gündeme gelirse pasif durmasının beklenemeyeceğini ifade eden Metin, TÜPRAŞ'a ilişkin bir soru üzerine de, şunları kaydetti 
     ''Pazartesi sabahına kadar dünyanın vaktini ve zamanını harcadık. Biz endüstriyel yatırımları ağır olan bir grubuz. Bazı şeyleri doğru yapıyoruz. Danonesa'dan çıktık, bizim hisse senetlerimiz yukarıya çıktı. Onlar kendi yollarına gidecek, biz kendi yollarımıza gideceğiz. TÜPRAŞ'a diğer taraftaki gelişmelerden dolayı girmedik.'' Celal Metin, eleman açısından 40 bin kişiye ulaşacaklarını ve bu yıl için bin 200 civarında yeni istihdam olacağını bildirdi. 
     Sabancı Telekom'un son derece akıllı bir platform olduğunu vurgulayan Metin, ürün gamı ve markaları hazır olan şirketin gerilmiş bir yay gibi beklediğini söyledi. 
     Koç Grubu ile başka konularda da ortaklığa gidebileceklerini belirten Metin, ''Üzerinde çalışıyoruz. Yaratıcılığın sonu yok'' dedi. 
     
     ÖZLENEN BÜYÜME ROTASINA GİRİLDİ 

     Bu arada, Sakıp Sabancı, Sabancı Holding'in hazırladığı Habersa Bülteni'nde yer alan yazısında, Türkiye'nin 3 Kasım seçimleri sonrasında özlenilen büyüme ve gelişme rotasına girdiğinin görüldüğünü bildirdi. 
     Gazete formatında hazırlanan bültende, sanayide kapasite kullanma oranlarının tavana vurduğunu, ilave kapasite yaratma mecburiyetinin ortaya çıktığını, işadamının yatırım yapma, tüketicinin para harcama konularında morallerinin gün geçtikçe yükseldiğini kaydeden Sabancı, ''Türkiye'nin gündeminde Avrupa Birliği'ne üyelik gibi dev bir proje var. Maalesef kontrolü yüzde 100 elimizde değil. Ancak hükümetin ve bizlerin verdiği yoğun uğraş ve AB'nin son günlerde değişen ve yumuşayan yaklaşımı bize umut veriyor'' dedi. 
     Bültende, Avrupa Birliği ile ilişkilerde en kritik yılın 2004 olacağına işaret edilerek, ''AB üyeliği hedefi, Türkiye için çok geniş uzlaşmanın olduğu bir hedeftir. Buna rağmen, eğer 2004 sonunda, AB müzakerelere başlama kararı almaz ve AB'ye üyelik süreci kesintiye uğrarsa, Türkiye politik ve ekonomik açıdan önemli bir çıpayı kaybetme güçlüğüyle karşı karşıya gelecektir'' denildi. 
     

     
</TEXT>
</DOC>
