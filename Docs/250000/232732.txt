<DOC>
<DOCNO> 232732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun20.html </URL>
<DATE> 2004/04/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Müslüman lider MI5 lideriyle görüşünce... 
</HEADLINE>
<TEXT>

     İngiltere'de Müslüman cemaat liderlerinden İkbal Sacranie'nin, MI5 başkanı Elizabeth Manningham-Buller ile görüştüğünün ortaya çıkması tartışmalara yol açtı. 
     Buller-Sacranie görüşmesinin geçen ay MI5'ın Thames nehri kenarında bulunan dev binasında yapıldığı ve ikilinin terörizmle mücadele konusunda ortak adımlar üzerinde durdukları açıklandı. 
     İslam Konseyi Genel Sekreteri Sacranie, görüşme sırasında 11 Eylül saldırılarından sonra İngiltere'de sebep gösterilmeksizin tutuklanan 700'e yakın Müslüman'ın durumlarını konuştuklarını belirtirken, bu açıklama aralarında El Muhacirin'in de bulunduğu bazı grupları tatmin etmeye yetmedi. 
     Söz konusu gruplar, İslam konseyini Müslümanlara ihanet etmekle suçlarken, bu tür bir davranışın bir İslam ülkesinde idamla cezalandırılabilecek bir suç olduğunu hatırlattılar. 
     Toplantıya yakın çevrelerse Sacranie-Buller görüşmesinin İslamla-devlet arasındaki bulutları dağıtmaya yönelik olduğunu ve son derece olumlu sonuçlar doğurduğu görüşünü savunuyor. 
     Söz konusu çevreler, gizli servisin İslam'ı anlamaya ve yakından tanımaya çalıştığını, toplantının da bu amaçla yapıldığını ileri sürüyorlar. Buller'ın da bu çerçevede toplantı sırasında Sacranie'ye bazı Müslüman gruplar üzerinde yoğunlaştırılan izleme ve dinleme çabalarının, sıradan Müslümanları hedeflemeye yönelik olmadığı yolunda garantiler verdiği de belirtiliyor. 
     Geçen ay İkbal Sacranie İngiltere'deki en büyük Müslüman örgüt olan İslam Konseyi'nin başkanı olarak ülkedeki bütün imamlara birer mektup göndermiş ve terörist faaliyetler konusunda uyanık olup, vatandaşı oldukları İngiliz devletini bu tür faaliyetler konusunda bilgilendirmeye çağırmıştı. 
     
</TEXT>
</DOC>
