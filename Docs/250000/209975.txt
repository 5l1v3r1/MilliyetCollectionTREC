<DOC>
<DOCNO> 209975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur25.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağış alarmı... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , İstanbul'da yarın geceden itibaren beklenen soğuk havayla birlikte karla karışık yağmur ve kar yağışı nedeniyle ''B Planı''nı uygulamaya koyacağını bildirdi. 
     Büyükşehir Belediyesi'nden yapılan açıklamada, AKOM Meteoroloji Birimi ve Meteoroloji Genel Müdürlüğü'nün tahminlerine göre, İstanbul'un çarşamba gecesinden itibaren şiddetli yağışın etkisi altına gireceği belirtildi. 
     Soğuk havayla birlikte gelecek karla karışık yağmur ve kar yağışı nedeniyle olağanüstü kış koşullarının geçerli olduğu durumlarda Yüksek Yoğunluk Alarmı'nın B Planı uygulanacağı belirtilen açıklamada, ayrıca İstanbul Büyükşehir Belediyesi bünyesinde bir ''Kriz Masası'' kurulacağı bildirildi. 
     Açıklamada, plan kapsamında İSKİ, İtfaiye, Fen İşleri Daire Başkanlığı ile Park ve Bahçeler Müdürlüğü'nün 550 iş makinesi ve 5 bin personelle Ulaşım Daire Başkanlığı'nın önceden belirlediği hassas bölgelerde 3 vardiya halinde çalışacağı, ilçe belediyeleri ile yapılacak çalışmaların da Kriz Masası koordinasyonunda yürütüleceği kaydedildi. 
     Perşembe günü hava sıcaklıklarının 12-14 derece azalacağı ve metrekareye 30-35 kilogram yağış düşmesinin beklendiği belirtilen açıklamada, gece ise saatteki hızı karada 90, denizde ise 110 kilometreye çıkacak fırtına nedeniyle kar yağışının tipiye dönüşeceği, kuvvetli don ve buzlanma oluşacağı bildirildi. 
     Açıklamada, su baskınlarına karşı belediye birimlerinin alarma geçirildiği, kurban satış yerlerindeki çadırların fırtınadan etkilenmemesi için mal sahiplerinin uyarıldığı ifade edildi. 
     
     KAR GELİYOR 

     İstanbul Meteoroloji Bölge Müdürü Mustafa Yıldırım, iki gün sonra Türkiye genelinde kuvvetli fırtına ve etkili yağışların beklendiğini ifade ederek, İstanbul'da Perşembe ve Cuma günleri kar yağışı görüleceğini söyledi. 
     Yıldırım, AA muhabirine yaptığı açıklamada, bu akşam saatlerinde batı kıyılarında başlayacak yağışların Çarşamba günü yurdun büyük bölümünde etkili olacağını bildirdi. 
     Hava sıcaklıklarının 22 Ocak Perşembe gününden itibaren Marmara Bölgesi'nden başlamak üzere tüm yurtta 8-10 derece azalacağına işaret eden Yıldırım, soğuk havanın hafta sonuna kadar süreceğini kaydetti. 
     Yıldırım, rüzgarın kuzeybatı bölgelerinde poyrazdan, güney ve doğu bölgelerinde lodostan fırtına şeklinde eseceğini dile getirerek, ''Perşembe günü lodos ve poyraz fırtınasıyla birlikte özellikle Marmara, Ege, Batı Karadeniz, İç Anadolu'nun kuzeybatısı ve Akdeniz'de etkili yağış ve fırtınaya karşı dikkatli olmaları konusunda vatandaşları uyarıyoruz'' diye konuştu. 
     İSTANBUL'DA KAR 
     İstanbul'da bu akşam saatlerinde başlayacak yağmurun yarın da süreceğini belirten Yıldırım, ''İstanbul'da Perşembe günü kuvvetli poyraz fırtınasıyla birlikte karla karışık yağmur ve kar yağışı görülecek. Kar yağışı Cuma günü de devam edecek'' dedi. 
     Mustafa Yıldırım, İstanbul'da da sıcaklıkların 8-10 derece azalacağını ve soğuk havanın hafta sonuna kadar etkili olacağını dile getirerek, vatandaşların don ve buzlanmaya karşı da dikkatli olmaları gerektiğini kaydetti. 
     Hava sıcaklığının bugün 13 derece olduğunu belirten Yıldırım, İstanbul'da en düşük ve en yüksek hava sıcaklıklarının yarın 11-13 derece, perşembe günü 3-5 derece ve Cuma günü de eksi 3-1 derece olmasının beklendiğini bildirdi. 
     
     BAYRAM'DA HAVA BULUTLU 

     Kurban Bayramı'nda İstanbul'da havanın nasıl olacağı yönündeki tahminlere yer verilen açıklamada, mevcut görüntülere göre, arefe günü karla karışık yağmurlu, bayram süresince de çoğunlukla bulutlu ve aralıklarla yağışlı bir hava beklendiği bildirildi. Bayram boyunca hava sıcaklığının ise mevsim normalleri civarında seyretmesinin tahmin edildiği kaydedildi. 

     
</TEXT>
</DOC>
