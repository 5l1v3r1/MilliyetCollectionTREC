<DOC>
<DOCNO> 217632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/gureli.html </URL>
<DATE> 2004/02/25/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kayseri modeli 
</HEADLINE>
<TEXT>

   
   Siyasette model, eğitimde model, ekonomide model, şehircilikte model... Bir model modasıdır gırla gidiyor. Biz de bu model modasına uyarak Kayseri'deki modellerden söz edelim. 
   Esas modeli, Basın Yayın Genel Müdürlüğü'nün semineri nedeniyle gittiğimiz Kayseri'de Büyükşehir Belediye Başkanı Mehmet Özhaseki'den dinledik. Başkan, Kayseri'nin "Kendi kendine yetebilen, kendini kuran bir şehir olduğunu, 700 kadar fabrikasıyla, bir milyar dolara yakın ihracatıyla ve yaptığı her işte kendi alın terini ortaya koyan, iç dinamiklerini harekete geçirmesini bilen" bir kent özelliğini taşıdığını söylüyor "Birçok şehir gibi, 'devlet nerede, o yapsın, biz de istifade edelim, o fabrika kursun, biz orada çalışalım ve o versin biz yiyelim' mantığı asla yok" diyor. 
   Belediye Başkanı, "Övünmek gibi olmasın, ama biz Kayseriliyiz" tekerlemesini anımsatırcasına, hiç borçları olmadığını vurguluyor. Başkan'ın bir de yaygın medyanın köşe yazarlarına sitemi var Kayseri'den "taşra" diye söz edilmesinden yakınıyor, "Keşke Ankara'nın doğusunda onlarca Kayseri olsa" diyor. 
   Kendi gücüyle zenginlik üreten bu ekonomik modelin yanı sıra kendi kendine dayanışan bir de sosyal modeli var. Kayseri Büyükşehir Belediyesi Huzurevi Müdürü M. Ali Karcıoğlu'nun verdiği bilgiye göre, kentte belediyelere bağlı 11 vakıf, dernek ve özel kuruluşa ait 10 aşevinde her gün 7.725 aileye sıcak yemek, 20.882 ekmek dağıtılıyor, öteki aşevleriyle birlikte bu sayı 10 bin aileye ve 35 bin kişiye ulaşıyor. 
   Çin özdeyişi "Yoksula balık vermek yerine, ona balık tutmasını öğretiniz" der. Kayserililer hem yarattıkları iş alanlarıyla hemşerilerine balık tutmasını öğretiyorlar, hem de balık tutamayanlara balık veriyorlar. 
   Kayseri kent olarak da çağdaş bir görünüme sahip. 1950 - 1957'de iki dönem belediye başkanlığı yapan merhum Osman Kavuncu Almanya'dan uzmanlar getirterek şehir planını yaptırmış. Halefi merhum Mehmet Çalık da 1963 -1973 arasında aynı planı uygulamış, sonrakiler de aynı yoldan giderek, çarpık yapılaşmaya olanak vermemişler ve geniş caddeleriyle eli yüzü düzgün ferah bir kent olarak Kayseri bugünlere gelmiş. Kavuncu ile Çalık kambur oldukları için, bugün halk arasında "İki kambur Kayseri'nin imar kamburunu yok etti" diye anılıyor. 
   
   Bir şiir    Dizelerimiz İnsancıl dergisinin şubat sayısından, Mevlüt Kırnapçı'nın şiirinden 
   "canını acıtır bilirim gülmeler bir taze yaprak düşer suya akşamlar çabuk iner sevişmelere tanık bir kahkahadır gözyaşı" 
   
      
   
   
</TEXT>
</DOC>
