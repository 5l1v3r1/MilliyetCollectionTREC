<DOC>
<DOCNO> 206664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/ekonomi/eko05.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şaşırtıcı olan düşmesi değil 30 yıl enflasyonla yaşamak' 
</HEADLINE>
<TEXT>

   Serdengeçti Son 28 yılın en düşük enflasyonunun yakalanmasında artan güvenin, istikrarın ve olumlu beklentilerin önemli etkisi oldu 
      EKONOMİ SERVİSİ 
   
   Merkez Bankası Başkanı Süreyya Serdengeçti, enflasyonun son 28 yılın en düşük seviyesine gerilemesinin sevindirici olduğunu belirterek, "Şaşırtıcı olan enflasyonun düşmesi değil, Türkiye'nin 30 yıl enflasyonla yaşamasıdır" dedi. 
   NTV'ye konuşan Serdengeçti, 2004 yılı para politikası konusunda değerlendirmelerde bulundu. Enflasyondaki düşüşte kurun mutlaka olumlu etkisi olduğunu belirten Serdengeçti, TL'nin geçmişte de değer kazandığı dönemler olduğunu, ama enflasyonun hiçbir zaman bu seviyelere inmediğini belirtti. Serdengeçti, "Enflasyonun düşmesinde, artan güvenin, olumlu bekleyişlerin, piyasalarda sağlanan istikrarın rolü var. Geçmişte bunların hepsini bir arada görmedik" dedi. 
   Kurun, iç ve dış gelişmelere bağlı hareket ettiğini, aşırı oynaklık halinde müdahale edebileceklerini anlatan Serdengeçti, "Kur istikrarı hepimizin istediği şey, ama bu suni müdahalelerle olmaz" değerlendirmesinde bulundu. Türkiye'de geçmişin bazı alışkanlıkları ve saplantıları olduğunu belirten Serdengeçti, dalgalı kur rejiminde olunduğu gerçeğinin göz ardı edilmemesi gerektiğini vurguladı. 
   Türkiye gibi ülkelerde enflasyon üzerinde netice almak için kullanılan bir takım çapalar olduğunu bildiren Serdengeçti, şöyle dedi 
   "Bunlardan bir tanesi döviz kuru çapası, ama bu çöktü, buna da güven kalmadı. Geriye bir tek enflasyon hedeflemesi kalıyor. Açık enflasyon hedeflemesi yapabilmek için ön koşulların yerine getirilmesi lazım." 
   
   'İstihdam artacak' 
   Serdengeçti, CNN Türk'e yaptığı açıklamada ise ekonomik program sonucunda özel sektörde ciddi bir verimlilik artışının yaşandığını belirterek, "Bunun anlamı şudur Sonuçta istihdam artmaya başlayacak. Bunu 2004'te görebiliriz" dedi. 
   
   
</TEXT>
</DOC>
