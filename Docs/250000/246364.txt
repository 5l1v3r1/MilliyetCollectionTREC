<DOC>
<DOCNO> 246364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/guncel/axgun02.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişman olup utandılar 
</HEADLINE>
<TEXT>


İlköğretim okulunun inşaatının erken bitmesini havaya ateş ederek kutlayan 4 kişiden 3'ü yakalandı. Sanıklar, "Yaptığımız davranıştan utanç duyuyoruz" dedi 

ŞENOL ÇAKIR Samsun DHA 

Çarşamba Alibeyli köyünde yapılan ilköğretim okulunun kaba inşaatının bitişini havaya ateş ederek kutlayan 4 kişiden 3'ü yakalandı. Eski Muhtar Mehmet Semizoğlu, pişman olduklarını belirterek, "Yaptığımızdan utanç duyuyoruz" dedi. 
Dört katlı binanın kaba inşaatının altı ayda tamamlanması nedeniyle düzenlenen kutlama yemeğinde silahlarını çekerek havaya ateş edenlerden Semizoğlu, Okul Yaptırma ve Yaşatma Derneği yöneticilerinden Mehmet Yön ile Yılmaz Tural gözaltına alındı. Diğer zanlı Murat Sezgin'in de arandığı kaydedildi. Zanlılar, olay yerinde çok sayıda gerçek mermi bulunmasına rağmen, jandarmaya kurusıkı tabanca teslim etti. Hakkında "mesk n mahalde silahla ateş etmek" suçundan işlem yapılan Semizoğlu, havaya ateş ederek sevinçlerine leke düşürdüklerini söyledi. 

'Deliden de deliyiz' 
Semizoğlu, "Aslında hiçbir şey başaramamışız. Böyle bir şeye kalkışıyorsun, ondan sonra da havaya kurusıkı atıyorsun. Çok pişmanız. Deli olsa pişman olur. Deliden de deliyiz demek ki. Heyecandan, sevinçten ne yaptığımızı bilemedik. Hani bir atasözü vardı 'sonradan görmeler' denirdi. Şimdi onun gibi olduk" diye konuştu. 

750 milyon lira ceza 
Yaptıklarının yanlış olduğunu söyleyen Yön de "Böyle olmasını istemezdik. Karadeniz Bölgesi'ni söylememize gerek yok. Silah atmak yapısında var" şeklinde konuştu. 
Savcılığın soruşturmayı sürdürdüğünü belirten Çarşamba Kaymakamı Nurettin Yücel, "Zanlılara gürültü kirliliği yaptıkları için de 750'şer milyon lira para cezası verilecek" dedi. 


</TEXT>
</DOC>
