<DOC>
<DOCNO> 220935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun19.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zimbabve'de el konulan ABD uçağı... Ordu alarma geçirildi .. 
</HEADLINE>
<TEXT>

     Zimbabve'de, içinde askeri malzeme ve şüpheli 64 kişi bulunan nakliye uçağına önceki akşam el koyulmasının ardından, ordunun alarm durumuna geçirildiği bildirildi. 
     Hükümet yetkilisi, ''Bu işin aslını öğrenmek için tüm güvenlik organlarını harekete geçirdik'' dedi. 
     Yetkili, Pazar günü uçağa el koyulmasının ardından ordunun derhal en yüksek düzeyde alarm durumuna geçirildiğini söyledi. 
     Zimbabveli yetkililer, uçağın ABD'de kayıtlı olduğunu söylemişlerdi. 
     ABD, uçağın Amerikan hükümetiyle bağlantısı olduğuna dair bir belirti olmadığını bildirmişti. 
     Kuyruğunda N4610 yazılı Boeing 727-100 tipi uçak, merkezi Kansas, Ottowa'da olan Dodson Havacılık Şirketi'ne kayıtlı çıkmıştı. Dodson'dan bir yetkili ise bir hafta önce uçağı Logo adlı bir Afrika şirketine sattıklarını söylemişti. 
     Zimbabve Devlet Başkanı Robert Mugabe, daha önce birçok kez ABD ve İngiltere'yi kendisini devirmeye çalışmakla suçlamıştı. 
     Bu arada, Güney Afrika sivil havacılık kurumunun sözcüsü, uçağın G. Afrika'dan yasalara aykırı şekilde havalandığını söyledi. 
     Sözcü, AFP muhabirinin sorusu üzerine, ''Uçağın Pretoria'nın kuzeyindeki Wonderboom Havaalanı'ndan kalktığını belirledik. Oysa orası uluslararası havaalanı değil. Uluslararası niteliği olmayan havaalanından kalkarak ülkeyi terketmek yasal değil'' dedi. 
     Sözcü, uçakla ilgili soruşturmanın sürdüğünü de belirtti. 
     
</TEXT>
</DOC>
