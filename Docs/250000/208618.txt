<DOC>
<DOCNO> 208618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko49.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te Hazine'nin borçlanma maliyeti yüzde 28'e indi... 
</HEADLINE>
<TEXT>

     Hazine 2003'de, 145,3 katrilyon lira iç ve 16,4 katrilyon lira dış olmak üzere toplam 161,6 katrilyon lira nakit borç servisi gerçekleştirdi. 
     Hazine Müsteşarlığı, 2003 yılı finansman gerçekleşmeleri ve 2004 yılı finansman programını açıkladı. 
     Açıklamaya göre, genel seçimler sonrasında siyasi istikrarın sağlanması ve ekonomik programın uygulanmasında gösterilen kararlılık sonucunda, 2003 yılında borç yönetiminde kayda değer olumlu sonuçlar elde edildi. Irak savaşının yarattığı belirsizliğin kısa sürede ortadan kalkmasıyla birlikte bu olumlu sonuçlar, özellikle yılın ikinci yarısında, çok daha belirgin hale geldi. 
     Yılın başlarında yüzde 58-60 seviyelerinde olan Hazine iç borçlanma maliyeti, yıl sonu itibariyle yüzde 28 civarına inerken, aynı dönemde borçlanma vadesi 9,5 aydan 16 aya çıktı. 
     Geçen yıl 145,3 katrilyon lira iç ve 16,4 katrilyon lira dış olmak üzere toplam 161,6 katrilyon lira nakit borç servisi gerçekleştirildi. 
     2003 yılı borç servisi ve borçlanma rakamlarına, 14,9 katrilyon lira tutarındaki Çalışanların Tasarruflarını Teşvik Hesabına ÇTTH ihraç edilmiş olan Devlet İç Borçlanma Senetleri'nin işlemiş faizleri ile birlikte erken itfası ve karşılığında yeni Devlet İç Borçlanma Senedi ihracının dahil olduğu belirtildi. 
     
     İÇ BORÇ SERVİSİ 
     İç borç servisi 97,4 katrilyon lirası anapara ve 47,8 katrilyon lirası faiz, dış borç servisi ise 10,6 katrilyon lira anapara ve 5,8 katrilyon lira faiz ödemelerinden oluştu. 
     2003 yılında 47,8 katrilyon lira nakit bazlı iç borç faiz ödemesinin yanı sıra nakit çıkışı gerektirmeyen ancak gider olarak muhasebeleştirilen 4,9 katrilyon lira tutarında faiz ödemesi yapıldı. 
     Bu ödemeler, kamu bankalarının nakit dışı senet stokunun yeniden yapılandırılması, piyasa yapıcılığı uygulaması çerçevesinde ihale sonrası yapılan değişim işlemleri ve değişim ihalelerinden kaynaklandı. 
     Bu gelişmeler sonucunda yılın başında bütçede toplam 65,5 katrilyon lira olarak öngörülen iç ve dış borç faiz giderleri, 58,6 katrilyon lira olarak gerçekleşti. Böylece 6,9 katrilyon liralık ödenek tasarrufu sağlanırken, bütçe açığı aynı tutarda azaltıldı. 
     
     FAİZ DIŞI FAZLA 
     Geçen yıl nakit bazda 17 katrilyon lira faiz dışı fazla elde edildi. 
     Daha önceki dönemlerde çeşitli kamu kurumlarınca ödenmesi gereken ancak Hazine tarafından üstlenilen dış kaynaklı krediler karşılığında yapılan tahsilatlar, 2003 yılında önemli ölçüde arttı ve bu çerçevede 1 katrilyon lira kaynak sağlandı. 
     İç ve dış şoklara karşı sürdürülmekte olan rezerv taşıma politikası çerçevesinde Hazine kasa banka bakiyesi 2003'de 1,6 katrilyon lira artırıldı. 
     Yukarıda özetlenen borçlanma dışı kaynaklar sonrasında, rezerv artışını ve 161,6 katrilyon lira tutarındaki borç servisini karşılamak üzere 145,2 katrilyon lira borçlanma yapıldı. 
     Toplam borçlanmanın 10,4 katrilyon lirası dış borçlanma, 134,8 katrilyon lirası ise iç borçlanma yoluyla gerçekleştirildi. 
     Uluslararası sermaye piyasalarından tahvil ihracı yoluyla borçlanma yılın başında 4,5 milyar dolar olarak öngörülürken, ancak uygun piyasa koşulları dikkate alınarak bu tutar 5,3 milyar dolar olarak gerçekleştirildi. 
     Ayrıca, Uluslararası Para Fonu'ndan IMF uygulanmakta olan program çerçevesinde 1,7 milyar dolar tutarında kredi kullanılırken, Dünya Bankası'ndan ise program amaçlı kredi kullanımı olmadı. 
     İç piyasalardan 145,3 katrilyon lira ödemeye karşılık 134,8 katrilyon lira borçlanma yapılması sonucunda iç borç çevirme oranı yüzde 92,8 olarak gerçekleşti. 
     
</TEXT>
</DOC>
