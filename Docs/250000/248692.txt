<DOC>
<DOCNO> 248692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko14.html </URL>
<DATE> 2004/06/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Migros büyümesini sürdürüyor... 
</HEADLINE>
<TEXT>

     Yurt içi ve yurt dışında büyümesini sürdüren Migros, Don bölgesinde Rostov'da yarın açacağı Ramstore ile Rusya'nın güneyinde de hizmet vermeye başlayacak. 
     Migros'dan yapılan açıklamaya göre, şirketin ilk 3 ayda UFRS'ye göre konsolide net satışları 490 trilyon liraya ulaştı. Şirketin yurt içinde enflasyondan arındırılmış reel satış artışı yüzde 18 oldu. 
     Migros, geçen yılın ilk çeyreğine göre yurt içi ve yurt dışında net satış alanında toplam yüzde 8,6 büyüme sağladı. Şirketin kombine yatırım harcamaları da 31 trilyon lira olarak gerçekleşti. 
     Şirketin ilk 3 ayda konsolide operasyonel karı 11,2 trilyon liraya, net karı ise 14,4 trilyon liraya ulaştı. 
     2003 sonunda yurt içinde yılda 130 milyon müşteriye hizmet veren Migros, 1. çeyrekte ortalama geçen yılın aynı dönemine göre toplam müşteri oranını yüzde 12 artırdı. Bu yıl Migros'larda yine aynı dönemde sepet büyüklüğü geçen yılın aynı dönemine göre yüzde 40 artarak 14 dolara çıktı. 
     
     ''YABANCI YATIRIMCILARIN İLGİ ODAĞI OLDU'' 
     Migros Genel Müdürü Ömer Bozer, yaptığı yazılı açıklamada, şirketin yurt içi ve yurt dışında somut göstergelerle büyüdüğünü, yurt içi ve yurt dışı verimli operasyonları ve satış artışı ile yabancı yatırımcıların ilgi odağı olduğunu belirtti. 
     Bozer, Migros'un, Türk perakende sektörünün en verimli firması olduğunu, yıllar bazında tutarlı ve programlı büyüme göstererek, 50. yılını yurt içinde 1,9 katrilyon lira, yurt dışında ise 500 milyon dolar ciro ile kapatmayı planladığını kaydetti. 
     2004 yılında bugüne kadar Rusya'da 2 Ramstore, yurt içinde 15 mağaza açan Migros'un, bu yıl stratejik bölgelerde yeni Migros ve Ramstore'lar açacağını bildiren Bozer, Trabzon'da açılacak Migros için çalışmaların devam ettiğini bildirdi. 
     Bozer, açıklamasına şöyle devam etti 
     ''Migros bu yıl yurt içinde 38 yeni mağaza, yurtdışında da 21 Ramstore olmak üzere 59 mağaza açmayı planlıyor. Bugün itibariyle Migros ve Şok olarak yurt içinde toplam 451 mağazası bulunan Migros'un, Rostov açılışı ile Kazakistan, Azerbaycan, Rusya ve Bulgaristan'da 4 ülkede 37 Ramstore'u olacak. 
     Migros, yurt dışında Makedonya'ya da yatırım kararı aldı, yakında 5. ülkede de hizmet vermeye başlaması planlanıyor.'' 
     
     RUSYA'DA STRATEJİK BÜYÜME HIZLA DEVAM EDİYOR 
     Ömer Bozer, kendisine sürekli yeni hedefler çizen ve atılım içinde olan Migros'un, Ramstore'larla Rusya'da stratejik büyümesine hızla devam ettiğini belirterek, 2004 programında Enka ile birlikte yer alan 127 milyon dolarlık yatırımla da, bu ülkede 8 yılda yapılan yatırımların toplamının 410 milyon dolara ulaşmış olacağını bildirdi. 
     Ramstore'ların Moskova ile en batıya, Sibirya ile en doğuya, Don bölgesinde yarın açılacak Rostov'la da en güneye ulaştığını vurgulayan Bozer, şunları kaydetti 
     ''Yurt içinde ve yurt dışında stratejik hedeflerde büyüyen Migros, Don bölgesinde Rostov'da yarın açacağı Ramstore ile şimdi de Rusya'nın güneyini fethediyor. Migros, Don bölgesinden sonra yıl sonunda St. Petersburg ile de en kuzeye ulaşarak Rusya'da 4 yönde hızla büyümesini sürdürecek. Rusya'da Ramstore'lar yılda yaklaşık 35 milyon müşterinin uğrak noktası ve en önemli ticaret ve alışveriş merkezi oldu. Rus tüketicilerin günlük yaşamının bir parçası olan Ramstore'lar, kaliteli ve cazip fiyatlı Türk mallarına ciddi bir dış satım potansiyeli ve çarpıcı fırsatlar yaratmaktadır.'' Bozer, Rostov'daki açılışla Rusya'daki Ramstore sayısının 28'e çıkacağını ve yıl sonuna kadar açılacak 14 mağazayla Ramstore'ların Rusya'da 42'ye ulaşmasının hedeflendiğini açıkladı. 
     Ömer Bozer'in verdiği bilgiye göre, 6 bin 500 metrekare kapalı alana sahip Ramstore Rostov hipermarket, Türk ve dünya pazarlarından derlenen 30 bin ürünü Don bölgesi halkının beğenisine sunacak. 
     
</TEXT>
</DOC>
