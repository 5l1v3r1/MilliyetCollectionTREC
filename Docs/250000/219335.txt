<DOC>
<DOCNO> 219335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/dunya/adun.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE ZARKAVİ 
</HEADLINE>
<TEXT>

   Bağdat ve kutsal kent Kerbela'da yüz binlerce Şii'nin toplandığı türbelere karşı düzenlenen bombalı saldırılarda 182 ölü var. Bir numaralı şüpheli, El Kaide'nin İstanbul'daki saldırılarının beyni Zarkavi 
      DIŞ HABERLER SERVİSİ 

   
   İstanbul'daki terör saldırılarının arkasındaki isim olarak belirtilen Lübnanlı terörist Ebu Musa Zarkavi'nin talimatları doğrultusunda harekete geçen El Kaide, Şiilerin kutsal Muharrem ayı mateminde Irak'ı kan gölüne çevirdi. Başkent Bağdat ve Kerbela'da eşzamanlı olarak düzenlenen saldırılarda 112'si Kerbela'da, 70'i de Bağdat'ta olmak üzere toplam 182 kişi öldü, 556 kişi de yaralandı. 
   ABD askeri yetkililerinin geçen ay yaptığı açıklamaya göre, başına 10 milyon dolar ödül konan Zarkavi, ele geçirilen bilgisayar disketleri ile bir mektubunda, Irak'ta iç savaş çıkarılması için Şiilere saldırılmasını istemişti. Zarkavi, mektubunda, "Şiilere karşı yapılacak saldırılar Irak'ta iç savaş çıkarır. Şiilere yönelik intihar saldırıları düzenleyeceğiz" demişti. 
   
   ABD'li general açıkladı 
   Irak'taki Amerikan ordusunun operasyonlarından sorumlu General Mark Kimmitt, Zarkavi'nin kanlı saldırıların baş süphelisi olduğunu açıkladı. Amerikan CNN Televizyonu'na konuşan Irak Geçici Yönetim Konseyi üyesi Muvaffak El Rubeyi de, saldırıların El Kaide tarafından düzenlenmiş olabileceğini söyledi. 
   El Kaide, Şiilerin Saddam yasaklarından kurtularak 35 yıl aradan sonra özgürce yaptığı ilk Muharrem ayı matemini 10. gününde kana buladı. Şii nüfusunun yoğun olduğu Kerbela ile Bağdat'ta meydana gelen eşzamanlı patlamalarda koalisyon yönetimi yetkilileri ve Şii din adamlarına göre, 182 kişi öldü, 556 kişi de yaralandı. Ölen ve yaralananlar arasında 91 kadar İranlı olduğu belirtildi. Amerikan askeri kaynakları, saldırılarda 4 intihar komandosunun görev aldığını, ayrıca havan topu ve roket kullanıldığını söylediler. 
   
   Amaç mezhep kavgası 
   2 milyon Şiinin toplandığı Kerbela dün matemden hemen önce İmam Hüseyin'in gömülü olduğu türbe ile Abbas Türbesi civarında art arda meydana gelen 5 patlamayla sarsıldı. Aynı dakikalarda başkent Bağdat'ın kuzeyinde İmam Musa El Kazım türbesi yakınlarında 4 patlama oldu. Her iki kentteki ölü sayısının hastanede ölen yaralıların bilançoya eklenmesiyle daha da artabileceği belirtildi. Saddam'ın devrilmesinden bu yana Irak'taki en kanlı eylem olarak nitelenen ve İmam Hüseyin ve arkadaşlarının katledilişinin yıldönümünde yapılan saldırıların Irak'taki mezhepler arasındaki gerilimi artırmasından endişe ediliyor. 
   
   3 günlük yas ilan edildi 
   Irak Geçici Yönetim Konseyi, saldırıların, ülkede mezhep çatışması yaratmak isteyen teröristlerin işi olabileceğini, bu tür eylemlerle Irak'ın bölünmek istendiğini belirterek, 3 günlük yas ilan etti. 
   
      Pakistan'da da Şii katliamı 45 ölü    PAKİSTAN'IN Ketta kentinde Muharrem ayının 10. günü nedeniyle Şiilerin yaptığı yürüyüşe düzenlenen silahlı saldırıda 45 kişi öldü, 156 kişi de yaralandı. Yürüyüş konvoyu, kent merkezinden geçerken, çevredeki binalardan birinin balkonuna mevzilenen ve muhtemelen Sünni mezhebine mensup aşırı dinci militanlar el bombaları ve makineli tüfeklerle ateş açtılar. Militanlar, ateşe karşılık veren Şiiler tarafından kuşatılınca içlerinden iki tanesi kendisini havaya uçurdu. Saldırının ardından Şiiler kentte 50'den fazla dükk nı yaktı. Yetkililer, düzeni tesis etmek için askeri birlikleri bölgeye sevk etmek ve sokağa çıkma yasağı ilan etmek zorunda kaldılar. 
   Pakistan'da son yıllarda Sünni - Şii çatışmalarında yüzlerce kişi öldü. Geçen yıl temmuz ayında Ketta'daki bir Şii camiine düzenlenen intihar saldırısında da 50'den fazla kişi ölmüştü. 
   
   
   
</TEXT>
</DOC>
