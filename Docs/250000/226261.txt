<DOC>
<DOCNO> 226261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/yguven.html </URL>
<DATE> 2004/03/28/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Altın üçgen 
</HEADLINE>
<TEXT>

   
   İnönü Stadı'nı "matem evi" atmosferinden kurtarıp Kartal'a "karnaval" yaşatan gecenin sebeplerini sıralamaya başlarsak en başa "futbolcu psikolojisi" oturur ki, bu konuda çok laf edilebilir 
   Acaba haftalardır "yarı yatalak" ağlaşan Beşiktaşlı futbolcuları motive eden Başkan Serdar Bilgili'den yedikleri zılgıt mıdır Şayet "kadife eldivenli" tehditle oynuyorlarsa, gelecek haftalarda onları motive edebilmek hayli zor olacaktır. 
   Her neyse, dünkü Beşiktaş'ı takım yapan unsurların birincisi hırsları, istekleri, hatta oyunun başında biraz da sertliğe kaçan kazanma arzularıysa ikincisi de Lucescu'nun ilk onbire çizdiği "altın üçgen"di. Beşiktaş forvetindeki bu altın üçgenin köşeleri Ahmed Hassan, Pancu ve Tümer'di. 
   Sağ kulvarı Tayfur kaptanın geniş ciğerlerine emanet eden Beşiktaş'ın sol kulvarı, İbrahim marifetiyle boş gibi görünse de, ilerideki altın üçgen, geometrik bir düzen içinde tıkır tıkır işledi 60 dakika boyunca. Bu üçgenin üç köşesinin de birer golünü 30 dakikaya sığdırması Lucescu'nun "probleme" çözüm bulduğunu işaret etmekteydi. 
   60. dakikada Tümer'in yerine Sergen'i, 77. dakikada ise Ahmed Hassan'ın yerine Ümit'i oyuna sokan Lucescu, belli ki yeni yeni tempo kazanan oyuncularını bir maçta bitirmek istemedi. Üstelik üçgene yeni monte olan İlie'de golünü atıp geleneği bozmadı. Ancak, değişim sırasında Sergen ve Tümer'in birbirlerini tanımamazlıktan gelmesi, takımın yaşadığı gerilimlerin sahaya yansıyan bir gölgesiydi sanki. 
   Beşiktaş'ın geride de bir üçgeni vardı, onların görevi Beşiktaş kalesini savunmaktı, ama kelimenin tam anlamıyla çuvallıyordu savunma... İlk yarıdaki Antep golü de böyle geldi. 
   Maça çok gergin başladı Beşiktaş... Birkaç sarı kartlı faulü görmezden gelen hakem İsmet Arzuman'a "pozisyon otoriteleri" kötü not verebilir ama, geceyi kurtaran Arzuman oldu bu hoşgörüsüyle. Tribünler diken üstündeydi. Sırayla herkesin kulaklarını çınlatıyorlar, beşinci dakikadan itibaren gol istiyorlardı. Ufak bir kıvılcım istenmeyen sahneler yaşatabilirdi İnönü'de. 
   Gollerden sonra tribünün agresifliği azalsa da Beşiktaş'tan Ahmed Hassan, Antep'ten ise Yusuf, sahada kaldıkları sürece tekmeden uzak kalamadı. 
   Sonuçta, "zararın neresinden dönse iyidir" denilen Beşiktaş döndü dün... Eskisi gibi. 
   
      
</TEXT>
</DOC>
