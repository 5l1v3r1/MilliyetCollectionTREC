<DOC>
<DOCNO> 229008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo01.html </URL>
<DATE> 2004/04/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Trabzonspor ''Gökdeniz bizden, biz Gökdeniz'den memnunuz'' 
</HEADLINE>
<TEXT>

     Trabzonspor Kulübü Başkanı Atay Aktuğ, yıldız oyuncuları Gökdeniz'den, futbolcunun ise kendilerinden memnun olduğunu söyledi. 
     Aktuğ, Gökdeniz'e İngiltere'nin Tottenham kulübünün 4 milyon paund bonservis ücreti vermek istediği biçiminde haberlerin gerçeği yansıtmadığını belirterek, ''Varsa böyle bir şey gelsinler pazarlık edelim. Bunlar maksatlı şeyler. Bizim Gökdeniz'i bırakmaya niyetimiz yok. Rakamlar şişiriliyor ve resmi bir teklif yok'' dedi. 
     Gökdeniz'in son oynadığı İstanbulspor maçında iyi bir performans ortaya koyamaması ile ilgili olarak da Aktuğ, ''Gökdeniz, son maçta kötü oynamış olabilir. Ama önceki maçlarda takımı kurtaran oyuncuydu. Türkiye'de yıldız oyunculardan biri. Biz ondan, o da bizden memnun. Bir yere gidecek hali yok'' diye konuştu. 
     
     MACARİSTAN VE POLONYALI 

     Transfer çalışmalarının sürdüğünü ve bu konuda teknik heyet ile transfer komitesinin çalışmalarının bulunduğunu ifade eden Aktuğ, şöyle konuştu 
     ''Benim kafamda daha başka şeyler var. Hocanın raporları doğrultusunda bir etüt yapacağız. Yabancıların takıma uyum sağlaması çok önemli. Avrupa'daki oyuncuların yaşam standardı çok yüksek. Trabzon'a uyum sağlayamıyorlar. Bir Macar, Polonyalı olabilir. Hoca bizi ikna eder mali şartlar da uygun olursa, bunların dışında transfer gerçekleşebilir. Trabzonspor'un sokağa atacak parası yok.'' 

     
</TEXT>
</DOC>
