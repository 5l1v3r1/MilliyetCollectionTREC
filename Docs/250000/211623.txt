<DOC>
<DOCNO> 211623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo08.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu yıllar Safin 
</HEADLINE>
<TEXT>

   Rus tenisçi, erkeklerde kortların bir numarası Roddick'i 3.5 saatte yenebildi, 25. yaş gününde yarı finale çıkmayı başardı 
      
   Müthiş mücadele 
   RUS tenisçi Marat Safin, belki de hayatının en güzel doğum günü kutlamasını Avustralya Açık'ta yaşadı. Geçen yıl ciddi şekilde sakatlandığı Melbourne'de bu kez tek erkeklerin bir numaralı ismi Andy Roddick'i yenip 25. yaşgününde yarı finale çıkan Safin, adeta "geri döndüm" mesajı verdi. Sakatlık sonrası dünya klasmanında 86. sıraya kadar düşen Safin, yaklaşık 3.5 saat süren zorlu mücadeleyi 2 - 6, 6 - 3, 7 - 5, 6 - 7 0-7 ve 6 - 4'lük setlerle kazandı. 
   
   Agassi kolay turladı 
   SAFIN'İN yarı finalde karşılaşacağı son şampiyon ABD'li Andre Agassi ise ilk seti 6 - 2 aldığı Fransız Sebastien Grosjean karşısında, ikinci sette de 2 - 0 öndeyken rakibinin sakatlanmasıyla kolay kazandı. Grosjean ile birlikte Fransızlar'ın korttaki iki şampiyon adayından diğeri olan tek bayanlarda Amelie Mauresmo da sakatlığa yenik düştü. Gözü yaşlı Mauresmo maça çıkamayınca Kolombiyalı Fabiola Zuluaga kariyerinde ilk kez yarı finalist oldu. 
   
   Henin süratini kullandı    TEK bayanların bir numaralı seribaşı Justine Henin - Hardenne ise çeyrek finalde ABD'li Lindsay Davenport'u saf dışı bıraktı. Belçikalı raket, kendisinden altı yaş büyük ve tam 22 kilo ağır olan Davenport önünde dinamik bir oyun ortaya koymasına rağmen, ancak 7 - 5 alabildiği ilk sette rakibinin gücünü kırmakta zorlandı. Henin, ikinci seti 6 - 3 kazanarak 87 dakikada sonuca gitti. Bir numaralı favori, yarı finalde Kolombiyalı Zuluaga ile karşılaşacak. 
   
   
</TEXT>
</DOC>
