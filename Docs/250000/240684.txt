<DOC>
<DOCNO> 240684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/soneko18.html </URL>
<DATE> 2004/05/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Her 100 liralık verginin 42 lirası İstanbul'dan... 
</HEADLINE>
<TEXT>

     Maliye'nin yılın ilk dört ayında topladığı verginin yarıya yakını İstanbul'daki mükellefler ödedi. 
     Ödediği vergi miktarıyla ikinci sırada yer alan Kocaeli, tahsilatın tahakkuka oranında ise birinci oldu. En çok vergi ödeyen iller İstanbul, Kocaeli, Ankara ve İzmir'in vergi pastasındaki payı yüzde 82'ye ulaşırken, 77 ilin payı yüzde 18'de kaldı. 
     Maliye Bakanlığı'nın verilerine göre ocak-nisan döneminde 24 katrilyon 734.1 trilyon lira olan toplam vergi tahsilatının yüzde 42.4 oranındaki 10 katriloyn 492.5 trilyon liralık bölümü İstanbul'dan elde edildi. Dört ayda 4 katrilyon 298.3 trilyon lira vergi toplanan Kocaeli, vergi pastasının yüzde 17.4'ünü gerçekleştirdi. 
     Ankara 3 katrilyon 271.8 trilyonla toplam vergi gelirinin yüzde 13.2'sini, İzmir de 2 katrilyon 152.9 trilyon lira ile yüzde 8.7'sini yarattı. Dört ayda toplam 20 katrilyon 215.5 trilyon lira vergi toplanan bu dört ilin pastadaki payı yüzde 81.7'ye ulaştı. Diğer 77 ilden toplanan vergi ise 4 katrilyon 431.1 trilyon lira oldu. Bunlardan Bayburt'un 2.2 trilyon, Ardahan ve Kilis'in 3.8 trilyon, Tunceli'nin 3.9 trilyon, Hakkari'nin 4 trilyon lirayla en az vergi geliri elde edilen iller olduğu belirlendi. 
     77 ilin toplam vergi gelirine katkısı yüzde 17.9 düzeyinde gerçekleşti. Vergi gelirinin yüzde 0.4 oranındaki 87.8 trilyon liralık bir bölümü ise merkezden toplandı. 
     
     TAHSİLAT ORANINDA BİRİNCİ KOCAELİ 
     Ocak-nisan döneminde tahsil edilen verginin aynı dönemde tahakkuk eden tutara oranı ise yüzde 89.6 ile Kocaeli'de gerçekleşti. Bu ilde dört ayda 4 katrilyon 799.6 trilyon lira vergi tahakkuk ederken, 3 katrilyon 271.8 trilyon liralık tahsilat gerçekleştirildi. Tahsilatın tahakkuka oranında Kocaeli'yi, yüzde 79.5'le toplam vergi pastasındaki payı düşük illerden Kırıkkale, yüzde 75.2 ile Aksaray izledi. Söz konusu oran, en fazla vergi ödeyen illerden Ankara'da yüzde 75, İstanbul'da yüzde 72.5 düzeyinde gerçekleşti. Tekirdağ yüzde 71.8, Tunceli yüzde 71.5, İçel yüzde 71.3, Rize yüzde 71 ve en çok vergi ödeyen dördüncü il olan İzmir yüzde 70.9'la tahsilatın tahakkuka oranı en yüksek ilk 10 il içinde yer aldı. 
     
     EN DÜŞÜK TAHSİLAT SAKARYA VE IĞDIR'DA 
     Vergi tahsilatının tahakkuka oranı en düşük illerin başında ise yüzde 21.2 ile Sakarya geldi. Bu oran Iğdır'da yüzde 21.5, Düzce'de yüzde 27.2, Bolu'da yüzde 36.3, Yozgat'ta yüzde 36.4, Adıyaman ve Muş'ta yüzde 38.9, Bilecik'te yüzde yüzde 39.5 olarak gerçekleşti. 

ANKA 
     
</TEXT>
</DOC>
