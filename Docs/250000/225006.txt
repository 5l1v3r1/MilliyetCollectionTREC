<DOC>
<DOCNO> 225006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy06.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın örnek kararı Önce işkence çözülmeli 
</HEADLINE>
<TEXT>

   Yargıtay, gizli örgüt üyesi olmaktan ceza alan sanıklar hakkında, işkence yaptığı iddia edilen polislerin davası sonuçlanmadan karar verilemeyeceğini belirtti 
   ANKARA Milliyet 

   
   Yargıtay, gözaltında öldürülen sendikacı Süleyman Yeter'le birlikte gözaltına alınan ve emniyette tecavüze uğradığı iddia edilen gazeteci Asiye Güzel Zeybek'in de aralarında bulunduğu 5 sanığa örgüt üyeliğinden verilen cezayı bozdu. Yargıtay, örgüt üyeliği davasının, Yeter'i işkenceyle öldürdüğü, diğer sanıklara da işkence yaptığı iddia edilen polislerin davası sonuçlanmadan karara bağlanamayacağını belirtti. 
   Yeter'le birlikte emniyette işkence gördüğünü iddia eden 5 sanık hakkında İstanbul DGM, "örgüt üyeliği" suçundan 12.5'ar yıl hapis cezası kararı verdi, bir sanığın da beraatını kararlaştırdı. Ancak temyiz duruşmasını görüşen Yargıtay 9. Ceza Dairesi, beraat kararını onarken, 5 sanık hakkındaki hapis cezalarına ilişkin hükmü bozdu. Yargıtay, sanıklara gözaltında işkence yaptıkları gerekçesiyle 9 polis hakkında dava açıldığını, DGM'nin, polisler hakkında bir süre önce yerel mahkeme aşaması biten davanın sonucunu beklemeden karar verdiğini vurguladı. 
   Karara göre sanıklar İstanbul DGM'de yeniden yargılanacak. İstanbul DGM, sanıkların işkence gördüğüne ilişkin davanın sonucunu bekledikten sonra delilleri yeniden değerlendirerek karar verecek. 
   İstanbul 7. Ağır Ceza Mahkemesi, bozma nedeni olan işkence davasında bir süre önce sanık 9 polisten 5'inin beraatını kararlaştırmış, 4'ünü de 1'er yıl hapse mahk m etmiş, bu cezaları da ertelemişti. Halen Yargıtay'da olan ve zamanaşımına girmesi riski bulunan dava, örgüt üyeliği konusundaki davanın kaderini de belirleyecek. 
   
   
   
   
   
</TEXT>
</DOC>
