<DOC>
<DOCNO> 228149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/spo03.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bratu'dan suçlama 
</HEADLINE>
<TEXT>

   Galatasaray'ın genç yıldızı, Rumen gazetesi Sporturilor'a bomba gibi açıklamalar yaptı, "Nedense bir türlü pas alamıyorum" dedi 
   BÜNYAMİN OSMAN 

   
   'Sürekli bağırıyorum' 
   SARI - Kırmızılı forma altında beklenen çıkışı yapamayan Bratu, takım arkadaşlarını Romanya'nın Sporturilor Gazetesi'ne anlattı. Takımda kendisine pas verilmediğini söyleyen Rumen oyuncu, "Kendimi göstermek için sürekli bağırıyorum. Artık damarlarım şişiyor. Ya vermek istemiyorlar, ya da beceremiyorlar. Aldığım paslarda boğazıma doğru geliyor" dedi. 
   
   'Hagi konuşmadı bile' 
   BRATU, Teknik Direktör Hagi'nin göreve geldiği ilk günden beri Petre ve kendisini konuşmak için çağırmadığını açıkladı. Bratu, "Bizi çağırıp konuşması lazımdı ama yapmadı. Samsunspor maçında beni forvetin arkasında oynattı. Markaj yapan rakiple boğuşmaktan yorgun düştüm. Santrfor oynarsam beni kimse tutamaz" diye konuştu. 
   
   Aslan sıkıntılı       CİM-BOM'DA Beşiktaş derbisi öncesinde sakat futbolcuların durumu teknik kadroyu kara kara düşündürüyor. Kritik 90 dakikanın hazırlıklarını dün yaptığı çalışmayla sürdüren Sarı - Kırmızılı takımda, Ergün ve Emrah'ın maça yetişmesinin mümkün olmadığı bildirildi. Gribal enfeksiyon geçiren Bratu'nun durumunun ise belirsizliğini koruduğu açıklandı. 
   
   Gözü yıldızlarda    Teknik Direktör Hagi'nin, Başkan Özhan Canaydın'dan yeni sezon için iki yıldız isim istediği öğrenildi 
   RAŞİT ALTUN 

   Toplantı yaptılar 
   SARI-KIRMIZILILAR'IN Başkanı Özhan Canaydın ile Teknik Direktör Hagi, Florya'da baş başa konuşarak yeni sezonun çalışmalarına başladılar. Rumen çalıştırıcının, başkandan yeni sezon için iki yıldız oyuncunun alınmasını istediği öğrenildi. Hagi'nin, önümüzdeki günlerde Canyadın'a istediği adayların isimlerini içeren detaylı bir rapor sunacağı vurgulandı. 
   
   Beşiktaş'ı ezberliyor 
   SARI - Kırmızılı takımın başındaki ilk ciddi sınavını Lucescu'nun Beşiktaş'ına karşı verecek olan Hagi, kendini Florya'ya kapattı. Rumen teknik adamın, Siyah - Beyazlılar'ın taktiksel açıklarını bulabilmek için titiz bir çalışma içinde olduğu bildirildi. Bu arada Hagi, Florya'daki sinema salonunda futbolcularına Beşiktaş'ın son maçlarını izlettirdi. 
   
   
</TEXT>
</DOC>
