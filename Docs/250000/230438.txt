<DOC>
<DOCNO> 230438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur05.html </URL>
<DATE> 2004/04/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
11 yaşında İstanbul'daki yurttan Konya'daki yurda kaçtı 
</HEADLINE>
<TEXT>

     İstanbul'daki bir yetiştirme yurdundan Konya'ya gitmek için kaçan 11 yaşındaki çocuk, polise teslim edildi. 
     Babası Almanya'da yaşayan, annesi başka bir kişiyle evli olan E.H, İstanbul'da kaldığı Küçük Bakkalköy Umut Çocukları İlkadım İstasyonu adlı yurttan Konya'ya gitmek üzere kaçtı. 
     Otobüs terminalinden Konya otobüsüne binen E.H, uzun yolculuğa dayanamayıp uyuya kalınca Çumra'da otobüs firmasının yetkililerince polise teslim edildi. 
     E.H, polise verdiği ifadesinde, İstanbul'a gitmeden önce Konya'da adını hatırlamadığı bir yurtta kaldığını, bu yurdu çok sevdiği için kaçtığını söyledi. 
     Polislere bir daha İstanbul'a dönmek istemediğini belirten E.H, kendisinin başka yurda değil, daha önce kaldığı Konya'daki yetiştirme yurduna verilmesini talep etti. 
     Polisleri çok sevdiğini de ifade eden E.H, ifadesinin ardından Çumra'da düzenlenen Polis Haftası etkinliklerine de katıldı. E.H, Çumra Emniyet Müdürlüğü ekiplerince Konya Emniyet Müdürlüğü Çocuk Şubesi Müdürlüğü'ne teslim edildi. 
     
</TEXT>
</DOC>
