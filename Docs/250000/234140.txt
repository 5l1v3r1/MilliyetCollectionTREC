<DOC>
<DOCNO> 234140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko09.html </URL>
<DATE> 2004/04/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Hesap değişince, milli gelir artacak... 
</HEADLINE>
<TEXT>

     Ekonomideki büyüme ve dolar kurunun düşük seyretmesi ile birlikte artan milli gelirin GSMH , hesaplama yönteminin değişmesiyle birlikte yüzde 20-30 oranında bir artış daha göstermesi bekleniyor. 
     Edinilen bilgiye göre, ilk olarak 1987 yılı bazlı olarak hesaplanan milli gelirde baz yılı 1996 yılına taşınacak. 
     Kapsam dışı alanlardan bazılarının kapsama alınmasıyla birlikte milli gelir hesabında yüzde 20 ila 30 civarında bir artış olacağı öngörülüyor. 
     Daha önceki hesaplamada bulunmayan, üst kurulların yarattığı katma değer hesaba dahil edilecek. Özel finans kurumları, factoring ve leasing kuruluşları da milli gelir hesabı içine alınacak. 
     Milli gelir hesabında dikkate alınan ortalama kira değeri de 140 milyon liraya çıkarılacak. 
     
     MİLLİ GELİR HESABI NASIL YAPILIYOR 
     Milli gelir hesabı input-output girdi-çıktı tablolarına göre belirleniyor. 
     Hesaplamada, herhangi bir sektörde üretilen 100 birimlik malın ne kadarının ticarete konu olduğuna bakılıyor. 
     Örneğin, Türkiye'de bir yılda üretilen domatesin değerinin 50 milyar lira olduğu varsayıldığında, bunun yüzde 90'ının ticarete konu olduğu esas alınıyor ve 45 milyar liralık ticaret yapıldığı sonucuna varılıyor. 
     Bu üretimin ne kadarlık bölümünün ulaştırma sektörünü etkilediği belirlenerek, buradan çıkan rakam da ulaştırma sektörü içinde gösteriliyor. 
     Bu ağırlıklar girdi-çıktı tabloları sonucunda ortaya çıkan katsayılardan hesaplanırken, kayıtdışı sektör de marj yöntemiyle belirleniyor. 
     
     MİLLİ GELİRDE DE BAZ YILI YENİLENİYOR 
     Enflasyon hesabında gelecek yıl 2003 bazlı endekse geçiş gibi, milli gelir hesabında da 1987 bazlı endeks yerine 1996 yılı bazlı endekse geçiliyor. 
     Geçmiş yıllarla kopukluk yaşanmaması için bu yıl sonuna kadar, milli gelir hesaplarının 1987 yılına kadar geriye dönük olarak yeni baz yılı üzerinden hesaplanması da planlanıyor. 
     
     YENİ HESAP İLK ÇEYREK SONUÇLARINDA 
     1996 yılı girdi-çıktı tablosuyla hangi sektörün hangi sektörden girdi aldığının belirlenmesi beklenirken, Temmuz sonunda açıklanması planlanan 2004 yılına ait ilk çeyrek sonuçlarının yeni hesaba göre yapılması ve açıklanması hedefleniyor. 
     
</TEXT>
</DOC>
