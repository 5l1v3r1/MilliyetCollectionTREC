<DOC>
<DOCNO> 208387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo12.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un yokluğunda Fenerbahçe hafif tempolu çalıştı... 
</HEADLINE>
<TEXT>

     Fenerbahçe'nin Antalya'nın Kemer İlçesi'nde yaptığı ikinci yarı hazırlık kampı sürerken, sarı-lacivertliler bu sabah Teknik Direktör Christoph Daum'un yokluğunda hafif tempolu bir çalışma yaptı. 
     Antalya'daki teknik direktörler toplantısına katılan Alman çalıştırıcının yerine antrenmanı yardımcısı Roland Koch yönetti. 
     Sarı-lacivertliler güneşli ve güzel bir havada yaklaşık 1,5 saat süren antrenmanda pas çalışmalarından sonra gruplar halinde şut idmanı yaptılar. 
     Van Hooijdonk tek başına yapay barajlar önünde frikik çalışması yaparken, Servet, Luciano ve Ali Güneş ise sağdan Fatih ile soldan Petkov ve İsmail'in yaptığı ortalarda gol çalıştı. 
     Nobre, Rebrov, Tuncay, Semih, Serhat, Zafer ve İshak da ayrı bir grup olarak şut çalışması yaptı. Kaptan Ümit ve Tomas ise uzun pas çalışmasıyla antrenmanı tamamladı. 
     Van Hooijdonk, antrenman sonunda yanına gelen genç futbolculara, serbest vuruşlarla ilgili ipuçları verdi. 
     
     SERHAT TAKIMLA, AURELİO TOPLA ÇALIŞMALARA BAŞLADI 
     Sakatlığı nedeniyle 3 gündür dinlendirilen Serhat, bugün takımla birlikte çalışmalara başlarken, bireysel futbolcu antrenörü Gunnar Gerisch yönetiminde çalışan Aurelio da uzun bir aradan sonra topla buluştu. 
     Serhat takımın yaptığı bütün çalışmalara katılırken, bir süre düz koşu yapan Aurelio daha sonra şut attı. Tedavisi süren Kemal ise çalışmasını takımdan ayrı sürdürdü. Selçuk'un yer almadığı idmanı adalesinde ağrı olduğu öğrenilen Mahmut Hanefi yarıda bıraktı. 
     
     DAUM KAMPI DEĞERLENDİRECEK 
     Fenerbahçe Teknik Direktörü Christoph Daum, yarın sabah düzenleyeceği basın toplantısıyla Antalya kampının değerlendirmesini yapacak. 
     Kamptaki son antrenmanını da yarın sabah yapacak sarı-lacivertli ekip, öğlen saatlerinde İstanbul'a dönecek. 
     
</TEXT>
</DOC>
