<DOC>
<DOCNO> 226466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy08.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol ittifak CHP'ye ortak 
</HEADLINE>
<TEXT>

   İlk sonuçlar, SHP listesinden seçimlere giren parti işbirliğinin 'solun alternatif adresi' olduğunu gösterdi 
      ANALİZ 

   
   İlk sandıkların açılmasıyla birlikte sol oylardaki dağılım da dikkat çekti. Gece yarısı itibariyle il genel meclisi üyeliği seçimlerine ilişkin rakamlara göre, Türkiye genelinde yüzde 43 civarında oy alan AKP'yi, yüzde 12.3 ile CHP takip ederken, sol ittifakın çatı partisini oluşturan SHP, yüzde 10.5'lik oy oranıyla DYP ile üçüncülük mücadelesi verdi. 
   CHP ile SHP - DEHAP işbirliğinin başını çektiği sol ittifak arasında, milletvekilliği seçimleri ile aynı kategoride görülen il genel meclisi oyları dikkate alındığında yaklaşık yüzde 2'lik fark oldu. İlk sonuçlar, SHP listesinden seçimlere giren DEHAP, SDP, EMEP, ÖDP ve Özgür Parti işbirliğinin "solun alternatif adresi" olarak yorumlanmasına neden oldu. 
   
   DEHAP, Güneydoğu'dan çıktı 
   CHP'nin işbirliğini reddettiği sol ittifak, DEHAP tabanının yoğunlukta bulunduğu Doğu ve Güneydoğu illeri dışında başta Ankara olmak üzere İstanbul, İzmir ve Mersin'den de dikkate değer oy aldı. 
   Kürt sorunu temelinde siyaset yapan ve bugüne kadar "bölge partisi" görünümü veren DEHAP da, parti içinde yaşanan bölünmelere rağmen Türkiye genelinde oy oranını artırdı. 
   Aynı çizgide siyaset yapan HADEP, 18 Nisan 1999 yerel seçimlerinde yüzde 3.48, devamı niteliğindeki DEHAP ise 3 Kasım seçimlerinde yüzde 6.14 oy alırken, "omurgasını" DEHAP'ın oluşturduğu sol ittifakın oy oranını yüzde 10'lara çıkarması, "DEHAP, etnik kimlikten sıyrılıp Türkiye partisi olma yolunda mesaj veriyor" yorumlarının öne sürülmesine neden oldu. 
   
   Diyarbakır'da tablo değişmedi 
   Güneydoğu'nun merkezi, aynı zamanda DEHAP'ın kalesi sayılan Diyarbakır'da sol ittifakın oyu yüzde 57.2 oldu. Sol ittifakın, Diyarbakır'ın yanı sıra bölgenin önemli merkezleri Batman, Mardin, Şırnak, Tunceli, Hakk ri, Şanlıurfa'da oy oranını koruduğu gözlendi. Sol ittifak oy oranını en fazla Ankara'da artırdı. SHP Genel Başkanı Murat Karayalçın isminin başkentte popüler olmasının etkisiyle de SHP, yüzde 52 oy alan AKP'nin arkasından yüzde 21.2 ile ikinci parti konumuna yükseldi. CHP, yüzde 15'lik oy oranı ile Ankara'da üçüncü parti oldu. Ankara ve İstanbul'da büyükşehirleri yine AKP'ye veren CHP'nin, kalesi konumundaki Gaziantep ile Antalya'yı kaybetmesi CHP'de şok etkisi yarattı. CHP'de, yerel seçim sonuçları "kurultay tartışması" başlattı. 
   
   
   
</TEXT>
</DOC>
