<DOC>
<DOCNO> 247271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/gun03.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ sanıklarına ömür boyu hapis 
</HEADLINE>
<TEXT>


Şanlıurfa TEDAŞ Müessese Müdür Yardımcısı Balıkçı'nın silahlı saldırı sonucu ölümüne neden olan 5 sanıktan 3'ü ömür boyu hapis cezası aldı 


Sanlıurfa TEDAŞ Müessese Müdür Yardımcısı Hasan Balıkçı'yı öldürdükleri gerekçesiyle yargılanan 5 sanıktan 3'ü, ağırlaştırılmış ömür boyu hapis cezasına çarptırıldı. Şanlıurfa 2. Ağır Ceza Mahkemesi'ndeki karar duruşmasına, tutuklu yargılanan Şeyhmus Taşan, Yılmaz Çakmak, Zeki Akkoyun ve Halim Şimşek katıldı. Balıkçı'yı öldürdüğü için pişman olduğunu belirten Yılmaz Çakmak, "Burada bulunanlardan ve ailesinden özür diliyorum" dedi. Şeyhmus Taşan ise cinayetten haberi olmadığını söyledi. Suçsuz olduklarını savunan Zeki Akkoyun ve Halim Şimşek de beraatlarını istedi. 

Otomobiline binerken öldürülmüştü 
Mahkeme, cinayetin azmettiricisi Zeki Akkoyun'la suça karışan Şeyhmus Taşan'ı, müebbet ağır hapis cezasına çarptırdı. Yılmaz Çakmak da "tasarlayarak adam öldürmek" suçundan 6 ayı ağırlaştırılmış, müebbet hapisle cezalandırıldı. Halim Şimşek'e 18 yıl 8 ay hapis cezası veren mahkeme, İrfan Akkoyun'un ise beraatına karar verdi. Balıkçı, 18 Ekim 2002 gece yarısı, kaldığı misafirhaneye dönmek üzerine otomobiline binerken öldürülmüştü. Balıkçı, daha önce görev yaptığı Adana'da kaçak elektrik kullanmasına engel olduğu poşet fabrikası sahibi Zeki Akkoyun'un azmettirmesi sonucu öldürülmüştü. 


</TEXT>
</DOC>
