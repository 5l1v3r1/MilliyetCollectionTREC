<DOC>
<DOCNO> 212272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur27.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda köprünün tüm şeritleri açık tutulacak... 
</HEADLINE>
<TEXT>

     İstanbul Valisi Muammer Güler, Kurban Bayramı boyunca vatandaşların huzur ve güvenliğinin sağlanması amacıyla kamu kurum ve kuruluşlarınca bütün tedbirlerin alındığını söyledi. 
     Vali Güler, ''Boğaziçi Köprüsü'ndeki çalışmalar sırasında trafikte yaşanan sorunlara ilişkin'' bir soru üzerine, bu konuya dair Bayındırlık Bakanlığı'nca yapılan açıklamanın kamuoyunu tatmin ettiğini düşündüğünü söyledi. 
     Köprüde 2 şeridin devreden çıkarılmasıyla yaşanan trafik sıkışıklığı konusuna da değinen Güler, şöyle konuştu 
     ''Bu öğle saatlerinde, son anda ortaya çıkan bir durumdur ama gerek Karayolları yetkililerince, gerekse valilikçe duyurulmuştur. Bundan sonrasında, çok zorunlu olmadıkça bu tip şerit kapatılmalarına gidilmeyecektir veya bir gün öncesinden duyurulacaktır. Kopan halatla ilgili olarak acil bir ölçüm yapılması gerekti. Şu anda bütün bağlantı yerlerinde, özel cihazlarla ölçümler devam ediyor. Ayrıca halatların gerginlikleri konusunda da özel incelemeler sürdürülüyor. Resmi bilgi de, ''şu anda Boğaziçi Köprüsü ile ilgili herhangi bir sorunun olmadığını'' ifade eder nitelikteydi. Bayram süresince de, Boğaziçi Köprüsü'nde herhangi bir şeridin devreden çıkarılmayacağını ifade etmek istiyorum. Yani bayram süresince Boğaz Köprüsü'nde 6 şeritlik trafik seyri devam edecek'' 
     
</TEXT>
</DOC>
