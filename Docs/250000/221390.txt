<DOC>
<DOCNO> 221390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/guncel/agun.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlayıcıları dökmüşler, fünyeler çalışmamış 
</HEADLINE>
<TEXT>
   Teröristlerin acemiliği katliamı engelledi 
   İstanbul'da masonlara yönelik düzenlenen saldırının ardından yapılan incelemelerde iki teröristin acemice hazırladıkları 14 bombadan sadece 4'ünü patlatabildiği ortaya çıktı... 
      
   Hür ve Kabul Edilmiş Masonlar Büyük Locası'nın Yakacık şubesine düzenlenen saldırıda, intihar eylemcilerinin üzerlerindeki 10 bombayı patlatamadığı, pet şişelerdeki benzini de yakamadığı saptandı. Yaralı ele geçirilen saldırganın üzerindeki patlayıcı kalıntılarından, barut hammaddesi "maytap tozu" kullanıldığı belirlendi. Saldırganların giydikleri yelekteki patlayıcı dolu boru bombaların "acemice" hazırlandığı, bu nedenle dibinin çıktığı ve maytap tozunun bir bölümünün bina girişinde boşaldığı ortaya çıktı. İki saldırganın kullandığı boru bomba düzeneğinin bazılarındaki fünye sisteminin çalışmadığı, böylece patlamaların etkisinin az olduğu belirtildi. 
   
   'Dinci örgüt görüntüsü var' 
   Olayın ardından Emniyet Genel Müdürlüğü, bomba uzmanlarından oluşan bir ekibi İstanbul'a gönderdi. İstanbul'daki soruşturma sürerken, Ankara'daki İstihbarat Daire Başkanlığı da araştırmalara başladı. İstanbul Valisi Muammer Güler "Şu andaki görüntü dinci terör örgütü görüntüsü veriyor" dedi. Restoran bölümünde iki tabanca bulundu. Polis, ölen teröristin parmak izi kayıtlarından ve silahların balistik incelemesinden bir sonuç alamadı. 
   Sinagoglara yönelik saldırılardan sonra dernek binasında güvenlik önlemi alındığını belirten polis, bir süre sonra dernek yetkililerinin ek tedbire gerek bulunmadığını söylemesi üzerine polis önleminin kaldırıldığını açıkladı. 
   
   'Başarısız bir eylem' 
   Vali Güler, "Bunu başarısız bir eylem olarak değerlendirmek mümkün. Salı günleri yapılan mutat toplantıya 41 üyenin katıldığını belirledik. Sadece cama yakın masadaki 5 kişi yaralanmış" dedi. Olayı henüz kimsenin üstlenmediğini de sözlerine ekleyen Güler, bu saldırının, 15 ve 20 Kasım'daki saldırılarla paralellik göstermediğinin de altını çizdi. 
   Saldırıya ilişkin soruşturma kapsamında 10 kişiyi gözaltına alıp sorgulayan polis, bu kişilerden yedisini serbest bıraktı. Saldırıda kullanılan 7.65 mm. çapındaki tabancanın üçüncü mermiden sonra tutukluk yaptığı, bunun da silahın paslı ve çok eski olmasından kaynaklandığı tespit edildi. 
   
   Teröristler iyi giyimliydi    KARTAL Yakacık Caddesi Koruyolu Sokak'ta bulunan Hür ve Kabul Edilmiş Masonlar Büyük Locası Derneği Yakacık Şubesi'ne önceki akşam her salı yapılan toplantıya 41 üye katıldı. Toplantı sonrası üyelerin büyük bölümü alt kattaki restoranda verilen yemeğe kaldı. 22.10'da dernek binasının ana giriş kapısına gelen 30 yaşlarındaki iyi giyimli iki terörist, güvenlik görevlisi Mehmet Lamba'yı etkisiz hale getirdi. Kapıda garsonla karşılaşan iki terörist, restorana ateş açtı. Ardından avcı yeleklerine yerleştirilen boru tipi el yapımı bombaların fünyesini çekti. 
   
   'Amaçları çağdaş Türkiye'yi karalamak'    HÜR ve Kabul Edilmiş Masonlar Büyük Locası, saldırının ardından şu açıklamayı yaptı "Tümüyle yasal bir milli dernek çerçevesinde, Türkiye Cumhuriyeti Devleti'nin denetim ve güvencesi altında çalışan üyelerimiz, Tanrı inancı tam, dinlere saygılı, milli ve manevi değerlere bağlı, Atatürk ilke ve prensiplerini benimsemiş aydın kişilerdir. Masonlara yönelik bu saldırılarla bir yanda çağdaş, laik Türk toplumunun sindirilmesi, aynı zamanda da ülkemizin dünya kamuoyunda karalanmasının amaçlandığına inanıyoruz." 
   
   'Patlama olunca elektrikleri kestik'    LOCADA 10 yıldan beri çalışan bulaşıkçı Tavus Dikbaş 45 olayı şöyle anlattı "Mutfakta çalışıyorduk. Birden şiddetli bir patlama oldu ve silah sesleri geldi. İşletmecimiz Emin Yılmaz, patlamanın ardından hemen elektrikleri kesti. Salona girdiğimde bir kişinin paramparça olduğunu gördüm. Başka biri de başından ağır yaralanmış, yerde yatıyordu. Kısa süre sonra polis geldi. Uzun süre oturduğum merdivende kendime gelemedim. Davetlilerin çoğu erkekti. Eşiyle gelen yoktu." 
   
   
   
</TEXT>
</DOC>
