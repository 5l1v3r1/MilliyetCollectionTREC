<DOC>
<DOCNO> 244418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun40.html </URL>
<DATE> 2004/06/01/ </DATE>
<TIME> 19.29 </TIME>
<AUTHOR>  </AUTHOR>
<HEADLINE>
Irak'taki geçici hükümetten Bush memnun... 
</HEADLINE>
<TEXT>

     ABD Başkanı George Bush, Irak'ta yeni atanan geçici hükümeti memnuniyetle karşıladığını belirterek, geçici hükümetin atanmasının bu ülkeyi ''bir adım daha demokrasiye yaklaştırdığını'' söyledi. 
     Bush, Beyaz Saray'da düzenlediği basın toplantısında, Irak'taki yeni geçici hükümetin, toplumun geniş bir kesimini temsil ettiğini kaydetti. 
     Yeni geçici hükümetin Irak ulusuna rehberlik edecek ''yeteneği'' bulunduğunu ifade eden Bush, ''BM'nin Irak özel temsilcisi Lahdar Brahimi'nin, yeteneği, sorumluluğu, Irak'ın önündeki zorlukların aşılmasında halka rehberlik edecek azmi olan bir ekibi önerdiğini'' bildirdi. Irak'ta yeni geçici hükümete yetki devrinde şiddetin azalmasından ziyade artmasıyla da karşı karşıya kalınabileceğini ifade eden Bush, ''Hala, süreci durdurmak isteyen şiddet yanlısı insanlar var. Bunların stratejileri değişmedi, masum insanları öldürmek ve bizim irademizi sarsmak istiyorlar. Ancak bizim irademizi sarsamayacaklar '' diye konuştu. 
     Irak'ta atanan yeni geçici hükümetin 33 üyesinin ismini sıralayan Bush, bu isimlerin seçiminde kendisinin bir rolü olmadığını ifade etti. Bush, Irak'ta yeni geçici hükümetin kurulmasının, Irak'ta istikrarın sağlanması ortamının oluşturulması çabasıyla yeni bir BM kararının çıkarılması yolunu kolaylaştıracağına inandığını da söyledi. 
     Ulusal Güvenlik Danışmanı Condoleezza Rice da daha önce yaptığı açıklamada, ''Irak'ta yeni geçici hükümetin ilanının, özgür bir Irak'ın geleceği açısından olumlu bir adım olduğunu'' ifade etmişti. Rice, ilan edilen hükümet üyeleri için ''Amerika'nın kuklası değiller'' demişti. 
     
</TEXT>
</DOC>
