<DOC>
<DOCNO> 228372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/ysenay.html </URL>
<DATE> 2004/04/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Rahat bir gece 
</HEADLINE>
<TEXT>

   
   Fenerbahçe, zirvedeki keyif haftalarında oyuna kendine işkence yaparak başlamayı adet edindi sanki... 
   Yani önce rakip sıkıştıracak, hatta gol atacak ve Fenerbahçe işte o zaman kırmızı alarmı çalmışçasına, oyunu sahiplenip, kaleye yüklenmeye başlayacak... Dün geceye de öyle başladı Fenerbahçe on biri... Savunma çizgisi bir an dalgaya düşüp, Selahattin'i sağ çizgiden kaçırınca, Volkan da, bu sert vuruşu kapadığı köşeden çelme becerisini gösteremedi... Eyvah, yine "stres dolu bir gece yaşacağız" korkularına hazırlanırken, bir de baktık ki Fenerbahçe, orta alandan sağlı - sollu çıkışlarla akmaya başlıyordu Sebatspor savunmasının üstüne... Sağ kulvardan Serhat ve Ali Güneş'in yaptığı ani bindirmeler, soldan da özellikle Tuncay'ın sağlık dolu atak zenginliği bir anda Akçaabat Sebat'ın oyun düşüncelerini ve savunma dizilişini alt üst ediyordu... Göbekten Nobre, Hooijdonk ve Aurelio'nun çıkışları da, iyice bunalan Sebat orta alanı ile savunmasını karıştırıyor, Sarı - Lacivertliler önce Tuncay, sonra da Serhat'ın iki sayısı ile daha ilk yarıda bitiriyordu dün geceki kolay maçta rakibinin umutlarını... 
   Ancak Fenerbahçe, yine de orta alandaki pas organizelerinde asla şampiyon bir ekibi anlatan göz kamaştırıcılık yaratamıyordu sezon başından beri... Yani yönetim bu kadroyla gelecek yıl da Avrupa'da önemli işler yapabileceğine inanıyorsa eğer çok yanılırlar bilinsin... Zaten yöneticiler de bu konudaki yetersizliğin çok da farkındalar ki, deplasmanlardaki seyahatlerde Fenerbahçe'nin orta alanı konuşulduğu zaman hemen herkeste suratlar buruşuveriyor... 
   
   İkinci yarıda da sahada top dolaştıran taraf Fenerbahçe, dolaşan takım ise Akçaabat olmaya devam ediyordu... Öyle ya oyunun sonucunu erken zamanlarda garantiye almanın sonrasında bir takımın riskli pozisyonlara hırslanarak, futboldaki zaman ekonomisini ters kullanması doğru olur mu Evet, Fenerbahçe'nin en kolay kazandığı oyunlardan biriydi dünkü karşılaşma... Dileriz gelecek haftalarda, böyle kolay gelen goller serisi devam eder de, Sarı - Lacivertli kadronun oturduğu zirve koltuğundaki rahatlığı zedelenmez. 
   
   
</TEXT>
</DOC>
