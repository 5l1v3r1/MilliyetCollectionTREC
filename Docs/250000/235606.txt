<DOC>
<DOCNO> 235606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy14.html </URL>
<DATE> 2004/04/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Baykal "Kuzey Kıbrıs'ın tanınmasını sağlamak zorundayız" 
</HEADLINE>
<TEXT>

     
     Dilek Akın 
     

CHP Genel Başkanı Deniz Baykal, Türkiye'nin dış politikadaki en önemli iki gündem maddesinin Kuzey Kıbrıs Türk Cumhuriyeti'nin uluslararası platformlarda tanınması ve Avrupa Birliği'ne AB üyelik müzakereleri için bu yıl sonunda tarih alınması olduğunu söyledi. 
     Baykal, partisine mensup belediye başkanlarını yerel seçimlerdeki başarılarından dolayı kutlamak ve bazı açılış törenlerine katılmak üzere geldiği Mersin'de, Büyükşehir Belediye Başkanı Macit Özcan'ı makamında ziyaret etti. 
     Macit Özcan'dan, önceki belediye başkanlığı döneminde yaptığı hizmetler ve projeler konusunda bilgi alan Baykal, Mersin'de elde edilen başarıdan gurur duyduklarını belirtti. 
     Baykal, ''CHP'nin sadece zenginlerden oy aldığı doğru değil. CHP, her kesimden oy aldı. Bunun en açık örneğini de Mersin'de görüyoruz. Çünkü burası, yoksul göçü alan, zengini kadar fakiri de bulunan bir kent'' dedi. 
     Bir gazetecinin, dış politika ile ilgili son durumu içeren sorusunu yanıtlayan Baykal, dış politikada Türkiye'nin en önemli gündem maddesinin Kuzey Kıbrıs Türk Cumhuriyeti'nin uluslararası platformlarda tanınması ve AB'ye üyelik müzakereleri tarihi olduğunu bildirdi. 
     Baykal, şunları söyledi 
     ''Kuzey Kıbrıs'ın uluslararası bir tanınmaya kavuşturulmasını sağlamak zorundayız. Bu konuda önümüzde önemli bir fırsat var. Kuzey Kıbrıs'a yönelik ablukaların, ambargoların ortadan kaldırılmasını sağlamak, uluslararası ilişkilerin önünü açabilmek, ekonomik kalkınmaya yardımcı olacak kaynakları seferber edebilmek ve Kuzey Kıbrıs'ta yaşayan vatandaşlarımızın her türlü kuşatmadan, dışlanmadan kurtarılmasını sağlamak birinci dış politika hedefimizdir. Bu konuda Dışişleri Bakanlığı'nın atak, hızlı ve tutarlı bir kampanyayı tüm dünya ülkeleri nezdinde yürütmesi gerekir.'' Mücadelenin olumlu sonuçlar vermesi için uygun ortamın da bulunduğuna dikkati çeken Baykal, şunları kaydetti 
     ''Bu fırsatı değerlendirip değerlendirmemek, verilecek mücadeleye ve akıllı politikalara bağlıdır. Zaman harcamadan bu konuda harekete geçmeliyiz diye düşünüyorum. Bu konuda bize düşen her görevi yaparız. Zaten arkadaşlarımızla birlikte çalışmalarımız sürüyor.'' 
     
     AB ÜYELİĞİ 
     Dış politikadaki bir başka hedefin ise bu yıl sonunda AB'ye üyelik için müzakere tarihinin alınması olduğunu belirten Baykal, ''Bu tarihi almalıyız ve en kısa zamanda görüşmeleri tamamlayıp AB'nin bir parçası olmalıyız. Bu konuda da uygun bir ortam var. AB'ye üyelik müzakareleri konusunda bu yıl sonunda tarih alabilirsek dış politika açısından ülke olarak rahatlamış olacağız'' dedi. 
     Türkiye'nin AB'ye üyeliği konusunda üzerine düşen herşeyi yerine getirdiğini vurgulayan Baykal, konuşmasını şöyle sürdürdü 
     ''Türkiye'nin bu konuda artık başı diktir. Bütün dünyaya görevini yapmış, hakkını talep eden bir ülke olarak çıkma konumuna gelmiştir. Bu konudaki temel eksiğimiz ise uygulamadaki sıkıntı. Yasalarda gerekli değişiklikler yapıldı ama uygulamaya tam yansıtılamadı. Yapılması gerekenleri kanun maddesinde bırakarak sonuca varamayız. Ana dili öğrenme, yayın gibi konuların uygulamasını göremedik. Önümüzde kısa bir süre var, bu konuda hükümet derhal harekete geçmelidir. Uygulamayı tamamladığımızda dünyanın karşısına rahat bir şekilde çıkabiliriz.'' 
     
     AFGANİSTAN İÇİN ASKER TALEBİ 
     ''ABD'nin, Afganistan'ın güvenliği konusunda asker talebi bulunması'' yolundaki bir soru üzerine, bu konuda resmi bir başvurunun olmadığını belirten Baykal, şöyle konuştu 
     ''Bu konularda Türkiye dikkatli davranmak zorunda. Bizim terörle mücadele bakımından uluslararası düzeyde katkılarımız açık. Dünya kamuoyu bunun farkındadır. Türkiye'nin terörle mücadelesi konusunda uluslararası yardımlaşmaya desteğe ihtiyacı var. Taleplerimiz biliniyor, ancak eksikler ortada. Biz uluslararası terör mücadelesinde sorumluluğunu bilen, gereğini yapmış bir ülkeyiz. Şimdi bize karşı herkesin görevini yerine getirmesini bekliyoruz. Daha henüz onlar yerine gelmiş değil. Kuzey Irak'ta, terör mücadelesi konusunda bize verilmiş sözler de tutulmuş değil.'' Mersin Büyükşehir Belediye Başkanı Macit Özcan ise yeni dönemdeki en büyük projesinin atık su arıtma tesisi olacağını söyledi. 
     
</TEXT>
</DOC>
