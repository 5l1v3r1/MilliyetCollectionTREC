<DOC>
<DOCNO> 221083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur37.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, İstanbul'da belediyelerin tamamını kazanmayı bekliyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, AK Parti iktidarının 5 yıllık görev süresinin sonunda kişi başına düşen milli gelirin 5 bin doların üzerine çıkacağını bildirerek, ''Fukaralığı, çaresizliği yeneceğiz. Bu süre sonunda Türkiye kalkınmış ülkeler arasına girmiş olacak'' dedi. 
     Şahin, partisinin Fatih Belediye Başkan Adayı Mustafa Demir ile seçim çalışmalarına katılarak halktan oy istedi. 
     Halkın talep ve şikayetlerini de dinleyen Şahin, geçmişe yönelik ekonomik kayıpları birden telafi etmenin mümkün olmadığını, adım adım sorunların giderileceğini söyledi. 
     Şahin, 5 milyon lirayı göstererek, ''Artık kuruşla alışveriş yapılacak. Bu parayla 2 daire alacaksınız'' diye konuştu. 
     Küçükmustafapaşa'da halka da hitap eden Şahin, Türkiye'nin 3 Kasım'da siyasi istikrarı yakaladığını ve artık ''geri giden memleket arabasının ileri gitmeye başladığını'' kaydetti. 
     
     ''2004, İŞSİZLİKLE MÜCADELE YILI'' 
     Türkiye'nin en önemli sorununun hayat pahalılığı olduğunu, ancak artık işçi, memur ve esnafın enflasyon karşısında ezilmediğini ifade eden Şahin, ''Biz bir şey daha yaptık. Enflasyonu ezdik. İlk kez enflasyon tek haneli rakama indi. 30 yıllık enflasyon belası sorun olmaktan çıktı. Bundan sonra para rant aracı olmayacak, üretime ve yatırıma gidecek'' dedi. 
     Şahin, 2004 yılının işsizlikle mücadele ve yatırım yılı olacağını belirterek, ''Bu yıl ayrıca kamu yönetiminde reform yılı olacak. Seçimden sonra kanun tasarısını çıkaracağız. Sorunlar artık yerinden çözülecek'' diye konuştu. 
     
     ''FAİZ ORANLARI DA TEK HANELİ RAKAMA İNECEK'' 
     AK Parti iktidarının 5 yıllık dönemi sonunda faiz oranlarının da tek haneli rakamlara ineceğini, böylece Türkiye'nin çok borçlu ülke olmaktan kurtulacağını vurgulayan Şahin, ''Ülke o zaman çok kısa sürede sıçrama yapacak. Kişi başına milli gelir 5 bin doların üzerine çıkacak. Fukaralığı, çaresizliği yeneceğiz. Bu süre sonunda Türkiye kalkınmış ülkeler arasına girmiş olacak. Gelecekle ilgili ümitvar olun'' dedi. 
     Şahin, Türkiye'nin ekonomik dengelerinin yavaş yavaş yerine oturmaya başladığını, dış politikada da ağırlığı olan bir ülke haline geldiğini kaydetti. 
     Gazetecilerin sorularını da yanıtlayan Şahin, halkın 3 Kasım'da AK Parti'ye verdiği desteğin artarak devam ettiğini gördüğünü belirterek, ''İstanbul'da, büyükşehir belediye başkan adayımız Kadir Topbaş ile seçimi açık ara alırız. İlçe ve belde belediyelerin tamamına yakınını alacağımızı düşünüyorum'' diye konuştu. 
     
</TEXT>
</DOC>
