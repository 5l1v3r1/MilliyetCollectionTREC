<DOC>
<DOCNO> 248950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun33.html </URL>
<DATE> 2004/06/18/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Bakana ketçaplı saldırıdan sonra ölüm tehdidi 
</HEADLINE>
<TEXT>

     Hollanda'nın yabancılar ve entegrasyondan sorumlu Devlet Bakanı Bayan Rita Verdonk, önceki gün uğradığı keççaplı saldırının ardından, bu kez de ölümle tehdit edildi. 
     Kendisini, 'Section Eigt' adlı bir eylem grubunun üyesi olarak tanıtan bir kişi, Amsterdam'daki Kuzey Hollanda Radyosu'nun haber bölümüne telefon ederek, bakana yapılan keççaplı saldırıyı üstlendi ve bakanın, yabancılara yönelik politikalarında değişikliğe gitmediği takdirde, iki hafta sonra sonunun, önceki yıl silahlı suikasta kurban giden sağ görüşlü politikacı Pim Fortuyn'e benzeyeceğini savundu. 
     Polisin, saldırıyı üstlenen ancak adını açıklamayan kişinin yakalanabilmesi için geniş çaplı araştırma ve soruşturma başlattığı bildirildi. 
     Devlet Bakanı Rita Verdonk, önceki gün Amsterdam'da İncil Müzesinde düzenlenen bir programa katıldığı sırada, iki bayan tarafından yakın mesafeden üzerine ve yüzüne keççap atılmıştı. Saldırgan iki kadın, kamera ekipleriyle bakanın çok yakınına kadar yanaşarak bu eylemi gerçekleştirmişti. 
     Olaydan sonra yakalanan iki bayanın kimliği hala açıklanmadı. 
     Gözaltına alınan kadınlarınsa sorgu yargıcının serbest bırakma kararı vermesine karşılık, ifade vermeyi reddettikleri için gözlem altında tutulmaya devam edildiği bildirildi. 
     Bakana keççaplı saldırıyı gerçekleştiren iki bayanla ölüm tehdidinde bulunan kişinin birbirlerini tanıyıp tanımadıkları konusundaysa bilgi verilmedi. 
     Hollanda'da önceki yıl aşırı sağ ve yabancı düşmanı görüşleriyle kamuoyunda yıldızı parlayan Pim Fortuyn adlı eşcinsel politikacı, kendi adına kurduğu partiyle seçimlere hazırlanırken, önce Lahey'de basın toplantısı sırasında yakın mesafeden pastalı bir saldırıya uğramış ve iki hafta sonra da düzenlenen silahlı saldırıda yaşamını yitirmişti. 
     Devlet Bakanı Rita Verdonk'u tehdit eden kişinin de, bu olayın tekrarlanacağını dile getirdiği belirtildi. 
     Bu arada, Bakan Rita Verdonk'un ölüm tehdidin ciddiye aldığı bildirildi. 
     Devlet Bakanı Rita Verdonk'un önerisiyle Hollanda'da son dönemlerde başta Türkler olmak üzere entegrasyon politikası adı altında yabancıların ülkeye girişini kısıtlamaya yönelik bir dizi caydırıcı önlem alınmış ve önceki yıllarda sığınma başvuruları reddedilen, ancak ülkede kalarak yasal ikamet izni almadan çalışmasını sürdüren yaklaşık 26 bin dolayında yabancının da yurtdışı edilmesi kararlaştırılmıştı. 
     
</TEXT>
</DOC>
