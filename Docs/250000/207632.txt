<DOC>
<DOCNO> 207632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/guncel/agun.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalı restorasyonda, hırsızlar faaliyette 
</HEADLINE>
<TEXT>

   Kültür bakanlarının misafirhane olarak kullandığı Boğaziçi'ndeki tarihi Şerifler Yalısı, restorasyona girince talana uğradı 

Sadece bir bekçiyle köpeğin koruduğu yalıda bulunan 18. yüzyıla ait çeşmelerden ikisinin yalağı, birinin aynası çalındı .. 
      Ömer Erbil 
   
   Kültür ve Turizm Bakanlığı'na bağlı Emirgan'daki tarihi Şerifler Yalısı soyuldu. Kültür bakanlarının misafirhanesi olarak da kullanılan tarihi yalının iftariye yemekhane odasındaki 18. yüzyıldan kalma iki çeşmeden birinin ayaklı yalağı, diğerinin ise çeşme aynası çalındı. Selamlık bölümünün havuzlu odaya girişinde bulunan tarihi çeşmenin de yalağı yok oldu. Yalıyı, daha önce Topkapı Sarayı'nda itfaiye eri olarak görev yapan bir kişi koruyor. 
   Şerifler Yalısı'ndaki hırsızlık, muhabirimize gelen bir ihbarla ortaya çıktı. Hırsızlık yapılmadan önce yalının içinden çekilmiş fotoğrafa "bir dost" imzasıyla iliştirilen mektupta, Topkapı Sarayı yetkililerinin bu olayı kimseye duyurmak istemediği iddia ediliyordu. 
   
   'Bir dost'tan ihbar geldi 
   Olayı araştırmak için gittiğimiz yalıda ihbarın gerçek olduğunu gördük. Fotoğrafı gönderilen iftariye odasındaki ayaklı çeşme yalağının yerinde yeller esiyordu. Gündüzleri bekçilik yapan, geceleri de yalının bahçesindeki lojmanda kalan itfaiye eri Mustafa Erdoğan, sorumuz üzerine çeşmenin baştan beri olmadığını söyleyerek olayı gizledi. Aynı odada diğer çeşmenin de aynası değişmişti. Erdoğan, onun da restorasyon sırasında değiştirildiğini söyledi. Çalındığı söylenen diğer çeşme yalağının yeri ise alçıyla sıvanmıştı. 
   Tarihi yalının güvenliği sadece bekçi ve bir köpeğe emanet. Bahçe duvarları alçak. Ne alarm sistemi var, ne de kapalı devre kamera sistemi. Öyle ki yalının bahçe duvarının üstüne yapılan gecekonduya ses çıkaran bile olmamış. 
   
   Köpek, hırsızı tanıyor mu 
   Hırsızlık olayıyla ilgili soruşturmayı Armutlu Polis Karakolu yürütüyor. Karakol yetkilileri, yalının güvenliğinin Topkapı Sarayı Müzesi'ne ait olduğunu, geceleri saraydan gelen bir bekçinin sabaha kadar nöbet tuttuğunu söyledi. Ancak bekçi ve köpeğe rağmen, tarihi eserlerin yalıdan nasıl çıkarıldığına açıklık getiremediler. 
   Topkapı Sarayı Müze Müdürü Filiz Çağman ise "Soruşturma sürüyor. Bu nedenle olayı duyurmadık. Bir ay içinde iki soygun oldu. Hırsız, köpeği tanıyor olmalı" dedi. 
   
   
   
   
</TEXT>
</DOC>
