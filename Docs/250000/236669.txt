<DOC>
<DOCNO> 236669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko17.html </URL>
<DATE> 2004/05/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Çiftçilikten patronluğa... 
</HEADLINE>
<TEXT>

     Çiftçilik yaparak eğitimini tamamlayan Nazmi Acar, şimdi tarım ürünleri ve zirai ilaç şirketlerinden oluşan 10 şirketin yönetim kurulu başkanlığını yapıyor. 
     Konya'nın Hadim İlçesi Göynükkışla Köyü'nde doğan ve eğitimini çiftçilik yaparak tamamlayan Nazmi Acar, kurduğu Setar Şirketler topluluğuyla 250 kişiye iş istihdamı sağlıyor. 
     İşadamı Nazmi Acar, AA muhabirine yaptığı açıklamada, babasının çiftçilikle uğraştığını, kendisinin de eğitimini tamamlamak için tarlada çalıştığını anlattı. Liseyi bitirdikten sonra uzun yıllar zirai ilaç perakendeciliği yaptığını kaydeden Acar, ilk şirketini tarım ürünleri üzerine 1980 yılında, 24 yaşındayken Antalya'da kurduğunu söyledi. 
     1984 yılında bu şirketi geliştirdiğini ve Setar Şirketler Topluluğu'nu kurduğunu vurgulayan Nazmi Acar, kendi şirketlerindeki araştırma geliştirme merkezlerinde üretilen bitki gelişim düzenleyici ürünleri, Ürdün, Mısır ve Azerbaycan'a ihraç ettiklerini anlattı. 
     Yılda 400 bin ton kapasiteli yaprak gübre üretim tesisi ve yılda 30 milyon dal kapasitelik sebze fidesi üretim tesisi kurarak, ürünleri iç piyasa sunduklarını kaydeden Acar, şöyle konuştu 
     ''Şirketimiz bünyesinde kurduğumuz araştırma geliştirme merkezinde bölge koşullarına uygun bitki geliştiricileri denemeleri yapıyoruz. Ayrıca burada denediğimiz fideleri çoğaltarak üretiyoruz, hem kendi üretimimizi geliştirmiş oluyoruz hem de yeni istihdam alanları açarak işsiz gençlere iş imkanı sağlıyoruz.'' Yıllık ihracatlarının 100 bin dolar olduğunu vurgulayan Acar, şöyle devam etti 
     ''Kurduğum her şirketin başına getirdiğim müdürlere belirli oranda hisse verdim. Bu, hem onları motive ediyor, hem de şirketin daha başarılı olmasını sağlıyor. Bu yıl ve önümüzdeki yıllardan beklentilerimiz oldukça olumlu. Yeni iş alanlarına girerek istihdamı artırmayı düşünüyorum. Tarım ülkesi Türkiye, hala dışarıdan tohum ithal ediyor. Bizler Hollanda ve İsrail'den tohum getirmek yerine, kendi tesislerimizde kaliteli tohum üretmenin çabası içerisindeyiz.'' Çin'den zirai ilaç, Fransa, İtalya ve İspanya'dan da gübre ithal ettiklerini ve Türkiye geneline pazarladıklarını belirten Acar, 20 yıldan bu yana da İsrail'den bir firma ile ortaklık yaptıklarını sözlerine ekledi. 
     
</TEXT>
</DOC>
