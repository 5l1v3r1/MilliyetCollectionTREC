<DOC>
<DOCNO> 214061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko19.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Genel Müdürü Kurtul Yıl sonunda faiz yüzde 17 olabilir 
</HEADLINE>
<TEXT>

     Akbank Genel Müdürü Zafer Kurtul, enflasyondaki düşüşe paralel olarak faiz oranlarında yıl sonunda yüzde 17'lerin görülebileceğini bildirdi. 
     Zafer Kurtul, Akbank'ın ''Yeni Ufuklar Değişim Programı''ndaki gelişmelerin açıklandığı toplantıda gazetecilerin sorularını yanıtlarken, Akbank'ın kredi prosesinin çok başarılı olduğunu, batık kredilerin tüm kredilere oranının yüzde 1.4 seviyelerinde olduğunu kaydetti. 
     Akbank'ın özel bankalar arasında en büyük kredi hacimlerine sahip bankalardan biri olduğuna işaret eden Kurtul, Sabancı Grubu'na kullandırılan kredilerin toplam kredilere oranının da son derece düşük, yüzde 6-7 seviyelerinde olduğunu söyledi. 
     Kurtul, kredilerde öngörülen ciddi büyümenin yaratabileceği risklerin anımsatılması üzerine de, kredi hacmi yükseldikçe problemli kredilerin oranında bazı değişiklikler olabileceğini belirtti. 
     Zafer Kurtul, burada önemli olanın problem miktarını görebilmek, riskin dağılımını yapabilmek olduğuna dikkat çekti. 
     Son birkaç yıl, 2000, 2001, 2002 yıllarına bakıldığında gerçekten çok büyük krizler yaşandığını, önemli ölçüde politik, ekonomik gelişmeler gerçekleştiğine işaret eden Kurtul, Akbank'ın bu dönemde çok başarılı bir risk yönetimi ile kuvvetli büyümesini koruduğunu vurguladı. 
     Zafer Kurtul, ''Neticede çok ciddi anlamda riskler vardı. Akbank bunları çok iyi bir şekilde geçmişte görebildi, dolayısıyla bankanın bu konuda çok tecrübeli ciddi bir bilgi birikimi var'' dedi. 
     
     ''ÖNÜMÜZDEKİ DÖNEM İÇİN DAHA İYİMSER DÜŞÜNÜYORUZ'' 

     Önümüzdeki dönem için daha iyimser düşündüklerini ifade eden Kurtul, ''Özellikle politik konularda çok önemli gelişmeler kaydedildi. Enflasyonun düştüğü ortamda birtakım önemli yapısal reformların da yapıldığını düşünerek faiz oranlarındaki volatilitenin olmayacağını düşünüyoruz. Olmaması gerekiyor'' dedi. 
     Zafer Kurtul, gerek ekonomik istikrar, gerekse politik istikrar açısından daha olumlu bakıp stratejilerini bu olumlu senaryo ile Akbank'ı daha rekabetçi, daha güçlü, daha müşteri odaklı hale getirebilme çalışmaları yürüttüklerini kaydetti. Yapısal konularda reformlarda bir kararlılık gördüklerini belirten Kurtul, bütün planlarını, stratejilerini, hedeflerini, yapısal reformların devam edeceği fikriyle oluşturduklarını aktardı. 
     Enflasyon muhasebesi konusunda yol alındığı ve kayıt dışının azaldığı, önlendiği bir ortamda mali kurumların kredi analizi yapmasının çok daha başarılı olduğunu ifade eden Kurtul, ''Kredi kalitesinde ciddi iyileşmeler göreceğiz'' dedi. 
     Akbank'ın yurtdışından çok uygun faizlerle 2.5 milyar dolar tutarında kredi kullandığına işaret eden Kurtul, fonlama maliyetinde düşük fon kaynağına sahip olması avantajını kullanarak, piyasada çok daha iyi müşteri segmentine kredi verebildiklerini anlattı. Zafer Kurtul, yurtdışındaki, kredi kalitesi büyük firmalara kredi verebilmesinin de Akbank'ın ne kadar rekabetçi fiyatlama yapabildiğini gösterdiğini vurguladı. 
     
     KURAL REKLAMLARI 

     Akbank Genel Müdürü Kurtul, kurala uymayı öne çıkaran reklam filmleriyle ilgili bir soru üzerine de şunları söyledi 
     ''Biz aslında kural filmiyle bir de şunu söylemek istiyoruz Sınırsız mevduat güvencesi olduğu sürece piyasada bir haksız rekabet sözkonusu. Haksız rekabet, sınırsız mevduat güvencesi olduğu sürece, bir ahlaki çöküntü söz konusu, kural hataları söz konusu. Özellikle bunun altını çizmek istiyoruz. Hedeflendiği gibi sınırsız güvence Temmuz 2004'te sınırlı hale getirildiğinde burada da güvence rakamının makul bir seviyeye düşürülmesi lazım. Güvence tutarı, en son kalktığında 50 milyar lira düzeyindeydi. AB standardı 20 bin Euro, fakat Türkiye'de gelir dağılımını düşününce 10 bin euro seviyesinde mevduat güvencesinin saptanmasını öneriyoruz.'' Bir soru üzerine, şimdiki ortama farklı baktığını ifade eden Zafer Kurtul, ''2000 yılı ile bugün arasında önemli boyutlarda, kritik farklılıklar var. Şu anda önümüzü çok daha net görebiliyoruz'' dedi. 
     Kurtul, hükümetle ilişkiler konusunda ise, ''Bankalar Birliği olarak bu kadar dinleyen bir hükümet görmedik'' ifadesini kullandı. 
     
     YÜZDE 1.95'LİK KREDİDEN VERİM ELDE EDEBİLİYOR 

     Akbank Genel Müdürü Kurtul, Akbank'ın taşıt kredisinde uygulamaya koyduğu yüzde 1.95'lik oranın anımsatılarak, bu oranlardan para kazanmanın zor olduğu şeklindeki yorumların aktarılması üzerine, 2000 yılı ortamından farklı bir durumun söz konusu olduğunu, 2002 yılı ortamında reel faizlerin eksi olduğunu kaydetti. 
     Yüzde 1.95 faizle kredi verildiğinde, ayda ortalama enflasyon 1 denilirse enflasyonun yaklaşık 2 misli üzerinde bir faizle kredi açılmış olacağını belirten Kurtul, şöyle devam etti 
     ''Dolayısıyla banka yeterli verimi elde edebiliyor bu krediden. Ama tabii kredinin yapılabilmesi açısından da çok dikkatli olunması lazım. Bu tür kredileri destekleyecek yeterli özkaynağının olması lazım. Bu bir rekabet avantajıdır. Bu şekilde fiyatlayarak en iyi müşteriyi çekebilmesi, bu müşterilere çapraz satışlar yapılabilmesi çok önemli kritik konular.'' Zafer Kurtul, Akbank'ın yeni programı için ''Bankaları çocuk olarak düşünürsek Akbank hep evin içinde oynayan, pek sokağa çıkmayan bir bankaydı. Deyim yerindeyse sokağa çıktı'' şeklindeki yorumda bulunulması üzerine da, ''Biz sahaya çıkmadığımızı düşünmüyoruz. Eskiden beri Akbank kredi konusunda çok aktif'' derken, Genel Müdür Yardımcısı Ziya Akkurt da, ''Biz sokaktaydık da fazla sesimiz çıkmıyordu'' ifadesini kullandı Kurtul, her bankanın enflasyonun düştüğü yeni ortama hazırlıklı olması gerektiğini vurgularken de, verimliliğin önemine dikkat çekti. 
     
     ''FAİZLERDE YIL SONUNDA YÜZDE 17'LERİ GÖREBİLİRİZ'' 

     Zafer Kurtul, Merkez Bankası'nın son 2 puanlık indirimi anımsatılarak, faizlerde indirim beklentilerinin devam edip etmediğinin sorulması üzerine ise şunları söyledi 
     ''Faiz indirimi beklentisi tabii ki var. Enflasyon tahminimiz yüzde 12 civarı. Hedefe ulaşılacağını düşünüyoruz. Ondan sonraki enflasyonu da yüzde 8 beklersek, yılsonuna kadar Merkez Bankası faizlerinde bu tablonun devam edeceğini düşünürsek, yaklaşık yüzde 17'leri görebiliriz bu yılın sonunda. Enflasyondaki düşüşe paralel olarak faizde düşüşün olacağını bekliyoruz. Merkez Bankası tabii seçimleri bekleyebilir, o da bir faktör olabilir.'' 
Akbank Genel Müdürü, yabancı ortaklığa ilişkin bir soru üzerine ise, bu konudaki daha önce çok açıklama yaptıklarına işaret ederek, stratejilerinde bir değişiklik olmadığını söyledi. 
     Akbank'ın kurumsal bankacılıktan sorumlu Genel Müdür Yardımcısı Ziya Akkurt, kredi faaliyetleri hakkında bilgi verirken, geçen yıl yurtdışı piyasalara açılmaya başladıklarını ve Avrupa'da dev firmalara kredi açtıklarını duyurdu. 
     Kurumsal iletişim ve stratejik planlamadan sorumlu Genel Müdür Yardımcısı Hayri Çulhacı da, son reklam filminin konumlandırılmasına ilişkin açıklamasında, ışık, hız limiti gibi kurallara saat 04.00'te de olsa uyulduğunu belirterek, ''Hız limitini geçmiyor. Sarı-kırmızı ışıkta duruyor. Akbank bu'' dedi. 

     
</TEXT>
</DOC>
