<DOC>
<DOCNO> 207208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/yasam/yas04.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi babamızın elinden kurtarın' 
</HEADLINE>
<TEXT>

   Hırsızlığa gönderdiği kızı 'eli boş dönünce' üç çocuğunu hastanelik eden baba, gözaltına alındı. Ama çocuklar yine babalarına verildi... 
      MUSTAFA KURTARAN İstanbul 
   
   Hacı Hüsrev Mahallesi'nde önceki gece 23.00 sıralarında meydana gelen olay iddialara göre şöyle gelişti Üç çocuk babası Cengiz Karabacak, 6 yaşındaki kızı A.'yı hırsızlık yapması için Kasımpaşa'ya gönderdi. Küçük kız, babasının korkusuyla bir kadının çantasını çalarak eve getirdi. Ancak, çantadan para çıkmadı. 
   Bunun üzerine sinirlenen Karabacak, çocukları A. 6 , A. 8 ve M.'nin 4 ellerini bağladı. Hap alarak kendinden geçtiği iddia edilen işsiz baba, sopayla çocuklara vurmaya başladı. Hırsını alamayan Karabacak, üç çocuğun kafalarını duvara ve yere vurdu. 
   
   Yemek vermiyordu 
   Çığlıklar atan çocukların imdadına komşular yetişti. Vatandaşlar, üç cocuğu babalarının elinden alırken, polise haber verildi. Bir taksiye bindirilen çocuklar, Taksim İlkyardım Hastanesi'ne kaldırılırken, dayakçı baba gözaltına alındı. 
   Babalarının sürekli kendilerini dövdüğünü ve artık eve dönmek istemediklerini belirten çocuklar, "Hırsızlık yapmazsak bize yemek vermiyordu" dediler. Dört yaşındaki M., babasının işkencesinden bıktığını belirterek, "Burnuna bir şeyler çekip sonra da bizi dövüyordu. Artık onunla yaşamak istemiyoruz" derken, çocukların en büyüğü olan 8 yaşındaki A. ise yediği dayaklar nedeniyle vücudunun her yerinin morardığını anlattı. Babası tarafından okula gönderilmediğini söyleyen A., "Onunla yaşamak istemiyoruz. Bize babaannem bakar" dedi. 
   
   Talimat geç kaldı 
   Bu arada baba Karabacak, serbest bırakılırken, çocukları da hastaneden alınarak kendisine teslim edildi. Olayı gazetecilerden öğrenen İstanbul Sosyal Hizmetler Müdürü Kahraman Eroğlu, "Polis bize haber vermeliydi" derken, durumu Devlet Bakanı Güldal Akşit'e iletti. Akşit'in talimatıyla çocukları teslim almak için hastaneye uzmanlar gönderildi ama çocukların babalarına verildiği anlaşıldı. 
   
   
   
</TEXT>
</DOC>
