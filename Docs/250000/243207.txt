<DOC>
<DOCNO> 243207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun12.html </URL>
<DATE> 2004/05/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Okullarda uygulamalı kırbaç dersi 
</HEADLINE>
<TEXT>

     Malezya hükümeti, gençler arasında suç oranının artmasını önlemek için kırbaç cezasını okullarda uygulamalı örnekle göstermeye başladı. 
     Gazetelerin haberine göre, ilk uygulama, kuzeydeki Tayping bölgesinde okul bahçesinde toplanan 300 öğrencinin önünde yapıldı. Tayping cezaevinin bir numaralı ''kırbaç sorumlusu'' İskender Zülkarneyn Raci, öğrencilerin gözü önünde mankeni kırbaçladı. 
     Malezya adaletinin sıkça başvurduğu bu cezaya ilişkin fotoğraflar da ''ibret almaları için'' öğrencilere dağıtıldı. 
     Cezaevi sorumlusu Raci, New Straits Times gazetesine verdiği demeçte, kırbacın saatte en az 160 km hızla mahkumun vücuduna çarptığını, bunun da en az 90 kiloluk güce denk geldiğini anlattı. 
     Mahkumun kırbaç yiyen vücudundan sıçrayan et ve kan parçalarından yüzlerini korumak için maske taktıklarını belirten Raci, en dayanıklı mahkumların bile üçüncü kırbaçtan sonra çığlığı bastığını söyledi. 
     Malezya İç Güvenlik Bakanı Yardımcısı Nuh Ömer, okullardaki uygulamalı örneğin, gençlerin yasaları çiğnediklerinde başlarına gelecekleri anlamalarını sağlayacağını söyledi. 
     Uluslararası Af Örgütü, dün yayımladığı yıllık raporda kırbaç cezasını kınamış ve bunun insanlık dışı olduğunu belirtmişti. 
     
</TEXT>
</DOC>
