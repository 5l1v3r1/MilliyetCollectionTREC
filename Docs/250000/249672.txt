<DOC>
<DOCNO> 249672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy12.html </URL>
<DATE> 2004/06/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gül ''Kerkük'te bir oldu bittiye izin veremeyiz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Kerkük ile ilgili hassasiyetinin ve herhangi bir oldu bittiye izin vermeyeceğinin herkesçe bilindiğini belirterek, bunları en iyi şekilde herkese söylediklerini bildirdi. 
     Dışişleri Bakanlığı'nda Irak Türkmen Cephesi Başkanı Faruk Abdullah Abdurrahman ile görüşmesinin ardından gazetecilerin sorularını yanıtlayan Gül, geçiş sürecinde Irak'ın, siyasi ve toprak bütünlüğü korunarak, demokratik şekilde huzura, barışa ve istikrara kavuşmasını, refahtan herkesin pay almasını arzu ettiklerini söyledi. 
     ''Türkiye'nin bütün hassasiyeti budur, katkıları bu yönde olmaktadır. Bunu zedeleyecek her türlü gelişmeyi yakından izliyoruz, uyarılarımızı yapıyoruz'' diyen Gül, New Yorker dergisindeki İsrail'in Irak'ın kuzeyinde Kürtlerle birlikte faaliyetlerde bulunduğu iddialarının hatırlatılması üzerine, şunları kaydetti 
     ''Biz Irak'ta olup bitenleri çok yakından takip ediyoruz. Zaman zaman çeşitli bilgiler ve haberler geliyor. Bunlarla ilgili gerekli uyarıları ve itinayı çok yakından gösteriyoruz. Özellikle Kerkük ile ilgili hassasiyetimizi herkes biliyor. Oralarda herhangi bir oldu bittiye kesinlikle müsaade edilmeyeceğini, çok büyük hassasiyet olduğunu, ilgili herkes çok iyi biliyor. Bunları en iyi şekilde herkese söylemiş vaziyetteyiz. 
     Bizim bütün arzumuz şudur bu geçiş süreci içinde huzurlu bir şekilde Irak'ın, bütünlüğünü koruyarak, toprak bütünlüğünü, siyasi bütünlüğünü koruyarak, demokratik bir şekilde huzura, barışa istikrara kavuşması ve refahtan herkesin paylarını almasıdır. Türkiye'nin bütün hassasiyeti budur, katkıları bu yönde olmaktadır. Bunu zedeleyecek her türlü gelişmeyi yakından izliyoruz ve uyarılarımızı yapıyoruz.'' Türkiye'nin Irak politikasında değişikliğe gittiğine ilişkin haberlerin hatırlatılması üzerine de Gül, bunların pek doğru olmadığını söyleyerek, Irak'ın toprak ve siyasi bütünlüğünü koruyacak bir şekilde, ''Irak'ın nasıl bir Irak olacağına Irak halkının tamamının karar vereceğinin'' altını çizdi. 
     Gül, Irak'ın kuzeyinde federatif bir yapıya Türkiye'nin nasıl baktığına ilişkin soru üzerine de şunları söyledi 
     ''Irak halkının tamamının karar vereceği bir şey önemlidir. Türkiye'nin muhakkak ki en önem verdiği konulardan birisi şudur İleride bölünmelere, parçalanmalara yol açacak yapılanmalar, bunlar çok tehlikelidir, bunları tasvip etmiyoruz. Ama Irak halkının kendisinin karar vereceği, Irak'ın geçmişinden gelen kendi gerçeklerini dikkate alarak, hep beraber karar verebilecekleri konulara tabii ki biz saygı gösteririz.'' Bakan Gül, IKDP lideri Mesud Barzani'ye Irak'ın kuzeyindeki federatif bir yapılanmaya Türkiye'nin artık karşı çıkmayacağı mesajının verildiğine ilişkin haberlerin hatılatılması üzerine, bunun doğru olmadığını söyledi. Gül, Türkiye'nin Irak Özel Temsilcisinin bölgede Barzani'yle görüştüğünü, yarın da Ankara'da IKYB lideri Celal Talabani ile bir araya geleceklerini hatırlatarak, konuya ilişkin Türkiye'nin görüşlerini net olarak söylediklerini kaydetti. 
     Dışişleri Bakanı Gül, ABD'nin terör örgütü PKK KONGRA-GEL'e karşı görünür bir gelecekte operasyon düzenlemeye sıcak bakmadığının hatırlatılması üzerine de ''Görüşlerimiz açık. Terör örgütü olarak tanımlanan bir örgüte karşı Irak'ta bir otorite durumunda olan bir ülkeden gerekli adımların atılmasını her zaman bekliyoruz'' dedi. 
     
     TÜRKİYE'NİN IRAK POLİTİKASI 

     Irak Kürdistan Demokratik Partisi IKDP lideri Mesud Barzani, Katar'ın El Cezire televizyonuna 18 Haziran'da yaptığı açıklamada, Türkiye'nin ''birleşik bir Irak bünyesinde Irak Kürdistanına federal statü tanınmasına artık karşı çıkmadığını'' ve ''bunun kendilerine bildirildiğini'' söylemişti. 
     Barzani'nin bu açıklamaları üzerine A.A muhabirinin aynı gün üst düzey diplomatik kaynaklardan edindiği bilgiye göre, Türkiye, ''Irak'ın toprak bütünlüğü içinde kalması ve Irak anayasasında tanımlanması'' kaydıyla Irak'ın kuzeyindeki bir yapılanmaya karşı çıkmayacak. Aynı kaynaklar, Türkiye'nin Irak'ın toprak bütünlüğüne eskiden olduğu gibi büyük önem verdiğine dikkat çekiyorlar. 
     Bu mesajın bölgede yapılan son temasta Barzani'ye iletildiği öğrenilirken, bugün Ankara'ya gelmesi beklenen Irak Kürdistan Yurtseverler Birliği IKYB lideri Celal Talabani'ye de aynı mesajın verilmesi bekleniyor. 
     Barzani ile yapılan temasta, Kürt lidere resmi bir davet iletilmezken, Ankara'ya gelmesi durumunda, Talabani'nin yaptığı görüşmeleri kendisinin de yapabileceği söylendi. Talabani'nin Ankara'da üst düzey kabul görmesi ve bu çerçevede Başbakan Recep Tayyip Erdoğan ve Dışişleri Bakanı Abdullah Gül tarafından kabul edilmesi bekleniyor. 
     
</TEXT>
</DOC>
