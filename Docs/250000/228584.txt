<DOC>
<DOCNO> 228584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun09.html </URL>
<DATE> 2004/04/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Newsweek Irak'ta iç savaş başlarsa Ortadoğu karışır 
</HEADLINE>
<TEXT>

     Irak'ta iç savaş başladığı takdirde tüm Ortadoğu'nun dengesinin bozulacağı bildirildi. 
     Konuyu irdeleyen Amerikan Newsweek dergisi, ''Amerikalıların bunu önlemek için önlerinde 3 aylık bir süre bulunduğuna'' dikkat çekti. Dergiye açıklamada bulunan bir koalisyon yetkilisi, ''Önümüzdeki 3 ay içinde askeri ve siyasi alanda yapacaklarımız, savaşın bizi güvenliğe kavuşturup kavuşturmadığını ortaya koyacak'' diye konuştu. 
     Aynı yetkili, ''Irak'ta iç savaş başladığı takdirde Amerikalılar savaştan önceye oranla çok daha az güvenlik içinde olacaklar'' dedi. 
     ''Irak'ın işgal edilmesinden yana olanların, işgalin, demokrasinin faydalarını gözler önüne sererek, reformların tüm Ortadoğu'ya yayılmasını sağlayacağını savunduklarını'' hatırlatan Newsweek, ''ancak girişimin başarısızlığa uğraması durumunda tüm bölgede istikrarın bozulacağını'' yazdı. 
     
     NEGROPONTE Mİ, BLACKWILL Mİ 
     ''Irak'taki koalisyon yönetiminin başı olan Paul Bremer'in yakında değiştirileceğini'' de belirten Newsweek, ''Bremer'in yerine, ABD'nin BM daimi temsilcisi John Negroponte ya da Ulusal Güvenlik Danışmanı Condoleeza Rice'ın Irak işlerinden sorumlu yardımcısı, eski Hindistan büyükelçisi Robert Blackwill'in atanacağını'' yazdı. 
     
     İNTİHAR SALDIRILARI 
     ''Savaşın başlamasından bu yana Irak'ta düzenlenen 48 intihar saldırısında 700'den fazla kişinin hayatını kaybettiğini'' belirten dergi, ''saldırganların kimler olduğunun tam olarak saptanamadığını'' da kaydetti. 
     ''Son zamanlarda, Ensar El İslam örgütüne yakın yeni örgütlerin ortaya çıktığına'' işaret eden dergi, ''Şii lider Muktada El Sadr'ın radikallerden oluşan 10 bine yakın yandaşının bulunduğunu'' ifade etti. 
     
</TEXT>
</DOC>
