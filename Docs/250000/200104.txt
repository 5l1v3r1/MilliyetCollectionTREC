<DOC>
<DOCNO> 200104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Kurulu'ndan Botaş'a 'Ek mali yük getirme' uyarısı 
</HEADLINE>
<TEXT>

   EPDK, Botaş'ın Ruslar'la yaptığı Mavi Akım anlaşmasını, 'Ek mali yük getirmemesi' şartıyla onayladı. Onay yazısında, ithal edilen gazın başka ülkelere ihracını engelleyen maddenin bir daha görüşülmesi istendi. Botaş yönetimi, uyarıları 'Şüphecilik hoş değil' diye değerlendirdi 
      SEÇKİN ÜREY Ankara 
   
   Ağır ceza mahkemelerine konu olan ve eski başbakanlardan bürokratlara kadar pek çok kişinin k busu haline gelen Mavi Akım projesi, enerji yönetiminin elinde "ateş topuna" döndü. Enerji Piyasası Düzenleme Kurulu EPDK Ruslarla yapılan ve kimin kazançlı çıktığı tartışılan Mavi Akım anlaşmasını Botaş'ı yalnız bırakacak şekilde ve "şartlı olarak" onayladı. 
   EPDK onayla ilgili olarak BOTAŞ'a 21 Kasım 2003 tarihli bir yazı gönderdi. Yazıda anlaşmanın "ülke hazinesine ilave mali yükümlülük getirmemek koşuluyla" onaylandığı belirtilirken Botaş'ın taviz verdiği "reexport" ithal edilen gazın başka ülkeye ihracı düzenlemesini Ruslar'la müzakerelerde yeniden gündeme getirmesi istendi. EPDK kararı üzerine özel bir toplantı yapan Botaş yönetimi "EPDK bütün sorumluluğu bize bırakıyor. Şüphecilik hoş değil" değerlendirmesinde bulundu. 
   Türkiye'nin tek fiyattan gaz almasını sağlayan anlaşma, 19 Kasım'da Botaş ve Gazprom'un ihracat şirketi Gazexport arasında imzalandı. Anlaşmayla 2011'de sona erecek iki ayrı kontratla Batı Hattı'ndan gelen gazın fiyatı bin metreküp başına 128 ve 132 dolardan 123 dolara indirildi. 2025'e kadar devam edecek olan Mavi Akım'ın fiyatı da bin metreküp başına 109 dolardan 123 dolara çıktı. 
   
   Botaş'ı tedirgin etti 
   Botaş yönetimi anlaşmanın onaylanması için EPDK'ya başvurdu. Botaş Genel Müdürü Mehmet Bilgiç ve üst düzey yöneticiler aynı gün kurul önünde anlaşma hakkında bilgi vererek soruları yanıtladı. Kurul 248 - 14 karar sayılı kararıyla Mavi Akım'ı onayladı. Ancak Botaş'a iletilen karar yazısında anlaşmaya şüpheyle yaklaşıldığı açık bir dille kaleme alındı. Botaş yönetiminin tepkisini çeken yazıda aynen şöyle denildi 
   "Doğalgaz alım satım anlaşmalarına ek olarak sunulan protokol, side letter ek protokol ve zeyilnameler teknik ve ekonomik sorumluluk genel müdürlüğünüze ait olmak ve ülke hazinesine ilave mali yükümlülük getirmemek koşuluyla onaylanmıştır." 
   
   Açığa önlem    Gazexport'la yapılan anlaşmada 2007-2008 yıllarında gerçekleşmesi beklenen enerji sıkıntısına yönelik bir düzenleme de yer aldı. Sıkıntının yatırım süresi kısa olduğu için en hızlı biçimde doğalgaz çevrim santrallarıyla giderileceği öngörülüyor. Buna paralel olarak gaz çekişinin artacağı tahmin ediliyor. Bu nedenle, anlaşmada Botaş'ın almayı taahhüt ettiği gazın yüzde 100'ü üzerinde gaz çekmesi halinde alınan fazla gazın fiyatında yüzde 2 oranında indirim yapılacağına dair bir madde kondu. 
   
   Tavize eleştiri    EPDK'nın onay yazısında anlaşmanın reexport düzenlemeleri de üstü kapalı bir biçimde eleştirildi. Anlaşma sonucunda Batı Hattı'ndan gelen gazın reexport hakkı korundu. Ancak, Mavi Akım hattında bu hakkın olmayacağına dair bir hüküm anlaşmada yer aldı. EPDK'nın onay yazısında Ruslar nezdinde reexport hakkının tekrar gündeme getirilmesi istendi. Anlaşma gereğince her iki taraf birden aksini talep etmediği sürece 2006 yılına kadar koşulların değiştirilmesi amacıyla tekrar masaya oturulmayacak. 
   
   
</TEXT>
</DOC>
