<DOC>
<DOCNO> 208519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/bila.html </URL>
<DATE> 2004/01/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İncirlik desteği 
</HEADLINE>
<TEXT>

   
   ABD'nin Irak'taki askerlerini değiştirmek için İncirlik'i kullandığı ve kullanacağı, yapılan resmi açıklamalarla belli oldu. 
   Hükümet sözcüleri, bu uygulamanın 23 Haziran 2003 tarihli Bakanlar Kurulu kararına dayandığını açıkladılar. 
   Dışişleri Bakanı Abdullah Gül, kararın gizli olduğunu ancak, gizliliğin kendi girişimiyle 13 Kasım 2003 tarihinde kaldırıldığını da belirtti. Ama niye gizli olduğunu ve gizliliğin neden bu tarihte kaldırıldığına ilişkin bilgi vermedi. 
   İncirlik'ten ABD'ye sağlanan desteğin hukuki dayanağı neydi 
   Adalet Bakanı ve hükümet sözcüsü Cemil Çiçek bu sorumuza dün şu yanıtı verdi 
   "Konuyu incelettim. Dışişleri Bakanlığı'ndan bilgi istedim. Söz konusu Bakanlar Kurulu kararı, BM Güvenlik Konseyi'nin 1483 sayılı kararına dayanıyor. Bakanlar Kurulu kararının gerekçesi bu. BM'nin bu kararı Irak'ın toprak bütünlüğü ve bağımsızlığının korunması, istikrar ve güvenliğinin sağlanması amacıyla insani ve diğer yardımların yapılmasını öngörüyor. Bakanlar Kurulu kararı da bu amaçla düzenlendi." 
   Çiçek, bu çerçeve ve nitelik nedeniyle İncirlik Üssü'nün rotasyonda kullanımı için yeni bir tezkere veya yeni bir Bakanlar Kurulu kararına gerek olmadığına ilişkin Dışişleri Bakanlığı değerlendirmesinin de bulunduğunu belirtti. Anayasa'nın 92. maddesinin milletlerarası hukukun öngördüğü haller için böyle bir düzenlemeye olanak tanıdığını vurguladı. 
   Irak'taki ABD askerlerinin ülkelerine dönmeleri için İncirlik'i kullanmaları dışında, Irak'ta savaşacak askerlerin İncirlik üzerinden gitmeleri, askeri teçhizat geçişine izin verilmesi "insani yardım" çerçevesinde değerlendirilebilir mi 
   Çiçek bu sorumuza şu yanıtı verdi 
   "Bu nevi geçişler kararda belirtilen istikrar ve güvenliğin sağlanmasıyla çerçevesinde değerlendirilebilir. Ayrıca, geçişler, Genelkurmayımızın belirlediği ilkeler ve usuller çerçevesinde yapılacaktır." 
   1 Mart tezkeresinin geri çevrilmesinden sonra Ankara, ABD'nin bütün taleplerini yerine getirdi. Bölgeye asker göndermek için yeni tezkere çıkarmak dahil. Ayrıca hava sahasını açarak ABD'ye en stratejik desteği de verdi. Bugün de anlıyoruz ki, gizli Bakanlar Kurulu kararıyla ABD askerlerinin rotasyonu ve lojistik destek sağlanması için İncirlik'in kullanılmasına da izin vermiş... 
   Ancak, Ankara, her türlü desteği vermesine karşın, ABD'nin 1 Mart tezkeresinden sonra Türkiye'ye karşı geliştirdiği tutumda bir değişiklik olduğu söylenebilir mi 
   Kuzey Irak'taki gelişmelere ve Kıbrıs'taki politikasına bakılırsa, ABD'nin Türkiye'ye karşı tutumunda olumlu bir değişiklik yok. Siyasi cephede, Türkiye'nin endişelerini giderecek veya çıkarlarını koruyacak bir tavır gözlenmiyor. 
   Türkiye, vermeye devam ediyor. 
   Ama ne aldığını bilen yok... 
   
      
   
</TEXT>
</DOC>
