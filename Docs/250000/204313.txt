<DOC>
<DOCNO> 204313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo01.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhtiyar kurt Luce 
</HEADLINE>
<TEXT>

   Lucescu, Beşiktaş'ın şampiyonluğa şimdiden yaklaştığını bir türlü kabul etmiyor. Rumen teknik adam, "Ben yaşlı bir hocayım. Bugüne kadar çok şey gördüm. Hiçbir lig kolay bitmez" dedi 
      BÜNYAMİN OSMAN 

   
   Zafer sarhoşu değil 
   EN yakın rakibi Trabzonspor'a 9 puan fark atan, yapılan anketlerde artık şampiyon gibi gösterilen Beşiktaş'ın Teknik Direktörü Lucescu, hem tatil, hem de Noel için Bükreş'e gitti. Daha adımını attığı ilk gün, soğuk bir hava ve kar karşıladı kendisini... Muzaffer bir komutandı ancak hiç mağrur değildi. İlk yarıda kazandığı başarının sarhoşluğuna kapılmamıştı. Türkiye'de söylenen "Beşiktaş yüzde 90 şampiyon" sözlerine ise büyük ihtiyatla yaklaştı. 
   
   'Futbolcularım gevşemez' 
   LUCESCU, "Ben yaşlı bir hocayım. Çok değişik şartlarda, çok maceralarım oldu. İşlerin nasıl olup bittiğini, nasıl yürüyeceğini çok iyi biliyorum. Koşullar haftadan haftaya değişebilir. Ne kadar avantajlı olsak bile, işin bittiğini söylememiz mümkün değil. Hiçbir lig kolay bitmez" dedi. Rumen hoca şöyle devam etti "Rakiplerin reaksiyonunun hızlı ve agresif olacağını biliyorum. Ama takımım çok tecrübeli. Kolay kolay gevşemezler." 
   
   'Ruhen başka takım' 
   1.5 yıl içinde özellikle mental açıdan büyük mesafe katettiklerini vurgulayan Beşiktaş Teknik Direktörü, "Özellikle Şampiyonlar Ligi'nde bu fark çok iyi görüldü. Üç sene önce farklı yenilgiye alışkın olan futbolcular, şimdi korkusuz. Kompleksten kurtuldular. Ruhen başka bir takım ortaya çıktı" diye konuştu. Lucescu, bundan sonra kendilerini bekleyen en büyük tehlikenin ise, futbolcuların havaya girmesi ve öne çıkması olduğunu ifade etti. 
   
   'Kendimizi aştık' 
   ÖZELLİKLE lig için son dönemde yapılan eleştirileri de kabul etmeyen Rumen çalıştırıcı, "Her ne kadar takım iyi gitmiyor dense de, matematik kimseyi kandırmaz. Geçen sezon rekor puana ulaşmıştık. Şimdi onu da aştık. Görünen düşüş, stres ve yorgunluktan" dedi. Rumen teknik adam, takım içindeki tartışmaların, içinde bulundukları yüksek tansiyondan kaynaklandığını ifade ederek, "Hepimiz makina değil insanız" diye konuştu. 
   
   Sergen onun priması 
   TAKIMDA herkesin oynamaya hazır olduğunu da söyleyen Lucescu, Sergen için ayrı bir paragraf açtı. Onun için şunları söyledi "Star olmayı hiç istemiyor Havalı biri değil. Bu yüzden onu çok seviyorum. Oynatmadığın zaman naz yapmaz. Çıkarıldığında protesto etmez. Böyle bir insanı nasıl sevmezsin. Her ne kadar kabadayı olsa da, karşısına çıktığınızda saygısından bir bebek gibi gevşer. O her futbolcuya örnek olmalı." 
   
   OKAN KOÇ 
   "YETENEKLİ ve teknik. Topla hızlı hareket ediyor. Ancak maçtan maça form düzeyi değişiyor. O da böyle büyük bir takımda çalışmadığı için... Şahsi oynaması bazen takıma zararlı oluyor. Ama gelecekte Türkiye'nin bir numarası olacağını garanti edebilirim." 
   
   SİNAN KALOĞLU 
   "ÇOK hızlı bir futbolcu. Ancak bazı pozisyonlarda aşırı telaşlanıyor. Küçük bir takımdan geldiği bu durumlarda hemen belli oluyor. Çünkü eski ekibinde büyük hareket imkanı vardı. Şimdi ise sıkışık defans arasında kendisine az bir oynama alanı kalıyor. Ama buna alışması lazım." 
   
   ÜMİT AYDIN 
   "O da yeni transfer edilen isimlerin en iyileri arasında. Özellikle taktik anlayışına söylenecek birşey yok. Ancak fizik gücünü biraz daha yükseltmesi lazım. Çünkü oynadığı mevkide korakor mücadele olduğu için agresif bir oyun çıkarması gerekiyor. " 
   
   GÖKHAN ZAN 
   "HER geçen gün daha fazla tecrübe kazanıyor. Çalışması ve iş disiplini çok iyi. Artık zamanı geliyor. İkinci yarıda onu 11'de görmek sürpriz olmasın. Artık onu da büyük sınavlara sokmam lazım. Antrenmanlarda hazır olduğunu gösteriyor. 
   
   TÜMER METİN 
   "FELSEFESİ, sürekli oynamak üzerine... O bana ne vereceğini, ben de ondan ne alacağımı çok iyi biliyorum. Ama formaya, PTT'ye olur gibi abone olunmaz. Kişisel oynamaktan vazgeçmeli. Star gibi davranmamalı. Çünkü herkes onların kapasitesini çok iyi biliyor." 
   
   Pascal Nouma Ocak'ta geliyor    KATAR'DA futbol yaşamını sürdüren Pascal Nouma, Beşiktaş'taki eski takım arkadaşlarını aradı, ocak ayında kısa bir tatil için Türkiye'ye geleceğini söyledi. Antalya'da kamp yapacak olan Siyah - Beyazlılar'ı da ziyaret edeceğini belirten Fransız futbolcunun, Lucescu ile gelecek sezon için bir kez daha karşılıklı konuşacağını dile getirmesi dikkat çekti. 
   
   'Yenilen gol yarıya düşer'    SİYAH - Beyazlılar'ın kaleci antrenörü Datcu, Beşiktaş'ın ikinci yarıda daha az gol yiyeceğini iddia etti. Cordoba'nın dünyanın en iyi 2-3 kalecisinden biri olduğunu vurgulayan Rumen teknik adam, "İlk devrede düşündüğümden biraz daha fazla gol yedik. Ancak ikinci yarıda bunun yarı yarıya daha da azalacağını söyleyebilirim" dedi. 
   
   Kartal'da söz savunmanın    BEŞİKTAŞ, UEFA'ya karşı seferberlik ilan etti. Almanya'da oynanan Chelsea maçında yaşanan konfeti olayı nedeniyle savunmasını isteyen UEFA Disiplin Kurulu'na karşı hazırlıklı gidecek olan Siyah - Beyazlılar'da bu iş için özel bir komisyon kuruldu. Kapsamlı bir savunma hazırlığına giren Kartal, 2. Başkan Hüsnü Güreli başkanlığında, uzman hukukçulardan oluşan bir heyetle raporunu hazırlıyor. 
   
   'Fizik gücü bu kadardı'    YÖNETİM tarafından sözleşmesi feshedilen Ahmet Dursun'dan yararlanmak için çok uğraştığını belirten Lucescu, golcüsünden istediğini alamadığını belirtti. Sakatlığı nedeniyle çok az oynatabildiğini vurgulayan Rumen teknik adam, "Ne o takıma verimli oldu, ne de ben ondan istediğimi aldım. Onun fizik gücü bu kadardı. Doktor raporları da elimde. Mantalite olarak da bozulmuştu. İşin kötüsü, o da buna alışmıştı" diye konuştu. 
   
   
</TEXT>
</DOC>
