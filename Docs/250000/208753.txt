<DOC>
<DOCNO> 208753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yazar/yilmaz.html </URL>
<DATE> 2004/01/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Toprak ses veriyor 
</HEADLINE>
<TEXT>

   
   Tarım sektörü, 9 - 16 Ocak tarihleri arasında düzenlenen "TMMOB Ziraat Mühendisleri Odası 50. Yıl Kutlama Programı" nedeniyle Ankara'da düzenlenen panelde ele alındı. 
   Bu panele konuşmacı olarak davet edilişimde sanırım, mısır şurubu üreticisi ABD firması Cargill'in Türkiye'deki konumuna bu sütunlarda yer vermem de etkili oldu. Başbakan Tayyip Erdoğan'ın ocak ayı sonunda yapacağı Washington görüşmesinde, Cargill'in sorunlarının, ABD Başkanı Bush tarafından masaya getirilmesi bekleniyor. 
   ABD yurtdışındaki şirketlerini takip ediyor ve sorunlarının çözümü için dosyalar oluşturuyor. Türkiye ile de aynı yöntemi izliyor ve Cargill'in birinci derecede tarım arazisi üzerine kurulması, mısır şurubuna uygulanan kotaların artırılması veya kaldırılması yönünde baskı oluşturuyor. 
   AKP bu konuda çok zorlanmayacak. 
   Çünkü Cargill'in ürettiği mısır şurubuna uygulanan yüzde 10'luk kotanın yüzde 15'e çıkması yönünde inisiyatif, Bakanlar Kurulu'na verilmiş durumda. 
   Cargill, bölgede işsizlere mısır ürettirerek de yerel tepkileri sindiriyor. 
   Mısır ithalatında Maliye Bakanı Kemal Unakıtan'ın oğlu Abdullah Unakıtan ile, mısır şurubundan üretilen kolanın pazarlamacısı olarak da Başbakan Erdoğan'ın oğlu Ahmet Burak Erdoğan'ın adı buluşunca Cargill ilginç bir boyut kazanıyor. 
   
   Aşiret tarımı ve partisi 
   Ziraat Mühendisleri Odası Başkanı Gökhan Günaydın'ın sunduğu "Cumhuriyet Döneminde Tarım Sektörünün Sosyo - Ekonomik Dönüşü" başlıklı slayt gösterisi, 1900'lerden 2003'e kadar tarım politikasını anlatıyordu. 
   Toprak reformu siyasetin yapılanmasına da etki ediyor. Dönemin Başbakanı İsmet İnönü'nün "Toprak işleyenindir" tezine muhalefet eden Adnan Menderes, Refik Koraltan, Fuat Köprülü, Celal Bayar, Demokrat Parti'nin temelini atıyor. 
   "Toprak ve Tarım Reformu Kanunu, 25 Haziran 1973'te kabul ediliyor. Yasa üretimin artırıması için topraksız çiftçi ailelerinin topraklandırılmasını öngörüyordu. Uygulama için seçilen Urfa ilinde kamulaştırılan 1.6 milyon dekar arazinin 231 bin dekarı 1218 aileye paylaştırıldı. Oysa toprak için 75 bin aile başvurmuştu. Yasa, 1977'de AP'nin istemi doğrultusunda Anayasa Mahkemesi'nce iptal edildi, topraklar eski sahiplerine iade edildi." 
   Urfa siyasal yapıda aşiret egemenliğinin halen egemen olduğu bir il ve köylü Harran Ovası'nın verimini geçimine yansıtamıyor. 
   
   Biz üretemez miyiz 
   Nüfus artıyor, gelir dağılımı bozuluyor toprak doyuramıyor... 
   Dış borçlar artıyor buğdaydan, pamuğa etten pirince mutfağımızı ithal ürünlerle dolduruyoruz. 
   Ziraat mühendisi, süt ürünleri uzmanı Murat Aygün, Türkiye'de kilosu 38 - 66 milyon lira arasında değişen ithal peynirlere 1998 yılında 6.127 milyon dolar ödenirken, 2003'te 20 milyon doların üzerine çıkmasını eleştiriyor ve soruyor 
   Çözümü yok mu " 
   Aygün, "Gouda, tilsit, edam, ceheddar gibi peynirlerin yapımını öğrendim. 250 - 300 bin dolar yatırımla bu tesisler kurulabilir" diyor. 
   Burada hangi il olduğunu yazmayacağım ama, bir büyük holding sahibi Anadolu'da köylüyü örgütlüyor bir üretim kooperatifi kuruyor. Süt, süt ürünleri üretimini yapıyor. Yakın zamanda da ürünlerini market raflarına rakiplerinin çok altında bir fiyatla yerleştirmeye hazırlanıyor. 
   Belki bu Anadolu şehrindeki üretim, yerli gıda sanayiinin ilgisini çektiği gibi, pazarlama kanallarına da girer. Ve Anadolu köylüsüne bir model olarak öncülük eder. 
   Tarımsal alanda teknolojileri yenileyen, ekolojik tarıma yönelen sermayenin yanında, küçük ve orta ölçekli girişimcinin ve üniversitelerin de aktive olması gerekiyor. 
   Gençliğin ve bilimin enerjisini tarım sektörüne çekmenin bir yolu olmalı. Aksi halde ekilebilir tarım arazileri, gayrimenkul pazarının elemanı haline gelecek. 
   
      
   
</TEXT>
</DOC>
