<DOC>
<DOCNO> 225861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy20.html </URL>
<DATE> 2004/03/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bakanı muhtar adayı sandılar... 
</HEADLINE>
<TEXT>

     Çevre ve Orman Bakanı Osman Pepe, İzmit'teki seçim çalışmalarını kent merkezinde esnafı ziyaret ederek sürdürdü. 
     Bakan Pepe, İzmit Büyükşehir Belediyesi ile Saraybahçe Belediyesi meclis üyeleri ve partililerle kent merkezindeki esnafı gezip, vatandaşlarla sohbet etti. 
     Pepe, Alemdar Caddesi'nde hayat pahalılığından yakınan bir vatandaşa, zorunlu ihtiyaç maddelerine, elektrik ve doğalgaza zam yapılmadığını, Türk Lirası'nın da dövize karşı değer kazandığını anlattı. 
     Gelecek yılların daha iyi olacağını belirten Pepe, vatandaşın ''Etin kilosu 15 milyon lira oldu, emekli maaşım da yetmiyor'' demesi üzerine de, ''Senin bu yaşta vejetaryen olman gerekir'' diye espri yaptı. 
     Karabaş Mahallesi'nde de hediyelik eşya satan bir dükkana giren Bakan Pepe, mağazadakilerle sohbet etti. Bakan Pepe, kendisinin Karabaş Mahallesi'nde büyüdüğünü ifade edince Nurdoğan Dalkıran adlı tezgahtar ''Siz muhtar adayı mısınız '' diye sordu. Pepe gülerek, ''Muhtar adayım, ancak ismimi söylemem'' dedi. 
     Pepe, Kocaelispor taraftarı bir gencin, Kocaelispor'a destek verilmesini istemesi üzerine ise ''Kocaelispor sahipsiz kalmaz. Ancak bu zamana kadar Kocaelispor'un üzerinden siyaset yapıldı. Şirketi bitirdiler, batırdılar'' diye konuştu. 
     
</TEXT>
</DOC>
