<DOC>
<DOCNO> 244670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun11.html </URL>
<DATE> 2004/06/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Alman basını Bu adamı Metin Kaplan artık tutuklayın 
</HEADLINE>
<TEXT>

     Alman basını, dün Köln Yabancılar Dairesi'ne giderek oturma izni olmadığı için belirli bir süre sınır dışı edilmemesi talebinde bulunan İslami Cemiyet ve Cemaatleri Birliği'nin İCCB yöneticisi Metin Kaplan ile ilgili haberlere yer vermeye devam ediyor. 
     Bild gazetesinde, ''Bu adamı artık tutuklayın'' başlığıyla verilen haberde, Kaplan'ın Yabancılar Dairesi'ne, dairenin kapanmasına az bir süre kala geldiği, yaklaşık yarım saat binada kaldığı ve gazetecilerin sorularını yanıtsız bıraktığı belirtildi. 
     Kaplan'a getirilen tek şartın Köln sınırları dışına çıkmaması olduğu ifade edilen haberde, Kaplan'ın polise bundan böyle her hafta değil, her gün giderek bildirim yapması gerektiği, sadece bu sayede yasal olarak Almanya'da belirli bir süre kalmasına izin verileceği kaydedildi. 
     Kaplan'ın, daha erken bir saat için aldığı randevuyu da avukatının zamanı olmadığı ve bina önünde çok fazla gazeteci bulunduğu gerekçeleriyle iptal ettiği hatırlatılan haberde, Federal İçişleri Bakanı Otto Schily'nin de mahkemelerin sınır dışı etme konularında gelecekte daha hızlı çalışmaları gerektiğini söylediği belirtildi. 
     Alman Polis Sendikası GdP Genel Başkanı Konrad Freiberg de ülke çapında radikal dincilerin kimliklerinin yer aldığı tek bir bilgisayar dosyasının hazırlanması gerektiğini belirterek, ''Anayasayı Koruma Dairesi, İstihbarat Teşkilatı ve polis bu tek dosyadan birlikte yararlanabilmeli. Bugüne kadar oluşturulan dosyalar soruşturmaların başarılı olmasını engelledi'' diye konuştu. 
     Aşağı Saksonya Eyaleti İçişleri Bakanı Uwe Schünemann da ''Kaplan'ın hızlı bir şekilde sınır dışı edilebilmesi için hukuk yolu asgariye indirilmeli. Suç işleyen yabancılar sınır dışı edilemedikleri takdirde, ya gözaltına alınmalı ya da elektronik ayak kelepçeleriyle ile izlenmeli'' dedi. 
     Saarland Eyaleti İçişleri Bakanı Annegret Kramp-Karrenbauer ise Anayasayı Koruma Dairesi'ni, uluslararası terörizme karşı mücadelede başarılı olamadığı gerekçesiyle eleştirdi. 
     Bakan, DeutschlandRadio'ya yaptığı açıklamada, dairenin radikal dinciler hakkında edindiği bilgileri çok yavaş bir şekilde eyalet hükümetlerine ilettiği, eyalet makamlarının kendi aralarındaki koordinasyonunun da yetersiz olduğunu savundu. 
     Eyalet içişleri bakanları bugün Eisenach kentinde yapacakları toplantıda ağırlıklı olarak iç güvenlik konularını ve göç konusunu ele alacaklar. 
     
     İYİ Kİ VARSIN 

     Alman basını Metin Kaplan olayında ortaya çıkan güvenlik boşluğunu tartışması sürdürüyor. Die Welt, "Metin Kaplan iyi ki varsın " diye başlık attı. 
     Die Welt gazetesi, yurtdışına çıkış kararı önce onaylandıktan sonra hakkında tutuklama müzekkeresi çıkarılan ancak 100 polisle gerçekleştirilen arama sonucu günlerce bulunamayan Metin Kaplan'ın durumunu alaycı bi üslupla değerlendirdi. Die Welt "İyi ki Metin Kaplan var" ifadesini kullanırken Kaplan sayesinde Almanya'daki güvenlik sorununun değişik boyutlarının bir kez daha ortaya çıktığı belirtildi. 
     Die Welt, "Köln'deki saklambaç herkesin gözü önünde oldu. 
     Beyefendi için tutuklama kararı çıkarıldı ancak, o ortadan kayboldu. Derken beyefendi yeniden ortaya çıktı. Meğer hiçbir yere kaçmamış, komşusuna misafirliğe gitmiş" diye yazdı. 
     
     KAPIDA "ANAHTAR KOMŞUDA" PUSULASI VARMIŞ 

     Yazıda, Alman gazetelerinin bazılarında çıkan, "Kaplan'ın kapısının üzerinde 'Anahtar komşuda ' başlıklı bir pusula bulunduğuna ilişkin habere atıfta bulunuldu. 
     Haberlerdeki bu ayrıntı Kaplan'ın bulunamamasına yönelik tartışaları alevlendirdi. 
     Die Welt Yeşiller partisinin Almanya'da iç güvenliğin artırılmasına karşı çıktığını anımsatırken, Hristiyan Sosyal Birlik Partisi Başkanı Edmund Stoiber'in "Kaplan ve benzerleri sınırdışı edilmezse Göç Yasası uzlaşmasının altına imza atmam" sözünde haklı olduğunu bildirdi. 
     
     "EL KAİDECİLERİ NASIL YAKALAYACAKLAR " 

     Neue Westfaelische Zeitung ise Kaplan'ın bir ara gözden kaybolmasının güvenlik güçleriyle adli birimler arasındaki iletişim sorununu ortaya çıkardığını iddia etti. Gazete, "Kaplan olayı, yasal sistemimizdeki boşlukları ortaya çıkardı, aynı zamanda iç istihbarat, polis ve adalet teşkilatları arasındaki işbirliğinin işlemediğini ortaya koydu. Bu konuya neşter atılmalı. Beceriksiz operasyonların iletişimsizliğin önüne geçerek, istihbaratı kendine saklayanlar hakında işlem yapılmalı" önerisini ortaya attı. 
     NWZ, "Kaplan olayı bize şunu düşündürdü. Metin Kaplan gibi ortada olan bir insanı denetim altında tutamayan polis, gizli yasadışı faaliyet yürüten El Kaide teröristlerini nasıl ortaya çıkaracak " diye yazdı. 
     Metin Kaplan tutuklama müzekkeresi çıkarılmasından beş gün sonra geceyarısı Köln'de bir karakola giderek, "Buradayım" demiş, daha önce hakkında tutuklama kararı kaldırılmış, son olarak ta kendisine iki ay Köln'de kalma izni verilmişti. Kaplan hakkındaki sınırdışı kararına karşı temyiz başvurusunda bulunacak. 
     
</TEXT>
</DOC>
