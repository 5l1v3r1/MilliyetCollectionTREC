<DOC>
<DOCNO> 218155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/spo04.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın tek hayali 
</HEADLINE>
<TEXT>

   Trabzonspor Teknik Direktörü, 90 dakika savaşan bir takım yaratmak istediğini söyledi, "Galatasaray'ı zaferlere taşıyan ruhun aynısını yakalamak için her şeyi yapacağım" dedi 
      
   'Yakalarını bırakmam' 
   BORDO-Mavili takımın başında büyük hedefler kovalamak isteyen Teknik Direktör Ziya Doğan, bir dönemler fırtına gibi esen Galatasaray modelini benimsediğini açıkladı. Doğan, o dönemin kadrosuna hayranlık duyduğunu dile getirerek, "Kendi takımım da, bu düzeye gelinceye kadar, futbolcularımın yakasını bırakmayacağım. Ben önce savaşcı futbolcu isterim" dedi. 
   
   'Gençler sollayabilir' 
   DOĞAN, teknik kapasitesi yüksek futbolcuların savaşamayacağı görüşüne katılmadığını açıkladı. Tecrübeli hoca şunları söyledi "Emre Belözoğlu ilk parladığı dönemlerde, hep tribüne oynuyordu. Fatih Terim, onu değiştirdi. Ben de Yattara'dan, Maxim'den bunu istedim. Yoksa onları keserken futbollarına karşı olduğum filan yok. Artık savaşmadan oynanmayacağını herkes bilecek." 
   
   Gökdeniz isyanı    TRABZONSPORLU yöneticiler, Gökdeniz'in transferi konusunda medyada çıkan haberlere ateş püskürdü. Bordo - Mavililer'in Basın Sözcüsü Şener Yavuz, yıldız futbolcunun, İstanbul'da büyük kulüplerin temsilcileriyle buluştuğu haberlerini yalanlayarak, "Böyle bir gelişme olmadı. Gökdeniz'in bizimle mukavelesi var. Bu haberler kesinlikle yalan" yorumunu yaptı. 
   
   Tayfun çok zor    LİGİN ilk yarısında geçirdiği sakatlığın ardından ayak bileğinden ameliyat olan Tayfun Cora'nın sezonu kapatma ihtimali gündeme geldi. Yıldız futbolcu, çalışmalara bir ay sonra başlayabileceğini açıklayarak, "Henüz hafif koşular yapabiliyorum. Bunlarda sadece iki dakikalık periyotlar. Fakat yine de ağrılarım var. Bu sezon benim için çok şanssız geçti" diye konuştu. 
   
   
</TEXT>
</DOC>
