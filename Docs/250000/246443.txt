<DOC>
<DOCNO> 246443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun14.html </URL>
<DATE> 2004/06/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye Avrupa'nın aynası İçinden 'hayır', dışından 'evet'... 
</HEADLINE>
<TEXT>

     Avrupa seçimleri için de geri sayım yapılırken, Financial Times'ın yorum sayfasında, Paris merkezli Uluslararası Araştırmalar Merkezi CERI direktörlerinden Anne-Marie Le Gloannec'in Türkiye değerlendirmesi yer alıyor. Fransız araştırmacı, Türkiye'yi 'Avrupa'nın eksik yönlerini gösteren bir ayna' olarak niteliyor. 
     BBC'nin haberine göre, yazıda şöyle deniyor 
     "Yarınki Avrupa Parlamentosu seçimleri için yapılan kampanya, Türkiye'nin Avrupa Birliği'ne üyeliğine karşın çıkanların söylemlerini kızıştırmış görünüyor. 
     
     Destekleyenlerin pek sesi çıkmıyor 

     Almanya'da Bavyera'daki Hıristiyan Sosyal Birlik Partisi, kozlarını Türk aleyhtarlığına oynarken, Türkiye'nin üyeliğini destekleyenlerin pek sesi çıkmıyor. 
     Bu tartışmaların ilginç bir tabiatı var. Türkiye'nin hem destekçileri hem aleythtarları aslında aynı savları alıp, kendi görüşlerine göre şekillendirip kullanıyorlar. Bunun nedeni de tartışmanın konusunun 'Avrupa' olması. Türkiye, Avrupalılar için kendi geleceklerine tuttukları bir ayna." Le Gloannec, üye olursa, 2020'de 80 milyonluk nüfusu ile birlik kurumlarında en büyük paya sahip olacağını vurguladığı Türkiye'nin, birliğe katılımı lehinde ve aleyhinde sunulan gerekçeleri sıralıyor. 
     
     Fransa-Almanya farkı 

     Türkiye'nin batı demokrasisi olmadığı savlarına 'Japonya ve Hindistan da bu değerleri yerleştirebildi' diyerek yanıt veriyor. Almanya ve Fransa'nın bu konudaki tavırlarının farkını ise şöyle açıklıyor 
     "Bunun bir nedeni Fransa'nın Arap asıllı yabancıları toplumuna entegre etmekte, Almanya'nın Türkleri entegre etmesine göre daha başarısız olması. Fransa laik tabanı nedeniyle Müslüman bir tarafı aralarına almaya daha isteksiz. 
     
     İçinden 'hayır', dışından 'evet' 

     Türkiye hakkındaki karar kolay alınmayacak. Fransa Cumhurbaşkanı bu konuda bir erteleme talep edebilir. Herkes müzakerelerin açılmasında mutabık olsa da pek çok siyasetçi ve uzman, içten içe müzakerelerin başarısız olmasını dileyecektir. 
     Türkiye AB'ye üye olursa tüm bu süreç, içinden 'hayır' derken dışarıya 'evet' diyen siyasetçilerin art niyetlerinin hakimiyetinde geçmiş olacak. 
     Türkiye'nin üyeliğine karşı çıkma eğilimi ağır basarsa, tüm gözler yine bize dönecek. Çünkü her halükarda Avrupa'nın da kendisini derleyip toplaması gerek." 

     
</TEXT>
</DOC>
