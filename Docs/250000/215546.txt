<DOC>
<DOCNO> 215546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur25.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Madde bağımlılığı tedavi merkezleri açılabilecek... 
</HEADLINE>
<TEXT>

     Sağlık Bakanlığı, madde bağımlılığı tedavi merkezlerinin tesis, hizmet ve personel kıstaslarının tespit edilmesi ile bu merkezlerin açılması, faaliyetleri ve denetlenmelerineilişkin usul ve esasları bir yönetmelikle düzenledi. 
     Sağlık Bakanlığı'nca hazırlanan ''Madde Bağımlılığı Tedavi Merkezleri Yönetmeliği'', Resmi Gazete'nin bugünkü sayısında yayımlanarak yürürlüğe girdi. Yönetmelik, madde bağımlılarına tedavi ve rehabilitasyon usullerini uygulayan kamu kurum ve kuruluşları, gerçek kişiler ve özel hukuk tüzel kişileri ile bunların bütün faaliyetlerini kapsıyor. Yönetmeliğe göre, söz konusu merkezlerin tamamının ruhsat veya açılma izni başvurularının ve ruhsatlarındaki veya izinlerindeki değişiklik taleplerinin incelenmesi ile bunların açılmaları, denetlenmeleri, faaliyetleri ve kapatılmaları ile ilgili tavsiye kararları almak üzere, bakanlıkça, bir ay içinde ''Madde Bağımlılığı Tedavi Usulleri Bilim Komisyonu'' teşkil edilecek. 
     
     KOMİSYONUN GÖREVLERİ 
     Bakanlık Müsteşarı veya görevlendireceği bir müsteşar yardımcısının başkanlığında ilgili kurum ve kuruluş temsilcilerinden oluşturulacak 15 kişilik komisyon, ülke genelinde madde bağımlılığı tedavisinin gelişimini izleyerek alınacak tedbirler konusunda bakanlığa görüş bildirecek. 
     Merkezlerin yıllık faaliyetlerini değerlendirmek, bunların açılmasına, kapatılmasına ve ruhsat veya izin değişiklik taleplerine esas olmak üzere bakanlığa görüş verecek olan komisyon, gerektiğinde bakanlığın talebi üzerine merkezleri yerinde incelemek ve değerlendirmekle de görevli olacak. 
     Madde bağımlılığı tedavisi ve rehabilitasyon usullerini de ''A Tipi, B Tipi, C Tipi ve D Tipi'' uygulamalar olmak üzere 4'e ayıran yönetmelikte, söz konusu tedavi uygulamalarıyla ilgili protokollerin komisyonun kararı üzerine belirleneceği ve bakanlıkça yayımlanacağı belirtildi. 
     
     BAKANLIKTAN ÖN İZİN 
     Yönetmeliğe göre, gerçek ve özel hukuk tüzelkişileri tarafından müstakil olarak açılacak merkezler için, bakanlıktan ön izin alınması gerekiyor. 
     Bakanlığa intikal ettirilen başvurular, gerekli belgelerin bulunması halinde komisyona havale edilecek. Komisyonun başvuru dosyasını uygun bulması halinde, bakanlık tarafından özel merkezlere ''Madde Bağımlılığı Tedavi Merkezi Ruhsatnamesi'', kamu kurum ve kuruluşlarına ait merkezlere ise ''açılma izni belgesi'' düzenlenecek. 
     Hasta odaları ve kliniklerde aranan şartlar ile bulundurulması zorunlu araç ve gereçlerin listelerine de yer verilen yönetmelikte, hasta başına ayrılacak alanlar ile diğer ünitelerin taşımaları gerekenşartlar da belirlendi. 
     Müstakil merkezlerde ölü koymaya, yıkamaya ve gerektiğinde otopsi yapmaya uygun bir morg bulunmasını da zorunlu kılan yönetmelikte merkezlerde, ''bir sorumlu uzman, her on yatak için bir ruh sağlığı vehastalıkları uzmanı, ilk on yatak için 24 saat hizmet verecek şekilde asgari beş tabip, altı ay süre ile madde bağımlılığı eğitimi gören ve klinik tecrübesi olan bir psikolog ile ilk on yatak için asgari altı hemşirenin'' görev alması öngörülüyor. 
     
     İL SAĞLIK MÜDÜRLÜĞÜ DENETLEYECEK 
     Söz konusu merkezler, il sağlık müdürlüğü ekipleri tarafından en az yılda iki defa yerinde denetlenecek. Denetimlerde belirlenen eksiklikleri bir ay zarfında gidermeyen merkezler, beş kişilik bir heyet tarafından yerinde denetlenecek. Yapılan denetimde eksikliğin veya usulsüzlüğün devam ettiğine karar verilen merkezin ruhsatı veya izni bakanlıkça iptal edilecek. Kapatılan ve ruhsatı iptal edilen merkezlerde tedavi gören hastalar, müdürlük tarafından diğer merkezlere nakledilecek. 
     Öte yandan, yönetmelikte öngörülen şartları taşımaksızın veya bakanlıktan açılma izni veya ruhsatname almaksızın, tabipler veya diğer kişiler tarafından madde bağımlılığı tedavisi yapmak amacıyla özel yerler açılamayacak ve kamu kurum ve kuruluşlarında madde bağımlılığı tedavisi için yer tahsis edilemeyecek. 
     Yönetmeliğe göre, bir ay içinde oluşturulacak komisyon, teşkilinden itibaren en geç altı ay içinde madde bağımlılığı tedavisine yönelik Tedavi Uygulama Protokollerini ve merkezlerde kullanılacak kayıt ve bildirim formlarını hazırlayacak. 
     Halen madde bağımlılığı tedavisi yapmakta olan merkezler, yönetmeliğin fizik ve bina standartlarına ilişkin hükümleri hariç olmak üzere, bugünden itibaren en geç bir yıl içinde yönetmelikte öngörülen şartlara uygunluk sağlayacaklar. 
     
</TEXT>
</DOC>
