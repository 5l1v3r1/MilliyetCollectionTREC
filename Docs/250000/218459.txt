<DOC>
<DOCNO> 218459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yasam/yas01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez de lodos vurdu 
</HEADLINE>
<TEXT>

   Art arda iki kar fırtınası yaşayan İstanbul'da dün de şiddetli lodos etkili oldu. Boğaz transit geçişlere kapatıldı. Vapur seferleri aksadı 
      ŞAKİR AYDIN İstanbul 
   
   İstanbul'da şiddetli lodos nedeniyle İstanbul Boğazı, çift yönlü olarak transit geçişlere kapatıldı. Deniz otobüslerinin bazı seferleri de iptal edildi. Bağcılar'da oyun oynarken üzerlerine çatı parçaları düşen iki çocuk yaralandı. 
   İstanbul'u dün sabah saatlerinden itibaren etkisi altına alan lodos, Boğaz sularında metrelerce dalga oluşturdu. Çift yönlü olarak transit geçişlere kapatılan Boğaz'ın kuzey girişinde 23, güney girişinde ise 30 gemi bekletildi. 
   
   Feribot gidemedi 
   İstanbul Deniz Otobüsleri'nin bazı seferleri iptal edildi. İDO'nun Yenikapı-Bandırma seferini yapan deniz otobüsü de, Marmara Denizi'ndeki fırtına nedeniyle 300 yolcusuyla birlikte Yalova'ya yanaşmak zorunda kaldı. 
   Bu arada Demirkapı Mahallesi'ndeki Hasan Kağnıcı İlköğretim Okulu'nun bahçesinde oynayan çocukların üzerine okulun çatısından kopan parçalar düştü. Yaralanan 8. sınıf öğrencileri Recep Ömür ile Erdi Durak, hastaneye kaldırıldı. Ömür'ün durumunun ciddiyetini koruduğu bildirildi. 
   
   
</TEXT>
</DOC>
