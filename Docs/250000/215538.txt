<DOC>
<DOCNO> 215538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur17.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'li Çakır'dan memurlara ek terfi verilmesi için öneri 
</HEADLINE>
<TEXT>

     AK Parti Samsun Milletvekili Mustafa Çakır, daha önce ek terfi verilmesine ilişkin düzenlemelerden yararlanan memurlara 1, yararlanamayanlara ise 2 derece terfi verilmesine ilişkin yasa teklifi verdi. 
     Çakır, Devlet Memurları Kanunu ile Türk Silahlı Kuvvetleri Personel Kanunu'nda Değişiklik Yapılmasına Dair Kanun Teklifini TBMM Başkanlığı'na sundu. 
     Teklife göre, Devlet Memurları Kanunu'na göre aylık alan personelden ve Hakimler ve Savcılar Kanunu ile Yüksek Öğrenim PersonelKanunu'na tabi olanlar dahil olmak üzere, 2182 sayılı Kanun ile 458 sayılı KHK'dan yararlanarak ek terfi alanlar, bulundukları derece ve kademeden bir defaya mahsus olmak üzere öğrenim durumlarına bakılmaksızın ve kadro şartı aranmaksızın bir üst derecenin aynı kademesine terfi ettirilecekler. Bu şekilde terfi ettirilenlerin, alt derecedeki kademede geçirdikleri süreler üst derecedeki kademede geçmiş sayılacak. 
     Teklife göre, 16 Ekim 1991 tarihinden itibaren göreve başlayan ve daha önce terfi verilmesine ilişkin düzenlemelerden yararlanmayanlarınkazanılmış hak aylıkları ise bir defaya mahsus olmak üzere öğrenim durumlarına bakılmaksızın ve kadro şartı aranmaksızın 2 üst derecenin aynı kademesine getirilecek. 
     Bu kanunun yürürlüğe girmesinden önce emekli olanlar malullük, vazife malullüğü ile dul ve yetim aylıkları alanlar da aynı haklardan yararlandırılacak. 
     Türk Silahlı Kuvvetleri Kanunu'na göre aylık almakta olan personele de Devlet Memurları Kanunu'na göre aylık almakta olan personele verilen haklar aynen uygulanacak. 
     
</TEXT>
</DOC>
