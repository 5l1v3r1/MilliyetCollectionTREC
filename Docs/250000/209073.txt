<DOC>
<DOCNO> 209073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko15.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Habur Sınır Kapısı'nda yoğunluk yaşanıyor... 
</HEADLINE>
<TEXT>

     Habur Sınır Kapısı'nda yaşanan araç yoğunluğunun, kapının kapasitesi ile Irak'a yakıt ve kuru yük taşımasındaki hareketlilikten kaynaklandığı bildirildi. 
     Dış Ticaret Müsteşarlığı yetkilileri, zaman zaman bu tür kuyrukların oluşabildiğini ve yaşanan yoğunluğun olağan bir durum olduğunu kaydettiler. 
     Habur Sınır Kapısı'ndan halen günlük 3 bin civarında aracın giriş-çıkış yapabildiğini belirten yetkililer, mevcut durumda kaçak motorin girişinin önlenmesine dönük kontrollerin geçişleri yavaşlattığını, böyle bir sorun olmasa günlük 3 bin 500- 4 bin aracın giriş-çıkış yapabileceğini söylediler. 
     Yetkililer, önümüzdeki günlerde Gümrük Müsteşarlığı'nın da sıkıntı yaşanmaması için gümrük sahasına takviye personel göndereceğini anlatırken, bunun da sıkışık zamanlarda başvurulan bir uygulama olduğunu ifade ettiler. 
     
</TEXT>
</DOC>
