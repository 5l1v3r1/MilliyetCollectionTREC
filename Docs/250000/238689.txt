<DOC>
<DOCNO> 238689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/siyaset/axsiy01.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Türkiye'ye AB kapısını araladı 
</HEADLINE>
<TEXT>


Fransa Cumhurbaşkanı Chirac, Türkiye'nin AB üyeliği müzakerelerinin çok uzun zaman alacağını söyledi 


Fransa Cumhurbaşkanı Jacques Chirac, Türkiye'nin Avrupa normlarına entegrasyonunun uzun süre alacağını belirterek, "Ancak bu olacak ve arzu edilmeli" dedi. 
Avrupa Günü dolayısıyla Cumhurbaşkanlığı Sarayı'nda İngiltere Başbakanı Tony Blair ile birlikte yaklaşık 400 Fransız ve İngiliz öğrenci önünde konuşan Chirac, Türkiye'nin demokrasi ve pazar ekonomisiyle ilgili Kopenhag kriterlerini yerine getirmek için çok önemli çabalar gösterdiğini söyledi. Ancak Türkiye'nin daha da çaba göstermesi gerektiğini ifade eden Chirac, "Türkiye'nin gerekeni yapıp yapmadığını ve müzakerelerin açılıp açılamayacağını görmek için AB Komisyonu'nun yayımlayacağı raporu bekleyelim" diye konuştu. 

'Yarın sabah olacak iş değil' 
Chirac, "Müzakereler uzun ve zor olacak, gerçekçi olmak gerekir, yarın sabah olacak bir iş değil. Bu iş yıllar sürecek" diye konuştu. 
9 Mayıs 1950'de, dönemin Fransa Dışişleri Bakanı Robert Schuman'ın, "düzenli bir Avrupa" yaratılması önerisiyle Avrupa Birliği'nin kurulmasında ilk adımı atmasının 54. yıldönümünde bir araya gelen Chirac ve Blair, ayrıca, AB anayasası, Irak, iklim değişiklikleri gibi konuları da görüştü. 




</TEXT>
</DOC>
