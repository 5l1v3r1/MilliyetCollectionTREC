<DOC>
<DOCNO> 214609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/aeko.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reformlar gecikirse yapılamaz' 
</HEADLINE>
<TEXT>

   Hükümet içinde farklı sesler olduğunu öne süren Dünya Bankası, reformların hızlanması gerektiğini, daha da gecikmesi halinde yapılamayacağını ifade etti 
      SEÇKİN ÜREY Ankara 
   
   Dünya Bankası, yapısal reformların daha fazla gecikmesi halinde hayata geçirilemeyeceğini düşünüyor. Reformlar konusunda hükümet içinde farklı sesler olduğu görüşünü savunan Dünya Bankası, hükümetin ilk yıl istikrar sağlamaya yönelmesiyle doğru hareket ettiğine dikkat çekiyor. 
   Dünya Bankası Türkiye Direktörü Andrew Vorkink, önceki gün iki uzmanla birlikte TOBB Başkanı Rifat Hisarcıklıoğlu'nun başkanlığıdaki heyetle bir araya geldi. 
   "2004 Yılında Neler Yapmalı " başlıklı toplantıda TOBB'un yaptığı sunumun ardından Türkiye üzerine karşılıklı görüşler aktarıldı. Edinilen bilgilere göre Vorkink başkanlığındaki heyet şu görüşleri dile getirdi 
   
   'Hükümetin seçimi bilinçli' 
   "Hükümet ilk yıl için istikrarı sağlamayı tercih etti. İstikrar olmazsa ekonomi düşüşe geçer. Hükümet bu yolu izleyerek bilinçli bir seçim yaptı. İlk yıl AB ile siyasi gündem dahil olmak üzere dış politikaya da önem verildi. Yapısal reformlar da aynı zamanda yapılabilirdi ama yapılmadı. Reformların hızlanmasını istiyoruz. Bu yıl vakti geldi. Gecikirse bu reformlar yapılamaz. Daha zor olur ve siyasi ortam açısından da yapılamaz. Sadece TOBB ve diğerleri ile değil, Dünya Bankası ile hükümet arasında da ortaklık gerekiyor." 
   
   'Çok fazla aktör var' 
   Toplantıda her iki taraf, hükümet içinde reformlar konusunda farklı sesler olduğu yönünde mutabık kaldı. Dünya Bankası'nın konuyla ilgili görüşleri şöyle devam etti 
   "Bankacılık reformunda çok fazla aktör var. Hazine, Maliye, Başbakan Yardımcısı Abdüllatif Şener ve BDDK'dan oluşan temel grubu bir araya getirmek ve kurumlararası işbirliğini sağlamak lazım. Özelleştirmede de durum böyle. Hız ve sonuç açısından görüş farklılıkları bulunuyor. Kamu yönetim reformunu inceledik. Hem yolsuzlukla mücadelede, hem de kamu yönetimi reformu bakamından farklılıklar bulunuyor. Enerji alanında çok zorlandık ama son üç haftada uzun süredir görmediğimiz bir iyileşme yaşadık." 
   TOBB heyeti, reformların hayata geçirilmesi konusunda Dünya Bankası ile aynı görüşte olduğunu aktardı. Ancak, hükümete baskı yapmanın işe yaramayacağını vurguladı. TOBB heyeti, "Zorlamak yerine ikna ve yardım etmek gerekir. Hükümet bir konuda eyleme geçmeden önce perde arkasında konsensüs sağlamaya çalışıyor" yorumunu yaptı. 
   
   Dünya Bankası IMF'den farklıyız    Toplantıda Dünya Bankası'nın kamuoyu tarafından nasıl algılandığına dair bir araştırma yaptırdığı ortaya çıktı. Dünya Bankası'nın imajıyla ilgili görüşü şöyle 
   "Deprem, sağlık ve eğitim alanında çok şey yaptık ama kamuoyu detaylarını bilmiyor. Dünya Bankası ve IMF'nin aynı olduğu sanılıyor. Türkiye'de imajımıza yönelik yanlış anlama var." 
   
   'Halkbank'ı kapattırmayız'    TOBB, toplantıda Dünya Bankası'na görüşlerini içeren üç sayfalık bir metin sundu. Metinde, şöyle denildi "Halk Bankası, KOBİ'ler için alternatifi olmayan bir bankadır. Kapatılmasına kesinlikle karşıyız. KOBİ'lere yönelik çalışan bir banka, ayrı bir bankacılık anlayışı gerektirir. Özel bankalar böyle bir yapıya sahip değil. Halkbank'ın özelleştirilmesinde TOBB ile Dünya Bankası'nın yan kuruluşu IFC'nin ortaklığında çalışılmalı." 
   
   
</TEXT>
</DOC>
