<DOC>
<DOCNO> 221510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko10.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de devlete dönüş... İstasyonlar devlet kontrolüne geçiyor 
</HEADLINE>
<TEXT>

     İngiltere'de geçmişte Muhafazakar Parti iktidarı döneminde özelleştirilen demiryolu istasyonlarının yeniden devletin kontrolüne alınmasının düşünüldüğü öne sürüldü. 
     The Times gazetesi konuyla ilgili haberinde yaklaşık 2500 istasyonun yeniden devletin kontrolüne geçirilmesinin planlarının yapıldığını duyururken, ''bu özelleştirmeleri gerçekleştiren Muhafazakar Parti bile, özelleştirmeler sırasında hata yapıldığını, hatalı bu işlemler yüzünden de istasyonların işletmesinin bozuk olduğunu kabul ediyor'' diye yazdı. 
     Hükümetin bu konuda atılacak adım açısından ''rüzgarı arkasına aldığı'' görüşünde bulunduğunu da belirten Times gazetesi, ''demiryolu endüstrisinin yeniden düzgün işler hale getirilmesi hükümet için önemli. Zira bu konu hükümetin önemli seçim sözleri arasında bulunuyordu'' diye yazdı. 
     Öte yandan yapılan anketler de halkın demiryolu işletmeciliğinden memnun olmadığını gösteriyor. Populus adlı anket kuruluşunun The Times için gerçekleştirdiği son anket, halkın yüzde 52'sinin başta demiryolu işletmeciliği olmak üzere toplu taşıma imkanlarından memnun olmadığını ortaya koydu. 
     Hükümetin istasyonları devletleştirdikten sonra buralara yeni bekleme odaları, tuvaletler ve elektronik enformasyon sistemleri yaptırmayı ve bütün eski istasyon binalarını yenilemeyi düşündüğü de belirtiliyor. 
     
</TEXT>
</DOC>
