<DOC>
<DOCNO> 239506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur59.html </URL>
<DATE> 2004/05/12/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Eurovision... Yunan yarışmacı Türkler ve Yunanlar artık dostlar... 
</HEADLINE>
<TEXT>

     49. Eurovision Şarkı Yarışması'nda Yunanistan'ı temsil edecek şarkıcı Sakis Rouvas, Türkler ve Yunanların dost milletler olduğunu söyledi. 
     Kostümlü provasının bitiminde Abdi İpekçi Spor Salonu'nun bahçesinde dolaşırken basın mensupları ve görevlilerin ilgi odağı olan Rouvas, yanına gelenlerle bol bol hatıra fotoğrafı çektirdi. 
     Basın mensuplarının sorularını da yanıtlayan Rouvas, bir Yunan gazetecinin, ''Türklerle Yunanların ilişkilerindeki gerginlik hakkında ne düşünüyorsunuz '' şeklindeki sorusu üzerine, ''Hayır, artık böyle değil. Türkler ve Yunanlar dost milletler. Eskiden akıllarda daima savaş vardı. Ama artık birlikte işbirliği yapıyorlar. Bunları unutmak ve ileriye bakmak gerekli'' diye konuştu. 
     Şarkısına ilişkin soru üzerine Rouvas, şarkının sözlerinin mutluluk ve eğlenceyle ilgili olduğunu anlattı. Rouvas, bu akşam yapılacak yarı finalin favorilerinden biri olarak gösterildiğinin hatırlatılması üzerine de ''İnsanlar beni ve şarkımı seviyor. Bu güzel bir şey'' dedi. 
     Türkiye'ye ikinci kez geldiğini kaydeden Rouvas, ''İnsanlar çok misafirperver davranıyor. İstanbul'u seviyorum'' şeklinde konuştu. 
     Rouvas, ''Türkler ile Yunanların birbirlerine benzediği görüşü hakkında ne düşünüyorsunuz '' sorusuna da ''Evet, pek çok açıdan birbirlerine çok benziyorlar'' yanıtını verdi. 
     Rouvas gazetecilerin sorularını yanıtlarken, yarı finalin favorilerinden biri olarak gösterilen Ukraynalı şarkıcı Ruslana, Rouvas'ın yanına gelerek ona sarıldı. Yarışmacılar, bu akşamki yarı final için birbirlerine şans dilediler. 
     
</TEXT>
</DOC>
