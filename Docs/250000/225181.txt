<DOC>
<DOCNO> 225181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko41.html </URL>
<DATE> 2004/03/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İSO Başkanı Bahar havası, yatırımları harekete geçirmeye yetmedi 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ekonomideki bahar havasının devam ettiğini belirterek, ''Ancak, göstergelerdeki olumlu gidiş ve bu bahar havası, ne yazık ki yatırımları harekete geçirmeye yetmemiştir'' dedi. 
     Küçük, İSO Meclis toplantısında yaptığı konuşmaya, Necati Arıkan'ın vefatından duyduğu üzüntüyü ifade ederek başladı. 
     Yılın ilk çeyreğini geride bırakmak üzere olunduğuna işaret eden Küçük, ''Ağır kışın ardından artık yavaş yavaş bahar geliyor. Ekonomideki bahar havası da devam ediyor'' diye konuştu. 
     Enflasyondaki düşüşün, üretim ve ihracattaki artışın devam ettiğini dile getiren Küçük, şöyle devam etti 
     ''Bunlar sevindirici ve bahar havasını haklı kılan gelişmelerdir. Ancak, göstergelerdeki olumlu gidiş ve bu bahar havası ne yazık ki yatırımları harekete geçirmeye yetmemiştir. Hazine Müsteşarlığı'nın verilerine göre, 2004'ün ilk iki ayında teşvik kapsamına alınan yatırım tutarı geçen yılın aynı dönemine göre üçte bir oranında azalmıştır. Artış beklerken 2003'ün gerisine düşmemiz son derece düşündürücüdür. Çabalara rağmen, yatırım ortamının iyileştirilmesinde arzu edilen ölçüde yol alınamadığını göstermektedir. Ümidimiz, bu tablonun yılın kalan kısmında süratle değişmesidir. 
     Yatırımlarımız artmadığı sürece, bahar havasının kalıcılığına ikna olmak bizim için kolay olmayacaktır. Yatırımlar artmadan, büyümenin sürdürülebilir kılınması, istihdam sorununun çözülmesi mümkün olabilir mi '' Ekonominin istihdam yaratma konusundaki zafiyetinin devam ettiğini, DİE'nin açıkladığı, 2003'ün son çeyreğine ait istihdam verilerinin toplam istihdamda geçen yılın aynı dönemine göre 847 bin kişilik bir azalma olduğunu gösterdiğini belirten Küçük, yatırımları artırma, uluslararası doğrudan yatırımlardan daha çok pay alma başarılamadığı sürece işsizlik sorununun daha da ciddileşeceğine dikkat çekti. 
     Konuşmasında, ekonominin performansı açısından hayati bir önem taşımasına rağmen ihracatın önündeki engellerin henüz kaldırılamadığını ifade eden Küçük, ''İhracatın yavaşlaması 2004 için hedeflenen büyümenin gerçekleşmesini de zora sokacaktır. Tüketim ve yatırım harcamalarının 2004'te de öngörüldüğü ölçüde artmaması kuvvetle muhtemeldir. İş yine ihracata kalacaktır. Bu nedenle ihracatçı sanayicimizin sıkıntılarını dikkatle dinlemek, anlamak ve süratle çözüm üretmek daha da önemli hale gelmektedir'' dedi. 
     Meslek komiteleri durum tespit anketi sonuçlarına göre, işletmelerin temel sorunlarında henüz ciddi bir iyileşme olmadığını, iç piyasaya yönelik sıkıntıların devam ettiğini, girdi maliyetlerinin iyileşmediğini, uygun koşullarda ve uzun vadeli finansman imkanının hala sağlanamadığını anlatan Tanıl Küçük, bu koşullarda çalışma barışının devamının işletmeler için daha da önemli hale geldiğini vurguladı, lastik sektöründeki uyuşmazlığın da bir an evvel taraflar arasında çözüme kavuşturulması ümidini dile getirdi. 
     
     YEREL SEÇİMLER 
     Hafta sonu yapılacak olan yerel seçimlerin ülke için hayırlı sonuçlar getirmesini temenni eden Küçük, devamla şunları söyledi 
     ''Hükümetimizden beklentimiz, yerel seçimleri bir milat olarak kabul etmesi ve seçimlerin ardından, süratle, geride bıraktığı 18 ay içinde eksik kalan, yapılamayan işleri tamamlamasıdır. 
     Bunların başında yapısal reformlar gelmektedir. Yatırım, üretim ortamını iyileştirmeye, üretim ve ihracatı desteklemeye yönelik adımlar hızla hayata geçirilmelidir. 
     Enflasyonla mücadele kararlılığından vazgeçilmemeli, mali disiplinin korunmasında şimdiye kadar gösterilen titizlik seçimlerden sonra da sürdürülmelidir. '' Hükümetin iktidarda olduğu 18 aylık süre içinde, temel hedeflerin giriş bölümleri ile ilgili önemli adımlar attığına işaret eden Tanıl Küçük, yerel seçimlerin akabinde hükümetin artık gelişme ve sonuç bölümlerine geçmesini, ekonominin, üretimin sorunlarına kalıcı çözümler üretmesini istedi. 
     Küçük, ''Sanayimizin rekabet gücü nasıl artırılabilir Türkiye dünya çapında hangi sektörlerde rekabetçi olabilir Yatırımlarımızı nasıl artırabiliriz İstihdam sorunumuzu nasıl çözebiliriz Büyümeyi nasıl sürdürülebilir kılarız 10 yıl sonra, 20 yıl sonra nasıl bir Türkiye hedefliyoruz Hükümetimizden beklentimiz, bu soruları sadece sorması değil, aynı zamanda bu sorulara tüm toplumsal kesimlerle diyalog içinde, yaratıcı, gerçekçi ve doğru cevaplar üretmesidir'' diye konuştu. 
     Sanayiciler olarak geleceğe umutla bakan, umudunu koruyan insanlar olduklarını, aksi takdirde ürütmeye devam edemeyeceklerine dikkat çeken Küçük, ''Geleceğe yine olumlu bakıyoruz. Ekonomideki gidişe dair dile getirdiğimiz sorular, olumsuzluk beklentisi olarak algılanmamalıdır. Bunlar kafamızdaki 'acabalar'dır. Olumlu görüşlerimizi dile getirdiğimiz gibi, 'acabalarımızı' da sizlerle paylaşmayı görev kabul ediyoruz'' dedi. 
     
</TEXT>
</DOC>
