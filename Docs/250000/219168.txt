<DOC>
<DOCNO> 219168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun21.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te Türkiye için önemli toplantı... 
</HEADLINE>
<TEXT>

     Avrupa Konseyi Parlamenterler Meclisi AKPM Denetim Komisyonu, yarın Paris'te yapacağı toplantıda, Türkiye raporunu görüşecek. 
     Toplantıda, Türkiye ile ilgili denetim mekanizmasının kaldırılmasını savunan rapor ve buna bağlı tavsiye karar tasarısı tartışılarak oylanacak. 
     Türk parlamenterlerin da katılacağı toplantı sonunda kabul edilmesi beklenen rapor, AKPM'nin Nisan ayında yapılacak genel kurul oturumunda bir kez daha tartışılarak oylanacak. 
     AA muhabirinin edindiği bilgiye göre, komisyon raportörleri, Türkiye'de insan hakları ve demokrasi alanında yapılan reformların memnuniyetle karşılandığını belirterek, Ankara'yı doğrudan izleme sürecinin kaldırılarak ''post monitoring'' sürecine geçilmesi tavsiyesinde bulunuyorlar. 
     
     AB MÜZAKERELERİ İÇİN ÖNEMLİ 
     AKPM'de oluşturulan denetim süreci, genelde Avrupa Konseyi'ne yeni üye ülkeler için uygulanıyor ve bu ülkelerin üye olmadan önce girdikleri taahhütleri yerine getirip getirmedikleri izleniyor. 
     Avrupa Konseyi'nin kurucu üyesi Türkiye'de insan hakları ve demokrasi alanında eksiklikler bulunduğu iddiasıyla geçen yıllarda izleme sürecinin başlatılması, Ankara'nın sert tepkisine yol açmıştı. 
     İzleme sürecinin kaldırılması, Türkiye'nin AB ile tam üyelik müzakerelerini başlatması açısından da önem taşıyor. 
     AB yetkilileri, Avrupa Konseyi'nin izleme sürecinde olan bir ülkeyle tam üyelik müzakerelerinin başlatılmasının zorluğuna önemle dikkati çekiyor. 
     
</TEXT>
</DOC>
