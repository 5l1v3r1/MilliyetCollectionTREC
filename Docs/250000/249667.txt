<DOC>
<DOCNO> 249667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy07.html </URL>
<DATE> 2004/06/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Arınç "Mesleki ve teknik eğitim iç politika malzemesi yapılmamalı" 
</HEADLINE>
<TEXT>

     TBMM Başkanı Bülent Arınç, Türkiye'nin mesleki ve teknik eğitime büyük ihtiyacı olduğunu belirterek, konunun iç politika malzemesi yapılmaması gerektiğini söyledi. 
     Arınç, Müstakil İşadamları Derneği MÜSİAD Başkanı Ömer Bolat ve beraberindeki yönetim kurulu üyelerini TBMM'de kabul etti. 
     MÜSİAD Başkanı Bolat, kabulde yaptığı konuşmada, 17 Nisan 2004 tarihinde yaptıkları seçimler sonrasında MÜSİAD'ın yeni yönetim kurulunun oluştuğunu ve ziyaretlerini TBMM Başkanı Arınç'ın yoğun programı nedeniyle bugün gerçekleştirdiklerini belirtti. Ekonomi, Mesleki ve Teknik Eğitim ile Kamu Reformu konusunda hazırladıkları raporları TBMM Başkanı Arınç'a sunan Bolat, Türkiye'nin hem ekonomik hem de toplumsal meseleleri ile ilgili olduklarını söyledi. 
     TBMM'nin milli iradenin temsil edildiği yüce bir makam olduğunu ve geçmişte bu yüce makamın saygınlığı ile ilgili kamuoyunda bazı yargıların oluştuğunu ifade eden Bolat, ''Ancak bu dönem bu tartışmalardan uzak bir çalışma yürütülerek meclisin saygınlığı kamuoyu nezdinde yükseltilmiş ve verimli çalışmalar yapılmıştır''dedi. TBMM'nin verimli çalışmaları nedeniyle Başkan Arınç'a teşekkür eden Bolat, Kamu Reformu Yasasının bir an önce çıkarılmasını istediklerine bildirdi. 
     TBMM Başkanı Bülent Arınç da konuşmasında MÜSİAD'ın ekonomik ve sosyal alanda çok önemli ve hayırlı hizmetler üreten bir kuruluş olduğunu belirterek, Almanya ziyaretinde bunun güzel örneklerini gördüklerini söyledi. 
     
     ''İÇ POLİTİKA MALZEMESİ'' 
     Kamu Reformu Yasa Tasarısı'nın son maddesine kadar TBMM'de görüşüldüğünü ve tasarının çıkarılması için, İl Özel İdareleri ve Belediyeler Kanununun Genel Kurul'a getirilmesinin beklenildiğini ifade eden Arınç, ''Zannediyorum Kamu Reformu Yasa Tasarısı'nın Temmuz'un 15'ine kadar çıkarılması için hükümet ısrarcı olacak. 15'ine kadar bazı önemli saydıkları tasarıları çıkarmak istiyorlar. Biz meclis olarak çalışmamıza bakarız. Talep geldiğinde değerlendiririz'' diye konuştu. 
     MÜSİAD'ın mesleki ve teknik eğitimle ilgili bir çalışma yaptığı belirten Arınç, özellikle yurdışına yaptığı ziyaretlerde mesleki ve teknik eğitimin önemini bir kez daha görme fırsatı bulduğunu söyledi. Arınç, ''Mesleki ve teknik eğitime Türkiye'nin büyük ihtiyacı var. Bu konu bir iç politika malzemesi yapılmamalı. Konunun iç politika malzemesi yapılması, bu okullarda eğitim gören çocuklarımızın olumsuz etkilenmesine yol açar'' diye konuştu. Arınç, konuyla ilgili çalışma yapan MUSİAD'ı da kutladığını sözlerine ekledi. 
     
     ''AÇALIM KUTUYU'' 
     MUSİAD Başkanı Bolat, ziyaret sırasında TBMM Başkanı Arınç'a gülaptan hediye etti. Arınç, bir kutu içinde kendisine verilen gülaptanı gazetecilere göstererek, ''Şimdi siz bunu merak edersiniz, MÜSİAD Başkan'a ne hediye verdi diye. Onun için açalım kutuyu'' diyerek İletişim Danışmanı Kemal Öztürk'e verdi. Arınç, daha sonra Öztürk'ün açtığı kutudan çıkan gülaptanla foto muhabirleri ve kameramanlara poz verdi. 
     
</TEXT>
</DOC>
