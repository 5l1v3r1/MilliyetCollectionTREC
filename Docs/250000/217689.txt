<DOC>
<DOCNO> 217689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun48.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri bakanı Powell "Güvenlik duvarı,barış için... 
</HEADLINE>
<TEXT>

     ABD Dışişleri Bakanı Colin Powell, İsrail'in Batı Şeria'da inşa ettiği ''güvenlik duvarı''nın, Ortadoğu'da barış için ilerleme kaydedilmesine engel olmadığını söyledi. 
     Powell, Arapça yayın yapan El Hurra televizyonuna verdiği demeçte, Ortadoğu'da ''yol haritası'' çerçevesinde ilerleme kaydedilmesi için, güvenlik duvarının üstesinden gelinmeyecek bir engel olmadığını belirtti. 
     Bu güvenlik duvarından endişe ettiklerini de kaydeden Powell, ''İsraillilere bu duvarın bizim için sorun olduğunu söyledik. Duvar inşa etmek sorun değil, kendi topraklarınız üzerinde duvar inşa edecekseniz sorun yok. Ama duvar Filistin topraklarına da girmeye başlayınca ve görüşmelerin, yol haritasının sonucuna ilişkin bir önyargıya dönüşünce sorun oluşturuyor'' dedi. 
     Powell'ın, El Hurra'ya bu açıklamayı dün yaptığı, ABD Dışişleri Bakanlığı'nın bugün açıklamanın bir kısmını yayımladığı belirtildi. 
     
</TEXT>
</DOC>
