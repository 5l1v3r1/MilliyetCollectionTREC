<DOC>
<DOCNO> 223191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo24.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan İlk yarıda iyi oynadık, turu geçtiğimiz için sevinçliyiz 
</HEADLINE>
<TEXT>

     Trabzonspor Teknik Direktörü Ziya Doğan, Türkiye Kupası yarı finalinde 2-0 kazandıkları İstanbulspor karşısında ilk yarıdaki iyi oyunları ile turu geçtiklerini söyledi. 
     Doğan, maçtan sonra yaptığı açıklamada, ilk yarıda takım olarak iyi oynadıklarını belirterek, ''Futbolcularım oyun disiplininden kopmadan oynadılar. Ancak ikinci yarıda skoru koruma içgüdüsüyle savunmaya çekildiler. Sonuçta turu geçtiğimiz için sevinçliyiz'' diye konuştu. 
     Finale kalmalarının fazla büyütülmemesi gerektiğini vurgulayan Doğan, ''Trabzonspor böyle büyük başarılara alışık bir kulüp. Çok fazla büyütmeyelim. Önümüzde önemli bir lig maçı var. Buna konsantre olmalıyız'' dedi. 
     Doğan, kupanın finalinde kiminle karşılaşacaklarının çok önemli olmadığını, Fenerbahçe ile Gençlerbirliği'nin kuvvetli takımlar olduğunu, kendi performanslarının önemli olduğunu kaydetti. 
     
     KOCAMAN ''ERKEN GOL DENGELERİ BOZDU'' 
     İstanbulspor Teknik Direktörü Aykut Kocaman ise, erken yedikleri golün, bütün dengeleri değiştirdiğini söyledi. 
     Kocaman, Trabzonspor'un golden sonra savunmaya çekildiğini ifade ederek, ''Oyunun ilk dakikasında müzmin rahatsızlığımız olan yan toptan yediğimiz gol bütün dengeleri değiştirdi. Golden sonra oyunu rakip sahaya yığdık, ama pozisyon bulamadık'' şeklinde konuştu. 
     Maçın ikinci yarısında bütün riskleri göze aldıklarını ve pozisyona girdiklerini anlatan Kocaman, ''Ama bunları değerlendiremeyince kupaya veda ettik. Trabzonspor'u tebrik ediyoruz. Artık ligdeki mücadelemize bakacağız'' dedi. 
     Kocaman, Fatih'in yere yığıldığı pozisyonda, son dönemlerde sahalarda yaşanan ölüm olayları nedeniyle merak ettiğini ve bu nedenle sahaya girdiğini, daha sonra bu futbolcunun önemli bir durumunun olmadığını gördüğünü söyledi. 
     
     AKTUĞ ''FİNALİ ATATÜRK OLİMPİYAT STADI'NDA İSTİYORUZ'' 
     Trabzonspor Kulübü Başkanı Atay Aktuğ, Türkiye Kupası'ndaki final maçını İstanbul Atatürk Olimpiyat Stadı'nda oynamak istediklerini kaydetti. 
     Aktuğ, maç sonunda yaptığı açıklamada, taraftarlarının desteğinin kendilerine büyük güç verdiğini belirterek, ''Fenerbahçe ile bu sezon yaptığımız 2 lig maçını da yitirdik. Bu nedenle onlarla bir hesabımız var. Final maçını Atatürk Olimpiyat Stadı'nda oynarsak, taraftarlarımız kendilerine ayrılacak yeri tamamen dolduracaktır. Bu nedenle final maçı çok güzel geçecek'' diye konuştu. 
     
</TEXT>
</DOC>
