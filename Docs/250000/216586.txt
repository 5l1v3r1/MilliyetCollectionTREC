<DOC>
<DOCNO> 216586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur14.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü Uzan'ların yurt dışında olduğunu biliyoruz 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, İmar Bankası soruşturması kapsamında aranan Kemal, Yavuz ve Hakan Uzan'la ilgili uluslararası alanda arama için bülten çıkarıldığını belirterek, bu kişilerin yurt dışında olduklarını bildiklerini söyledi. 
     Ramazan Er, Emniyet Genel Müdürlüğü'nde Haftalık bilgilendirme toplantısı düzenledi. 
     Ramazan Er, bir soru üzerine, Kemal ve Yavuz Uzan hakkında kırmızı bülten, Hakan Uzan hakkında da difüzyon çıkarıldığını söyledi. Er, bir başka soru üzerine, bu kişilerin yurt dışında olduklarını bildiklerini ifade ederek, Yavuz Uzan'ın Singapur'da olduğuna dair çıkan haberlerin incelendiğini söyledi. Ramazan Er, aranan bu kişiler hakkında çeşitli ülkelerden bilgi ve belge geldiğini kaydederek, bunların değerlendirildiğini bildirdi. 
     Cem Uzan'ın kaldığı villada yapılan aramalar konusundaki soruyu yanıtlarken de Er, çalışmaların adli makamların gözetiminde sürdürüldüğünü vurguladı. 
     
</TEXT>
</DOC>
