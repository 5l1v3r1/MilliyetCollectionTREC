<DOC>
<DOCNO> 214089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo16.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, puan kaybına Bursaspor maçında da devam etti... 
</HEADLINE>
<TEXT>

     Birinci Süper Futbol Ligi'nde geçtiğimiz hafta Gaziantepspor'u 3-0 yenerek taraftarlarını umutlandıran Galatasaray, puan kaybına Bursaspor karşısında da devam etti. 
     Lider Beşiktaş'ın kötü gidişini avantaja çevirmeyi başaramayan sarı-kırmızılı ekip, 6 haftalık 3 puan hasretine Gaziantepspor galibiyetiyle son vermeyi başarırken, Bursaspor maçında ise yine eski günlere döndü. 
     Ligin bitimine 14 hafta kala liderin 13 puan gerisinde yer alan Galatasaray'ın, son 8 haftada 17 puan kaybetmesi dikkat çekerken, bu haftalarda attığı 10 gole karşılık ise kendi kalesinde 11 gol gördü. 
     
     OLİMPİYAT STADI'NDA İLK KEZ GOL YOK 
     Galatasaray, 0-0'lık Bursaspor beraberliğiyle Atatürk Olimpiyat Stadı'nda bu sezon ilk kez bir lig maçını gol atamadan kapattı. 
     Atatürk Olimpiyat Stadı'nda bu sezon 10 lig maçı yapan sarı-kırmızılı takım, 6 galibiyet, 3 beraberlik ve 1 mağlubiyet alırken, rakip kalelere 19 gol atmıştı. 
     Ancak, Atatürk Olimpiyat Stadı'na gelen sarı-kırmızılı taraftarlar bu sezon ligde ilk kez takımlarının bir golünü dahi izleyemeden evlerine döndüler. 
     
</TEXT>
</DOC>
