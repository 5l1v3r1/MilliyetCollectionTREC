<DOC>
<DOCNO> 229839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/sazak.html </URL>
<DATE> 2004/04/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Brzezinski, AB, Türkiye 
</HEADLINE>
<TEXT>

   WASHINGTON 
   
   ABD'nin iki güçlü ve saygın gazetesi, The New York Times ve Washington Post, 'ölen arkadaşını ceset torbasında taşıyan asker' fotoğrafını manşetten kullanmışlardı. 
   Amerikan kamuoyu 'Vietnam kabusu'yla güne başlıyor. 
   Bush'un seçim kampanyasını gölgeleyen salt Irak'taki olumsuzluklar değil. Kongre'deki 11 Eylül soruşturması da yönetimi zorluyor. Beyaz Saray'ın terör saldırılarını önleyebileceğine dönük kuşkuları ortaya atan Richard A. Clarke'ın verdiği bilgiler üzerine Başkan'ın Ulusal Güvenlik Danışmanı Condolleezza Rice da, Kongre'de ifade vermek zorunda kaldı. 
   ABD'nin küresel rolünü sorgulayan düşünsel bir çıkış da ünlü stratejist Zbigniev Brzezinski'den geldi. 
   Küresel baskı mı, küresel liderlik mi 
   Brzezinski son kitabına 'The Choice' adını vermiş. ABD'nin bölgesel müttefiklerinin iç sorunları nedeniyle bulundukları alanları kontrol edemeyişleri üzerine yaşanan kaosun etkilerini irdeleyen Brzezinski'nin kitabında 'Türkiye'nin rolü'ne ilişkin önemli saptamalar var. 
   Herkesin kafasındaki soruya yanıt arıyor Brzezinski 'AB, Türkiye'ye kapılarını kapatırsa Türkiye'nin İslami bir devlete dönüşmesi riski artar mı ' 
   Brzezinski, ABD'nin yarım asırlık müttefiki Türkiye'nin stratejik rolünün Sovyetler'in dağılmasıyla Orta Asya ülkelerine dönük 'modernizasyon' modeli olması nedeniyle arttığını vurguladıktan sonra AB sürecini tartışıyor "Fakat günümüzde Türkiye'nin bölgesel rolü iki önemli iç sorun nedeniyle sınırlanmaktadır. 
   Bunlardan ilki, Atatürk'ün mirasının geleceğidir. Diğeri Kürt sorunudur. Nüfusunun çoğunluğu Müslüman olan Türkiye kendini laik bir Avrupa devleti haline dönüştürebilecek midir Bu durum 1920'lerde Atatürk'ün reformlarının uygulanmaya başladığı tarihten bu yana tartışılmaktadır. Türkiye çağdaşlık yolunda büyük ilerleme kaydetmiştir. 
   AB üyeliği hala şüphelidir 
   Eğer AB kapılarını Türkiye'ye kapatırsa, İslami, siyasi ve dini başkaldırı olasılığı ve ülkenin uluslararası konumunun dramatik biçimde yeniden şekillenme riski küçümsenmemelidir. 
   Avrupalı liderler, Türkiye'nin siyasi istikrarı ve geleceği için AB üyeliğini istemeye istemeye savunsalar da ülkenin giderek teokratik, İslami bir devlete dönüşebileceğini görebiliyorlar. Bunun AB'nin güvenliğini olumsuz etkileyeceğini düşünüyorlar. 
   Avrupa bu yüzden kapılarını Türkiye'ye açma sözünü elinden geldiğince erteleyecek. Fakat bu tutum aynı zamanda Türkiye'nin İslami bir devlet haline gelme riskini artırarak Avrupa'nın güneyinde iç karartıcı potansiyel sorunlar doğurabilir." 
   AB'nin 2004 sonundaki Türkiye tercihi küresel dengeleri de etkileyecek. 
   
      
   
   
</TEXT>
</DOC>
