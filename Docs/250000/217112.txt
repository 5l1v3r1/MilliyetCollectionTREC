<DOC>
<DOCNO> 217112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun07.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Demokratlar'ın "baş belası" Nader yine devrede .. 
</HEADLINE>
<TEXT>

     ABD'de bir önceki başkanlık seçiminde Demokrat Parti'nin oylarını bölen solcu politikacı Ralph Nader, bu yılki başkanlık seçimine de bağımsız aday olarak katılacağını açıklayarak Demokrat Parti'lileri kızdırdı. 
     Cumhuriyetçi Parti'li Başkan George W. Bush'u yenebilecek güçte bir aday çıkarmaya çalışan Demokrat Parti'liler, Nader yüzünden yarışı kazanma şanslarının azalacağından endişe ediyor. 
     Bu yılki başkanlık seçimine katılma konusunda şimdiye kadar hiçbir ipucu vermeyen Nader, dün bir sürpriz yaparak, bağımsız aday adayı olduğunu açıkladı. Tüketici hakları savunucusu olarak isim yapan Nader, Demokrat Parti'nin oylarını bölerek Bush'a karşı seçimi kazanma şanslarını azaltacağı yönündeki endişenin geçersiz olduğunu savundu. 
     Nader, 2000 yılı başkanlık seçiminde Yeşiller Partisi'nden aday olarak, Demokrat Parti başkan adayı Al Gore'un oylarından bir kısmını kendi partisine çekmişti. Demokrat Parti'liler ise başkan seçilme şansı olmadığı halde Nader'ın kendi partilerinden ''oy çalmasına'' yönelik kızgınlıklarını her fırsatta ifade etmişlerdi. 
     Yeşiller Partisi mensubu Nader, temelde Cumhuriyetçi Parti ile Demokrat Parti arasında bir fark olmadığını, her iki partinin de amacının, zengin şirketler grubuna hizmet ederken, çiftçi, işçi ve sıradan Amerikalıların sırtından geçinmek olduğu tezini işliyor. Nader, bu yılki seçimlerde aday olduğunu açıklarken de, ''Washington, şirketlerin işgal bölgesi haline geldi'' dedi. 
     Demokratlar, Ralph Nader'ın bu yılki başkanlık seçiminde, 2000 seçiminde elde ettiği yüzde 2.7'lik oy oranına bile ulaşamayacağını ileri sürdü. Nader ise NBC televizyonunda, sağlık sistemini iyileştirme, fakirliğe ve çevre sorunlarına karşı önlem alma ihtiyaçlarından bahsetti. 
     
     ''ŞANSSIZ KARAR'' 
     Demokrat Parti Ulusal Komitesi Başkanı Terry McAuliffe, Nader'ın kararını ''şanssız karar'' olarak niteledi. McAuliffe, CBS televizyonunda, ''Nader'ın çok önemli bir kariyeri var. İşçi aileleri için önemli savaş verdi, ancak adaylığını ortaya koyması, sadece George W. Bush'un işine yarayacak ve Nader'ın bize Bush'u 8 yıl boyunca başkan yapmasını görmekten nefret edeceğim'' dedi. 
     New Mexico Valisi Bill Richardson da, Nader'ın adaylığını açıklamasını, ''tam bir ego gösterisi'' olarak niteledi. 
     Temsilciler Meclisi'ndeki tek bağımsız üye, Vermont milletvekili Bernie Sanders da, Nader'ın kararı için ''hiç yapıcı değil'' diye konuştu. 
     Nader, ABD'de iki partili sistemi en ağır eleştirenlerin başında geliyor. Amerikan Associated Press'e açıklama yapan Nader, Demokratlar'ın oylarını böleceği endişelerine karşılık, Bush'un politikalarından rahatsız olan ''liberal Cumhuriyetçiler''den ve muhafazakarlardan, Demokrat Parti'lilere göre daha çok oy alacağı öngörüsünde bulundu. 
     Ralph Nader, 2000 seçiminde Demokrat Parti'li Gore'un Bush karşısında kaybetmesinin en önemli nedenlerinden biri olarak görülüyor. Nader, sadece yüzde 3'lük oy almasına karşın, Florida ve New Hampshire gibi eyaletlerde Gore'un oylarını azaltarak, bu bölgelerde Bush'un kazanmasına yardım etmekle suçlanıyor. ABD'de 7 Kasım 2000 seçimi, bir aydan fazla süreyle Florida eyaletinde Gore ve Bush'un birbirine denk oyları ve bu oyların sayımı yüzünden kilitlenmiş, mahkemeye düşen seçim süreci, ABD Federal Yüksek Mahkemesi'nin kararıyla Bush lehine sonuçlanmıştı. 
     
     700 BİN İMZA GEREKİYOR 
     Nader'ın, daha önceki seçimde olduğu gibi Yeşiller Partisi'nden aday olmaması da dikkati çekti. ABD'de bağımsız bir adayın seçim pusulasında adının yer alabilmesi için, 50 eyaletten 700 bin imza toplaması gerekiyor. Arkasında bir parti desteği olmadan Nader'ın bunu gerçekleştirmesinin zor olabileceği yorumları yapılıyor. Ayrıca Nader'ın kampanyasına para toplaması da zor olabilir. Ancak Nader, internette kampanya düzenleyerek bu konuda zorluk çekmeyeceğini ifade etti. 
     Demokrat Parti'nin başkan adaylığına en yakın görünen Massachusetts senatörü John Kerry, Nader'ın da yarışa katılmasının ardından, ''Ben bu yarışta herkese hitap edeceğim ve sonunda bir alternatif aramaya gerek kalmayacak'' diyerek, Nader'a karşı kararlı durduğunu gösterdi. Demokrat Parti'li diğer aday, Kuzey Carolina senatörü John Edwards ise Nader'ın varlığının kendi kampanyasını etkilemeyeceğini belirterek, ''İnsanlar George Bush'u yenebilecek birisini arıyor'' dedi. 
     
</TEXT>
</DOC>
