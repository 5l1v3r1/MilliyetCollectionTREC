<DOC>
<DOCNO> 233053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yazar/cemal.html </URL>
<DATE> 2004/04/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Erdoğan'dan güçlü 'evet' bekliyorlar... 
</HEADLINE>
<TEXT>

   Başbakan Erdoğan'dan güçlü bir destek mesajı bekleyen 'evet' yanlısı Kıbrıslı Türkler, "KKTC'deki Türk askeri 'evet'le 'hayır'a eşit mesafede dursun" diyor 
   Referanduma doğru Kıbrıs - 4 
   GAZİMAĞUSA 
   
      Kendi haline terk edilmiş, kapısı bacası yıkılmış evler. Kiminin kapısına koca bir kilit vurulmuş, kiminin penceresine sevimsiz bir tahta çakılmış. Bahçeler bakımsız, ot bürümüş. Ortalıkta kimsecikler yok. Tuhaf bir sessizlik kendini dinletiyor. Maraş'ın bu kısımlarında 1974'ten beri meydan hayaletlere bırakılmış. 
   Ölü bir şehir. Ne yazık 
   İnsanın içi acıyor. 
   Yaşam yine kapısını çalacak mı bu yerlerin Hortlaklar kaçacak mı Barış 1 Mayıs'ta gelecek mi 
   Maraş'ta 11 - 12 bin aile yer değiştirmeyi bekliyor. Bunların yarısı Baflı Türk göçmenler, yarısı da Türkiyeliler. Annan planına göre Türk göçmenler başka yere gidecek, Rumlar mülklerine geri dönecekler. 
   
   'Yer değiştireceğiz ama olsun' 
   Aşağı Maraş'ta bir evin kapısını çalıyoruz. Hasan ve Cemile Ulubatlı ailesi... Dört çocuk, altı torun. Hasan Ulubatlı mahkemeden emekli ve eski bir TMT'ci, yani Türk Mukavemet Teşkilatı'ndan. Elde silah Rum'la savaşanlardan. "Büyük oğlum dört aylıkken, 1963'te Baf'tan kaçtık, Lefke'ye geldik. 1974'te de Maraş'a..." diye anlatıyor, "Şimdi oğlum 40 yaşında. Biz şimdi bir kere daha yer değiştirmeye hazırlanıyoruz. Ama olsun. Dünya hukukunun kabul ettiği bir yer olsun. Artık tapusu geçerli bir evimiz olsun, razıyım. Çoluğumun çocuğumun geleceği için razıyım." 
   Cemile Ulubatlı'nın sesi, Baflı kadınlara yaraşır biçimde bastırıyor 
   "Altı torunum var. Onlar artık barış içinde yaşasınlar. Hümanist olsunlar. Otuz yıldır gerçek bir barış için mücadele ettik. Çözüm ve barış artık bizim de kapımızı çalsın." 
   Çalacak mı 
   İki evet lazım. 
   Bir tane yetmiyor. Kuzey'den evet çıkacak, öyle gözüküyor. Ama ya Güney'den Rumlarda hayır ağır basıyor. 
   
   AKEL güvence bekliyor 
   Cemile Ulubatlı AKEL'e öfkeli 
   "Bir çuval inciri berbat ettiler. Bizde bir deyiş vardır, 'B.. yedi ama Abahor'a gitti ' diye... Aynen öyle yaptı AKEL." 
   Kuzey'de hemen herkesin gözü kulağı AKEL'de. Son anda evete dönebilir mi sorusu kafaları burgaç gibi oyuyor. Barış ve Demokrasi Hareketi lideri Mustafa Akıncı dün sabah Güney'e gitti, AKEL lideri Hristofyas'la görüştü. 
   Anlaşılan o ki, AKEL liderliği evet ile hayır arasında sıkışmış durumda. Belki de Gazimağusa Belediye Başkanı Oktay Kayaalp'in deyişiyle kendisine bir çember atılmasını bekliyor, evete dönüş için. BM Güvenlik Konseyi'yle Avrupa Birliği'nden ve Avrupa Parlamentosu'ndan bu iki gün içinde bazı açıklama ve güvenceler bekliyor. Olabilirse, evete geri dönmeleri uzak ihtimal değil. Konuyu yakın markajda tutan Cumhuriyetçi Türk Partisi'nden Başbakan Talat'ın partisi bir yetkili dün sabah şöyle dedi 
   "Bilebildiğimiz herkes AKEL'e yükleniyor. Tarihi bir yanlışın eşiğinde oldukları AKEL'e sürekli hatırlatılıyor. Hristofyas bu baskının altında kalamaz. Mutlaka evet için bir şeyler yapmak zorunda kalacak." 
   Ahmet İnsel'in deyişiyle AKEL gerçekten akıl ve kalp tutulması içinde. Barış hareketiyle Kıbrıslı Türkler şoven milliyetçiliği aşarken, yüzünü geleceğe ve barışa çevirirken, AKEL'in hala Elenizm'de takılması, adayı Türklerle paylaşacak bir federal devleti içine sindirememiş olması ilginç... 
   Barış açısından talihsizlik 
   AKEL bu engelde tökezlerse, kendisine de, Kıbrıs'a da, Doğu Akdeniz ve Ege'de istikrar ve barışa hizmet etmiş olmayacak. Enosis takıntısından sonra tarihi bir hatanın daha altına imza atmış olacak. 
   Hasan ve Cemile Ulubatlı AKEL konusunda buruk. Kuzey'deki evetten ise herhangi bir kuşku duymuyorlar. Onlara göre evetler yüzde 60'tan aşağı kalmayacak. 
   Bu kadar kesin mi 
   
   Asker araziye çıkmasın 
   Dört gündür KKTC'de dolaşıyorum. Anketlerle gözlemler birleştiğinde yüzde 55 - yüzde 60 arasında evet ağır basan ihtimal. Peki, kamuoyu yoklamalarında olduğu gibi yüzde 60'ı da geçip yüzde 70'i yakalayabilir mi evetler Bunun olabilmesi için Ankara'ya iki çağrı yapılıyor birçok çevrede 
   1 AKP hükümetinden. Başbakan Tayyip Erdoğan'dan kuvvetli bir evet mesajı daha çıkması... 
   2 Kuzey Kıbrıs'ta Türk askerinin araziye çıkmaması... 
   Bu ne demek 
   Askerin araziye çıkması demek, Kuzey Kıbrıs'a dağılıp siyasete katılması demek. Geçmişte Denktaş'ı, UBP'yi desteklemek için bazı seçimlerde bunun yaşandığı söyleniyor. 
   Ama bu sefer, Genelkurmay Başkanı Orgeneral Özkök'ün konuşmasında evet ya da hayır telkini yapmadığı, tarafsız kaldığı ve halkın her türlü baskıdan uzak, kendi hür iradesiyle karar vereceğini belirttiği için de askerin araziye çıkmayacağını, kışlasında kalacağını belirtiyorlar. Çünkü Özkök Paşa'nın konuşmasının aynı zamanda bir emir olduğunun altını çiziyorlar. 
   Bu arada 'askerin araziye çıktığı'na dair herhangi bir işaretin de şimdiye kadar görülmediği belirtiliyor. 
   Bu konudaki kaygı neden 
   Daha önce KKTC'de görev yapmış bazı emekli komutanların adada görülmüş olmaları, ülkücülerin rahatsız edici bazı eylem ve saldırıları, öyle anlaşılıyor ki, bu kaygıların altında yatıyor. 
   Kıbrıs yazıları devam edecek... 
   
      
   
   
   
</TEXT>
</DOC>
