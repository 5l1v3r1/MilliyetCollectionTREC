<DOC>
<DOCNO> 205729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun34.html </URL>
<DATE> 2004/12/31/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Tito'nun 'mavi treni' yeniden seferde 
</HEADLINE>
<TEXT>

     Dağılan Yugoslavya'nın komünist lideri Josip Broz Tito'nun lüks treni, turistlere hizmet vermek üzere yeniden sefere başladı. 
     Tito'nun ünlü ''Mavi Tren''i, yeni yıl dolayısıyla düzenlenen bir anı seyahatine katılan 140 yolcusuyla 24 yıldır ilk kez başkent Belgard'daki ana gardan ayrıldı. 
     Vrnyacka Banya'ya hareket eden trenin hareket memurluğunu Tito kılığına giren aktör Srdyan Jovadanoviç yaparken, geleneksel kıyafetler içindeki çocuklar, ''Yoldaş Tito''ya en sevdiği çiçekler olan kırmızı gül ve karanfil buketleri verdi. 
     Tren, Tito'un 1980'de ölümünden bu yana sadece 2 kez kullanıldı ve bu 2 seferde hep Sırbistan'ı ziyaret eden yabancı resmi davetlileri taşıdı. 
     1947'de yapıldığında dünyanın en lüks treni olarak kabul edilen ''Mavi Tren'', Tito'nun 40 yıllık iktidarı boyunca onu 600 bin kilometre taşıdı ve aralarında Filistin'in bu yıl ölen efsanevi lideri Yaser Arafat, SSCB lideri Leonid Brejnev'in de bulunduğu 60'tan fazla dünya liderini ağırladı. 
     Tito öldüğünde, tren komünist liderin naaşını Yugoslav topraklarındaki bütün demiryolu ağlarını dolaştırdı. 
     Nazilere karşı direnişin de lideri olan Tito, 2. Dünya Savaşı'ndan sonra Sovyet lider Stalin'e de karşı durarak bağımsızlığı belirli bir ölçüde muhafaza edebilmişti. Ölümü ise kanlı çatışmaların ardından Yugoslavya'nın dağılmasının başlangıcı olmuştu. 
     
</TEXT>
</DOC>
