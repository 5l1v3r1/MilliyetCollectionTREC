<DOC>
<DOCNO> 240545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur05.html </URL>
<DATE> 2004/05/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ankara'daki büyük çarşı yangınları... 
</HEADLINE>
<TEXT>

     Ankara'da 1929 yılından bu yana meydana gelen çarşı yangınlarında yaklaşık bin 150 dükkan, yanarak kullanılamaz hale geldi. 
     Ankara Büyükşehir Belediyesi İtfaiye Daire Başkanı Faruk Kurutuz, özelikle Ulus civarındaki eski çarşılarda meydana gelebilecek yangınların vereceği hasarın büyüklüğünün tahmin bile edilemeyeceğini belirterek, bu çarşıların elektrik aksamının elden geçirilmesi gerektiğini söyledi. 
     AA muhabirinin yaptığı derlemelere göre, Ankara Büyükşehir Belediyesi İtfaiye Daire Başkanlığı kayıtlarında yer alan ilk büyük yangın, 19 Temmuz 1929'da Tahtalar Mahallesi'ndeki çarşıda meydana geldi. 
     Bu yangında ahşap yapılı 600 dükkan yanarken, tarihi 5 han, 1 otel ve 1 hamam da kül oldu. 
     Bu tarihten itibaren, çeşitli zamanlarda ardiye yangınları ve küçük çapta yangınlar yaşanan Ankara'da, 12 Mayıs 1978'de Çankırı Caddesi'ndeki YIBA Çarşısı'nda büyük bir yangın çıktı. 
     Yangında, aralarında dükkan sahipleri ve alışveriş amacıyla çarşıda bulunan vatandaşların da bulunduğu 49 kişi yanarak can verdi. 
     İplikçilerin ve konfeksiyon malzemelerinin satıldığı dükkanların bulunduğu Samanpazarı'ndaki Saraçlar Çarşısı'nda 1992 yılında meydana gelen yangında ise 100 dükkan yanarak kullanılamaz hale gelirken, tarihi özeliği olan bir cami de büyük hasar gördü. 
     Başkentte, 1992'de Belediye Pasajı'nda, 1998'de Kızılay Büyük Çarşı'da ve 2001'de Ulus'taki Sobacılar Çarşısı'nda çıkan yangınlarda 78 dükkan hasar gördü. 
     Çeşitli tarihlerde dükkanların yoğun olarak bulunduğu Bentderesi Caddesi, Ulus Çerkeş Sokak ve Siteler'de çıkan yangınlarda da birçok dükkan ya kullanılamaz hale geldi ya da hasar gördü. 
     1929 yılında Tahtalar Mahallesi'ndeki büyük yangından bu yana yaklaşık bin 150 dükkan yanarak kullanılamaz hale geldi. 
     
     MODERN ÇARŞI YANGINI 
     Ankara'daki son büyük çarşı yangını geçen yıl 12 Aralık'ta Ulus'taki Modern Çarşı'da meydana geldi. 
     Elektriklerin kesildiği sırada, elektrik sağlamak amacıyla kullanılan jeneratörde kısa devre oluşması sonucu çıkan yangında tüm çarşı alevler içinde kaldı. 
     İtfaiye ekiplerinin tüm müdahalelerine rağmen yanıcı ve yakıcı maddelerin satıldığı dükkanların bulunduğu çarşıda çıkan yangın söndürülemedi. 
     Yangının ardından ortada sadece demir aksamlardan oluşan iskeleti kalan çarşıda, Ankara Valiliği tarafından başlatılan temizleme çalışmaları sürüyor. 
     AA muhabirinin konuyla ilgili sorularını yanıtlayan, Ankara Büyükşehir Belediyesi İtfaiye Daire Başkanı Faruk Kurutuz, Modern Çarşı'nın yeniden yapılarak hizmete açılması durumunda parlayıcı, patlayıcı ve yanıcı maddelerin satışının kontrol altına alınmasının gerektiğini vurguladı. 
     
     ÖNLEYİCİ TEDBİRLERİN ALINMASI 
     Özellikle, Ulus bölgesinde faaliyetini sürdüren eski çarşılarda yangın riski bulunduğu ifade eden Kurutuz, ''Eğer önleyici tedbirler alınmazsa Ulus civarındaki eski çarşılarda meydana gelecek yangınların vereceği hasarın büyüklüğünü kimse tahmin bile edemez'' dedi. 
     Çarşılarda bulunan dükkanların ortak kullandığı elektrik kablolarının alevlerin bir başka yere geçerken kullandığı, ''sinsi yollardan'' en önemlisi olduğu ifade eden Kurutuz, o nedenle tüm çarşıların elektrik aksamının yeniden elden geçirilmesi gerektiğini söyledi. 
     Ankara'daki çarşıların tümünde kolayca alev alabilen patlayıcı ve yanıcıların satıldığı dükkanların çokça bulunduğuna dikkati çeken Kurutuz, ''Telefon kablolarının dış yüzeyleri bile alevlerin taşınmasına yardımcı olabilir. Genellikle çok katlı yapılar olan ve bodrumları da kullanılan çarşılarda yangına müdahale etmek bir hayli zor iştir. Tüm bunların ötesinde oralardan insan tahliye edilmesi daha da zordur'' diye konuştu. 
     Çarşı yangınlarında oluşabilecek hasarın en aza düşürülmesi amacıyla bazı tedbirler alınabileceğini ifade eden Kurutuz, elektrik kesildiğinde kullanılan mumlar ve basit aydınlatma araçlarına dikkat edilmesi ve yanıcı özelliği bulunan kabloların bir an önce değiştirilmesi gerektiğini belirtti. 
     Kurutuz, jeneratörlerin de yangına neden olabileceğini ifade ederek, özellikle konfeksiyon ürünlerinin satıldığı dükkanlarda içilen sigaraların rasgele atılması nedeniyle yangın çıktığını sözlerine ekledi. 
     
</TEXT>
</DOC>
