<DOC>
<DOCNO> 235564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko21.html </URL>
<DATE> 2004/04/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ABD'nin dış ticaret hacmi 2003'te 3.2 trilyon dolara ulaştı... 
</HEADLINE>
<TEXT>

     Bülent Keneş 

ABD'nin toplam dış ticaretinin, 2003 yılında 3,2 trilyon dolara ulaştığı bildirildi. 
     Türkiye'nin New York Ticaret Ataşesi Yüksel Akça tarafından hazırlanan ABD'nin 2003 yılı dış ticaret rakamlarına dair raporda, geçtiğimiz yıl ABD'nin mal ve hizmet ticareti dahil toplam dış ticaretinin yüzde 6,5 artış kaydettiği belirtildi. 
     Raporda, bu artışın 2000 yılından bu yana ABD dış ticaretinde görülen ilk artış olduğu ifade edilirken, artış, ABD ekonomisinde ve ABD'nin ticari ilişkiler içerisinde olduğu ülkelerdeki ekonomik şartların iyileştiğinin bir göstergesi olarak yorumlandı. 
     Rapora göre, 2003 yılında ABD'nin mal ve hizmet ihracatı ve yabancı yatırımlardan sağlanan gelirleri yüzde 3,6 oranında artarken mal ve hizmet ithalatı ve yabancı yatımlara yapılan ödemelerin yüzde 8,8 oranında yükseldiği belirtildi. 
     2003 yılında da mal ve hizmet ticaretinde Bütün ülkeler arasında ABD'nin en büyük ticaret yapan ülke olduğunun belirtildiği rapora göre, 2003 yılında ABD tek başına dünya mal ticaretinin yüzde 19'u, hizmet ticaretinin ise yüzde 15'ini gerçekleştirdi. 
     Verilere göre, 2003 yılı itibariyle ABD'nin mal ve hizmet ticareti, 1970 yılına göre 24 kat, 1994 yılına göre de yüzde 70 arttı. 
     2003 yılında ABD'nin toplam dış ticaretinin mal ticareti, hizmet ticareti ve yabancı yatırımlardan sağlanan gelir ve ödemeler ABD'nin GSMH'sı içerisindeki payının yüzde 29,5 olduğu belirtilen rapor uyarınca, bu oran 2002 yılındaki yüzde 28,9 oranına göre arttı, ancak 2000 yılında sağlanan yüzde 34 oranını geçemedi. Sadece mal ve hizmet ticaretinin GSMH'daki payının yüzde 24,1 olduğu belirtilen raporda, bu oranın 2002 yılında yüzde 23,5 olduğuna dikkat çekildi. 
     ABD'nin genel dış ticaretinde görülen bu artışların, mal ve hizmet ticaretinde de görüldüğünün belirtildiği raporda, 2003 yılında ABD'nin mal ve hizmet ihracatının 1970 yılına göre 19 kat, 1994 yılına göre ise yüzde 47 oranında arttığı, aynı dönemde mal ve hizmet ithalatının ise 30 kat ve yüzde 92 oranında yükseldiği ifade edildi. 
     Raporda ayrıca, ithalatın ihracattan daha hızlı artması sonucu oluşan ABD'de dış ticaret açığının, 2003 yılında bir önceki yıla göre 88 milyar dolar artışla, 506 milyar dolara GHMH'nın yüzde 4,6'sı ulaştığı belirtildi. 
     Raporda, ''sadece mal ticaretine bakılacak olursa, dış ticaret açığı 2002 yılına göre 81 milyar dolar artışla, 2003 yılında 564 milyar dolara GSMH'nın yüzde 5,2'si ulaşmış, aynı dönemde hizmet ticaretindeki fazla 65 milyar dolardan 58 milyar dolara GSMH'nın yüzde 0,5'i düşmüştür'' denildi. 
     
     ABD'NİN MAL İHRACATINDAKİ GELİŞMELER 
     Bu arada rapora göre 2002 yılında yüzde 6 oranında azalmasına karşın, 2003 yılında ABD'nin mal ihracatı yüzde 6 oranında arttı. 
     Aynı şekilde toplam mal ihracatının yüzde 87'sini oluşturan sanayi malları ihracatının yüzde 2, toplam mal ihracatının yüzde 8'ini oluşturan tarım ürünleri ihracatının ise yüzde 10 oranında yükseldiği ifade edildi. 
     Verilere göre, 2003 yılında ABD'nin ihracatı, yüzde 22 oranındaki artışla Çin başta olmak üzere, bütün önemli pazarlarda artarken, sadece Meksika'ya yapılan ihracat yüzde 1 oranında azaldı. 
     Türkiye'ye yapılan ihracatın da 2003 yılında yüzde 1 oranında azaldığının belirtildiği raporda ayrıca, ABD'nin yüksek gelir grubundaki ülkelere yönelik ihracatının yüzde 4, orta ve az gelir grubundaki ülkelere yönelik ihracatının da yüzde 2 oranında arttığı kaydedildi. 
     
</TEXT>
</DOC>
