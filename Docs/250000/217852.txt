<DOC>
<DOCNO> 217852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/guncel/agun.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgürlük Hangarı'ndayız 
</HEADLINE>
<TEXT>

   Irak'tan ülkelerine dönmek üzere yola çıkan ABD askerlerinin ilk durağı İncirlik Üssü'ndeki bu hangar... Burada herkesin yüzü gülüyor. Kimi oyun oynuyor, kimi alışveriş yapıyor... 
      BARKIN ŞIK İncirlik 
   
   ABD'nin Irak'a gerçekleştirdiği operasyonun yıldönümünde İncirlik Üssü bir misyon daha kazandı. ABD askerlerinin eve dönüşünde "istasyon durağı" olarak kullanılan üsse Milliyet girdi. Ocak ayından bu yana 4 bin ABD askerinin rotasyonu için kullanılan üs, dün sabaha karşı 3. Zırhlı Tümen'e bağlı askerlere ev sahipliği yaptı. 
   Rotasyon için Irak'tan C - 17 askeri nakliye uçakları ile İncirlik'e taşınan ABD'lilerin burada 24 saatten fazla kalmasına izin verilmezken, rotasyon sırasında askerlerin üste geçirdiği saatlere tanıklık ettik. 
   
   Alkışlarla karşılandılar 
   ABD askerleri, MD 11 tipi sivil yolcu uçağına aktarılana kadar konaklama ihtiyaçlarını karşılamak üzere hazırlanan hangara girişlerinde, 39. Hava Üs Grup Komutanlığı personelinin alkışlarıyla karşılandı. 
   İncirlik'te görevli ABD'li personel, çocuklarının hazırladığı "Kahramanlarımızsınız", "Evinize hoş geldiniz" dövizleriyle süslenen hangara, "Freedom Hangar" Özgürlük Hangarı adını vermiş. Hangara verilen bu ad, askerlerin alışveriş yaptığı bölümde satılan tişörtlerin üzerinde de yer alıyor. 
   
   Silahları bırakmak yok 
   Askerlerin, teçhizatlarını ve silahlarını, aktarma için bekledikleri hangarda yanlarından ayırmaları yasak. Şarjörü çıkarılmış M - 16 piyade tüfekleri uyurken ya da dev ekranlardan film seyredilirken bile askerlerin üzerinde ya da yanında duruyor. 
   Türkiye'nin rotasyon için topraklarını açmasını değerlendiren Yüzbaşı Todd Flippin, NATO üyesi iki ülkenin işbirliğinin altını çiziyor ve "Buradan sevkiyat yolu kısaltıyor" diyor. 
   
   Sıcak perişan etmiş 
   Irak'ta en çok sıcak havadan bunaldıklarını anlatan ABD'li askerler, "Irak'a geri dönmek ister misiniz " sorusuna biraz isteksizce "Görev verilirse" yanıtını veriyor. 
   "İnternet kafe ve moral telefonu" aracılığıyla aileleriyle haberleşen askerler, ülkelerine dönünce ilk olarak ne yapmak istediklerini sorduğumuzda ise önce bol bol uyuyacaklarını, sonra alışveriş yapacaklarını söylüyor. 
   
   Nöbet tutarken şık oldular       21 yaşındaki Justin Paris ve 19 yaşındaki Britiany Vanbuskirk, eve dönüyor olmanın sevincinin yanı sıra yakında yapacakları düğünün heyecanını taşıyor. 11 aydır El-Hasan kentinde istihbarat görevi yapan iki asker arasında nöbet tutarken başlayan aşk, nişanla sonuçlanmış. Müstakbel eşine nişan için internetten pırlanta yüzük sipariş ederek büyük bir sürpriz yapan Justin, 13 Haziran'da nik h masasına oturacaklarını söylüyor. 
   
</TEXT>
</DOC>
