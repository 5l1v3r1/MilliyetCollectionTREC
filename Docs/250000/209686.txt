<DOC>
<DOCNO> 209686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo15.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Beşiktaş beni göndermek istemiyor 
</HEADLINE>
<TEXT>

     Türkiye'nin Kahire Büyükelçiliği Müsteşarı Nihat Civaner, Beşiktaş'ın Mısırlı futbolcusu Ahmed Hassan'ı kabul etti. Ahmed Hassan, Civaner'e Beşiktaş forması hediye etti. 
     Kabulde koyu Beşiktaşlı olan Civaner ile Ahmed Hassan, Beşiktaş'ın başarılarını konuştular. Civaner, bir Beşiktaşlı olarak Ahmed'i Büyükelçilikte görmekten mutluluk duyduğunu, Ahmed ve Türkiye'de top koşturan diğer Mısırlı futbolcuları Mısır'ın Türkiye'de kültür elçileri olarak gördüklerini bildirdi. 
     Ahmed Hassan'a elçilik mensupları büyük ilgi gösterdiler. Hazırlıklı gelen Ahmed, Beşiktaşlılara imzalı formalarını dağıttı. 
     Görüşme sonrası elçilikte AA muhabirinin sorularını yanıtlayan Ahmed Hassan, Beşiktaş'ın Türkiye'nin en büyük kulüplerinden biri olduğunu ve bu kulübe gelmekten pişman değil, aksine çok mutlu olduğunu bildirdi. 
     Basında İngiltere'nin Bolton takımına transfer olacağı söylentileriyle ilgili olarak Ahmed, şunları söyledi 
     ''Ben iyi bir futbolcuyum, bazı kulüpler beni Mısır Milli takımı kampında iken telefonla aradılar. İngiltere'nin Bolton ve İskoçya'nın Glasgow Rangers takımları bana iyi bir fiyat teklifinde bulundular. Ben, Beşiktaş Başkanı Serdar Bilgili, yönetim ve Lucescu'ya çok teşekkür ediyorum. Beni bırakmak istemiyorlar.'' Ahmed Hassan, Beşiktaş yönetiminin onay vermesi durumunda İngiltere'de oynamayı arzuladığını, ancak kulübün rızası olmadan gidemeyeceğini ve karara saygılı olduğunu bildirdi. 
     Gelecek yıl Beşiktaş ile yeni bir anlaşma olmazsa bir ihtimal İngiltere'ye gidebileceğini belirten Ahmed, ancak Beşiktaş'ın kendisini göndermek istemediğini bildirdi. 
     Ahmed, yedekte beklemenin önemli olmadığını ifade ederek, ''Ben iddialıyım, bazen yedekte kalmaktan üzülüyorum. Hocam ne zaman beni oyuna alırsa ben her zaman en iyi şekilde hazırım'' dedi. 
     İkinci devre daha çok gol atacağını bildiren Ahmed, Lucescu'nun 90 dakika şans vermesi durumunda daha çok gol atacağını belirtti. 
     Mısırlı futbolcu, Tunus'ta düzenlenecek Afrika Kupası hazırlıkları için Mısır Milli takımı kampında antrenmanlarını sürdürüyor. Ahmed Hassan, yarın Mısır Milli takımı ile Afrika Kupası'nın yapılacağı Tunus'a hareket edecek. 
     
</TEXT>
</DOC>
