<DOC>
<DOCNO> 235917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy33.html </URL>
<DATE> 2004/04/29/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Talat Kıbrıs tüzüğündeki taşları ayıklama görevi bizim değil 
</HEADLINE>
<TEXT>

     KKTC Başbakanı Mehmet Ali Talat ile Başbakan Yardımcısı ve Dışişleri Bakanı Serdar Denktaş, temaslarını tamamlayarak Ankara'dan ayrıldı. 
     Talat, Ankara'dan ayrılışından önce Esenboğa Havaalanı'nda yaptığı açıklamada, Kıbrıs Türklerinin uluslararası toplum tarafından mutlaka desteklenmesi gerektiğini belirtti ve izolasyonun sona erdirilmesinin önemine dikkati çekti. Talat, bunun için koordineli bir çaba ortaya koyacaklarını belirterek, ''Haklı olduğumuz bir yolda kararlılıkla yürüyeceğiz'' diye konuştu. 
     Dışişleri Bakanı ve Başbakan Yardımcısı Abdullah Gül ile bugün yaptıkları görüşmenin ardından Kıbrıs sürecinde gelinin noktayı Talat, şu sözlerle özetledi 
     ''Geldiğimiz nokta, bizim görevlerimizi yerine getirdiğimiz ve bundan sonra atılacak adımların bizden değil, uluslararası toplum ve Rum tarafından gelmesi ve tecrit politikasının artık sona ermesi gerektiğidir. Tecrit politikasının sona erdirilmesi uluslararası toplumun insanlık borcudur.'' Talat, şimdiye kadar zorunluluk gereği Rumların Türkleri de temsil ettiğinin belirtildiğini hatırlatarak, Kıbrıs Türklerinin self determinasyon hakkını kullandığını ve bundan sonra Rumların artık Türkleri temsil etmediğinin daha açık olarak ortaya çıktığını vurguladı. Talat, ''Artık zorunluluk gerekçesinin arkasına saklanılamaz'' dedi. 
     Referandumların ardından ortaya yeni bir durumun çıktığını belirten Talat, Türk halkının yeterliliğini kanıtladığını söyledi. Başbakan Talat, bu çerçevede, Kıbrıs'ın yeniden bütünleştirilmesi isteklerini ortadan kaldırmadan, ancak izolasyondan kurtulmak için tüm gayretleriyle çalışacaklarını kaydetti. 
     
     AB TÜZÜĞÜ 

     Talat, AB Konseyi tarafından bugün onaylanan Kıbrıs tüzüğünde bir öncekine kıyasla bazı değişiklikler yapıldığını ve bu tüzüğün öncekinden daha ileri olduğunu belirterek, ''Ama bizi tatmin eder mi Tatmin ettiğini sanmıyorum, en azından beni etmiyor'' diye konuştu. 
     Kıbrıs Rum yönetiminin Türkleri idare etmek gibi bir iddiası olamayacağını kaydeden Talat, Kıbrıs Rum yönetiminin her aşamada onayının istenmesinin kendileri için kabul edilebilir bir durum olmadığını bildirdi. 
     Talat, tüzüğün uçuş ve seyahat serbestliği, ticaret ambargosunun kaldırılması gibi unsurları içermediğini anımsatarak, bu konuların ayrı ele alınacağını belirtti. Talat, bu konulara ilişkin gelişmeleri gördüklerinde AB'nin vaatlerini yerine getirip getirmediğini anlayacaklarını bildirdi. Talat, beklentilerinin Rumların Türkler adına konuşabilir konumdan uzaklaştırılması olduğunu da söyledi. 
     
     İKİNCİ REFERANDUM 

     Başbakan Talat, ikinci bir referandum ihtimaline ilişkin sorular üzerine, kendilerine böyle bir öneri getirilmediğini kaydetti. 
     Böyle bir önerinin planın dışında olduğunu vurgulayan Talat, çünkü referandumda bir taraftan ret çıkarsa, planın bütün süreciyle birlikte ortadan kalkacağının söylendiğini hatırlattı. 
     Yeni bir referandum gibi şeylerin bazı çevrelerde söylendiğini, ancak bunların fikir yürütmenin ötesine geçmediğini söyleyen Talat, ''Biz görevimizi yaptık, yüzde 65 gibi bir sonuç ortaya çıkardık. Artık bu pirincin taşını ayıklama görevi bizim değil. Bu görevi uluslararası toplum ve Rumlardan beklemeliyiz'' dedi. 
     Talat, bundan sonra Kıbrıs Türklerinin hayatlarını rahatlatmanın gerek kendi hükümetleri, gerekse Türk hükümetinin görevleri arasında olduğunu da kaydetti. 
     Annan planındaki mülkiyet rejiminin Türk tarafınca tek taraflı uygulanarak jest yapılabileceğine ilişkin bazı yorumların hatırlatılması üzerine Talat, KKTC'nin şu anda bütün dünyanın desteğini alma aşamasında olan taraf olduğuna işaret ederek, çözümü engelleyen taraf olan Rumların istediği şekilde bir durum yaratılmasını doğru bulmadığını söyledi. Talat, Rumların yaptığının büyük kabahat olduğunu belirterek, ''Bunu tolere etmememiz mümkün değil'' dedi. 
     Başbakan Yardımcısı Serdar Denktaş da, bir soru üzerine, referandum süreci sırasında çeşitli ülkelerin Kıbrıs'taki iki taraftan da ''evet'' oyu çıkartmak için vaatlerde bulunduklarını söyleyerek, şimdi Kıbrıs Türklerinin beklentisinin verilen sözlerin tutulması olduğunu vurguladı. 
     Denktaş, kimsenin kendilerinden ikinci kez vaatlere inanmalarını beklememesi gerektiğini belirterek, ''Biz üzerimize düşeni yaptık'' dedi. 
     
</TEXT>
</DOC>
