<DOC>
<DOCNO> 241679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko41.html </URL>
<DATE> 2004/05/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
MB Beklenti anketi'nde yılsonu TÜFE beklentisi 12.1'e yükseldi 
</HEADLINE>
<TEXT>

     Merkez Bankası anketinde, yıl sonu Tüketici Fiyatları Endeksi TÜFE beklentisi yüzde 12.1'e yükseldi. 
     Merkez Bankası'nın ayda iki kez yapılan beklenti anketinin, Mayıs ayı ikinci dönem sonuçları açıklandı. 
     Buna göre TÜFE beklentisi, ilk ankate göre 0.6 puan artarak yüzde 11.5'den yüzde 12.1'e çıktı. 
     Gelişmelere paralel olarak cari ayın TÜFE beklentisi 0,9'dan 1,1'e, iki ay sonrasının TÜFE beklentisi yüzde 0,4'ten yüzde 0,6'ya, gelecek 12 aylık dönemin TÜFE beklentisi de yüzde 10.5'ten yüzde 11.1'e yükseldi. 
     
     FAİZ ORANLARI 

     Öte yandan faiz beklentilerinde de yükselme gözlenirken, cari ayın uygun ortalama bileşik faiz oranı beklentisi de bu çerçevede önceki ankette yüzde 23.2 iken ikinci ankette yüzde 25,2'ye yükseldi. 
     Yıl sonu bileşik faiz oranı da aynı şekilde artarak 18.8'den 20.1'e çıktı. 
     Cari ayın basit faiz oranı beklentisi değişmezken, yıl sonu basit faiz oran beklentisi de 17.8'den 18.8'e yükseldi. 
     
     DÖVİZ KURU BEKLENTİSİ 

     Bankalararası döviz piyasası dolar kurunda katılımcıların cari ay sonu beklentisi 1 milyon 449 bin 400 liradan 1 milyon 539 bin 100 liraya çıktı. 
     Yıl sonu dolar kuru beklentisi de bu çerçevede 1 milyon 556 bin 400 liradan 1 milyon 615 bin liraya ulaştı. 
     
     BÜYÜME BEKLENTİSİ 

     Katılımcılar, yıl sonu GSMH'sını ayın ilk anketinde yüzde 5 olarak tahmin ederken, bu öngörü ikinci ankette yüzde 4.9'a geriledi. 
     Son ankette cari yıl sonunda cari işlemler dengesi açığına ilişkin beklentiler de olumsuz etkilendi. Bu çerçevede ayın ilk anketinde açık 4-13.6 milyar dolar arasında beklenirken, bu beklenti aralığı ikinci ankette 5-15 milyar dolara yükseldi. 
     Bu arada anketteki verilerin dağılımının çok düzensiz olması nedeniyle, yıl sonu cari işlemler dengesinde uygun ortalamanın hesaplanamadığı belirtildi. 
     
</TEXT>
</DOC>
