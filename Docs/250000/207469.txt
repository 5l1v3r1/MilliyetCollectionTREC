<DOC>
<DOCNO> 207469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun05.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıdık bir hikaye... 'Loto talihlisiyim' dedi, yalan çıktı... 
</HEADLINE>
<TEXT>

     ABD'de, lotodan en büyük ikramiyeyi kazanan biletin kendisine ait olduğunu ancak bileti kaybettiğini ileri süren Elecia Battle, yalan söylediğini itiraf etti. 
     Bileti park yerinde düşürdüğü iddiasıyla açtığı davadan vazgeçen 40 yaşındaki Battle, gözyaşları içinde yaptığı açıklamada, ''Çocuklarım ve ailem için kazanmayı çok istedim. Özür dilerim'' dedi. 
     Kocasından, avukatından ve lotonun gerçek talihlisi 34 yaşındaki Rebecca Jemson'dan özür dileyen Battle, kötü bir insan olmadığını, herkesin bir geçmişi olduğunu söyledi. 
     Battle, 30 Aralık'taki büyük çekilişin ardından, 162 milyon dolar değerindeki biletin gerçek sahibinin kendisi olduğunu ve bileti parkta düşürdüğünü ileri sürerek dava açmıştı. 
     Sahte talihlinin, polise yanlış beyanatta bulunmaktan 1 ila 6 ay arasında hapis ve 1000 dolar para cezasına çarptırılabileceği belirtiliyor. 
     
</TEXT>
</DOC>
