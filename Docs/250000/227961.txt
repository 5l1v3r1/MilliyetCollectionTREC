<DOC>
<DOCNO> 227961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy05.html </URL>
<DATE> 2004/04/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yerli seçim boyaları ihraç edilecek 
</HEADLINE>
<TEXT>

     Türkiye'de üretilen ve ilk kez Mahalli İdareler Seçimleri'nde kullanılan seçim boyalarının ihraç edileceği bildirildi. 
     Fast Eğitim Öğretim Hizmetleri Tıp ve Kimya Sanayi Limited Şirketi Genel Müdürü Hasan Basri Şüküroğlu, AA muhabirine yaptığı açıklamada, Devlet Malzeme Ofisi'nin açtığı seçim boyası ihalesini kazanarak 190 bin kutu seçim boyası ürettiklerini hatırlatarak, bu boyaların ihraç edilmesi için 32 ülkeye numune gönderdiklerini söyledi. 
     Şüküroğlu, ürettikleri boyaların, Hindistan'dan ithal edilen boyalardan yarı yarıya ucuz olduğunu belirterek şöyle konuştu 
     ''DMO'nun Hindistan'dan kutusunu 4 dolara ithal ettiği boyayı, biz kutusunu 2 dolara sattık. DMO yerli boyayı tercih edip 380 bin dolar tasarruf etti. Şimdi bu tür boya üreten Hindistan'a rakip olduk. Daha önce Hindistan'dan seçim boyası ithal eden Afrika ve Asya'daki 32 ülkeye numune gönderip, fiyat verdik. Bu yıl içerisinde seçim yapmayı planlayan 4 ülke boyalarımıza ilgi gösterdi. Bu ülkelerle boya ihracatı için görüşmelerimiz sürüyor. Yakında bir çok ülkede seçimlerde bizim boyamız kullanılacak. Bizim devreye girmemiz sonucu Hindistan boya fiyatlarını düşürdü. Seçim boyalarını artık ihraç edecek düzeydeyiz.'' Bu arada, Erciyes Üniversitesi Tıp Fakültesi Dermatoloji Bölümü Öğretim Üyesi Prof. Dr. Ekrem Aktaş, seçim boyalarının çıkartılması için parmak ve tırnaklara kimyasal madde sürmenin zararlı olabileceğini söyledi. 
     Prof. Dr. Aktaş, ''seçimde kullanılan boyaları çıkartmak için parmak üzerine çamaşır suyu türünden asitlerle, tiner, benzin gibi diğer kimyasal maddeler sürülmesi zararlıdır. Bu tür maddeler, deriyi tahriş edebileceği gibi, canlı dokuların ölmesine ve parmak uçlarında yara açılmasına neden olabilir. Boyalı bölgeye hiçbir şey sürülmemeli, boyanın kendiliğinden çıkması beklenmelidir'' dedi. 
     
</TEXT>
</DOC>
