<DOC>
<DOCNO> 246817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko18.html </URL>
<DATE> 2004/06/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Seat, yeni modelleriyle iddialı... 
</HEADLINE>
<TEXT>

     Seat Türkiye Genel Müdürü Naci Kurtulan, piyasaya yeni sürdükleri ''Altea''nın yanı sıra bir süre sonra satışına başlayacakları modellerle iddialı olduklarını söyledi. 
     Kurtulan, ''Seat Cup TIR'ı'' ile geldiği Bursa'da, AA muhabirine yaptığı açıklamada, içi geniş, yüksek tavanlı ve Audi mühendisleri tarafından dizayn edilen ''Altea''nın, ''A3'' şasesi üzerine oturtulduğunu, bunun da güvenliği ön plana çıkardığını kaydetti. 
     Çok amaçlı olarak tasarlanan bu aracın aileler için uygun olduğunu, ancak sportif özellikleri sayesinde yarışlarda da kullanılabileceğini ifade eden Kurtulan, ''Altea, motoru güçlendirilebilecek, koltukları rahatça çıkabilecek şekilde tasarlandı. Yola çok iyi yapışıyor. Şu anda pilotlarımız deniyor ve oldukça iyi performans gösterdiğini söylüyorlar'' dedi. 
     Kurtulan, renkli, sportif ve performanslı araçlar ürettiklerini, bu nedenle hedef müşteri kitlelerinin ağırlıklı şekilde, gençler, kendini genç hissedenler ve genç evliler olduğunu ifade etti. Seat için güvenliğin çok önemli olduğunu, bu çerçevede Audi'de kullanılan bütün güvenlik sistemlerinin fazlasıyla Seat modellerinde bulunduğunu anlatan Kurtulan, ürettikleri tüm araçların belli testlerden geçtikten sonra müşteriye ulaştığını vurguladı. 
     Volkswagen AG'de alınan karar gereği, sportif araçların artık Seat tarafından üretileceğini belirten Kurtulan, şöyle konuştu 
     ''Yaptığımız araştırma doğrultusunda Seat'ı, ağırlıklı üniversite mezunu, mukayese eden bilinçli kitle tercih ediyor. Ağır, ama sağlıklı büyüme yapıyoruz. Çünkü bizim müşteri kitlemiz, mukayese yapıp, doğru fiyatı görüp, performansı değerlendirip bunu alacağıma, Seat'ı alırım diyor. Kasım'da bir yeni aracımız daha çıkacak. Her 6 ayda bir yeni bir araç çıkaracağız. Bundan sonra çok iddialıyız.'' 
     
     ÖTV'DE YAPILAN İNDİRİM 

     Hükümetin, ÖTV indiriminde yaptığı yeni düzenlemeyi ''Geri alma'' olarak değerlendirdiklerini dile getiren Kurtulan, düzenlemeyle hurda araçların maliyeti karşılamadığını bildirdi. 
     Kurtulan, yeni düzenlemenin otomobil satışlarını ''Durma'' noktasına getirdiğini, Seat'ın da bu olumsuzluktan etkilendiğini belirterek, ''Faizlerin düşmesi, ekonomideki iyi gidiş satışları çok olumlu etkilemişti. Hükümete güveniyoruz. Hatta vergilerin indirilerek satışların yükseltilmesi gibi kararların da alınacağına inanıyoruz. Yaz aylarında otomobil satışlarında yükseliş bekliyoruz'' değerlendirmesinde bulundu. 
     Türkiye'de, ekonominin düzelmesinin ardından Seat'ın otomobil satışlarından en fazla pay alacak markalardan biri olduğunu kaydeden Kurtulan, geçen seneyi 5 bin araç satışıyla kapattıklarını, bu yıl için önce 6 binlik satış rakamını hedeflediklerini, ancak daha sonra bunu revize ederek 10 bine çıkardıklarını sözlerine ekledi. 
     
</TEXT>
</DOC>
