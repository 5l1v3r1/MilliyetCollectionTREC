<DOC>
<DOCNO> 245772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy04.html </URL>
<DATE> 2004/06/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
3 ilçe ve 13 beldede oy verme işlemi başladı 
</HEADLINE>
<TEXT>

     28 Mart Mahalli İdareler Genel Seçimleri sonrasında, çeşitli nedenlerle seçimlerin iptal edildiği 3 ilçe ile 13 beldedeki belediye başkanlığı yenileme seçimlerinde oy verme işlemi başladı. 
     Seçmenler, Konya'nın Ilgın, Şanlıurfa'nın Ceylanpınar ve Çorum'un Uğurludağ ilçelerinde belediye başkanı seçmek için sandık başına gitti. 
     Belediye Başkanlığı seçimi için oy verme işlemi başlayan beldeler ise şunlar 
     ''Şanlıurfa'nın merkez ilçesine bağlı Uğurlu, Malatya'nın Hekimhan ilçesine bağlı Kurşunlu, Aydın'ın Söke ilçesine bağlı Atburgazı, Antalya'nın Serik ilçesine bağlı Kadiriye ile Abdurrahmanlar, Erzurum'un merkez ilçesine bağlı Dadaş, İzmir'in Bergama ilçesine bağlı Zeytindağ, Adana'nın Yüreğir ilçesine bağlı Yunusoğlu, Diyarbakır'ın Silvan ilçesine bağlı Bayrambaşı, Kırşehir'in Kaman ilçesine bağlı Çağırkan, Aksaray'ın merkez ilçesine bağlı Acıpınar, Konya'nın Çumra ilçesine bağlı Dinek beldeleri ve Hatay'ın Samandağ ilçesine bağlı Koyunoğlu.'' Ceylanpınar ilçesi ile Uğurlu, Kurşunlu, Yunusoğlu ve Bayrambaşı beldelerinde, belediye meclisi üyeliği seçimi de yapılıyor. 
     
     SEÇİME KATILAN PARTİLER 

     İlçe seçim kurullarınca gerçekleştirilecek seçimlere, 28 Mart'ta yapılan seçimlerde yarışan siyasi partiler katılıyor. 
     Buna göre, seçimlerde ''EMEP, DSP, ANAP, BTP, AK Parti, BBP, İP, ÖDP, LDP, TKP, DYP, ATP, MP, CHP, Genç Parti, YTP, SHP, SP, DP ve MHP'' yarışıyor. 
     ''Demokratik Güçbirliği'' adı altında bir araya gelen DEHAP, ÖDP, EMEP, ÖTP VE SDP SHP listesinden ara seçime giriyor. 
     Siyasi partiler, 28 Mart'taki adaylarla seçime katılıyor. Ara seçime, yerel seçimlerde bağımsız aday olanlar da katılabiliyor. 
     Seçimde, 28 Mart'taki sandık seçmen listeleri kullanılıyor. 
     
     YENİ KURULAN MUHTARLIKLARDA SEÇİM VAR 

     YSK'nın konuya ilişkin kararına göre, 1 Ocak 2004'ten sonra oluşup da 28 Mart 2004'te seçimi yapılmayan ihtiyar meclisi üyeleri ve birlikte yapılması gereken muhtar seçimleri de bugün yapılıyor. 
     1 Ocak 2004'te kurulup da yerel genel seçimlere kadar yasa gereği belediye organlarının seçimleri yapılamayan belediyelerde de köy muhtarı ve ihtiyar meclisi üyesi seçimleri gerçekleştiriliyor. 

     
</TEXT>
</DOC>
