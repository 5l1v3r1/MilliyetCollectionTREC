<DOC>
<DOCNO> 201434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur12.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Yargıda siyasileşen isimler var 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, milletvekillerinin çoğunluğunda yargıya karşı bir güvensizlik bulunduğunu bunun da TBMM Yasama Dokunulmazlığını Araştırma Komisyonu'na yansıdığını belirterek, ''Yargının en üst kademesinde görev yapmış bir başsavcımız, yazdığı bir kitapta Erdoğan'ın önünü kesmek için çok gayret sarf ettiklerini ancak başarılı olamadıklarını itiraf ediyor. Şimdi bütün bunları okuyan milletvekilleri ve siyasilerimizin kaygı duymaması mümkün mü '' dedi. 
     Mehmet Ali Şahin, TBMM Adalet Komisyonu'nun toplantısına katılmak üzere geldiği Meclis'te gazetecilerin sorularını yanıtladı. TBMM Yasama Dokunulmazlığı Komisyonu'nun ''yargı bağımsızlığı sağlanıncaya kadar milletvekili dokunulmazlığına dokunulmaması kararı'' almasıyla ilgili bir soru üzerine Şahin, bu konunun Türkiye'nin gündemine çok sık geldiğini ifade etti. 
     Kendisinin 20. ve 21. yasama dönemlerinde de Meclis'te görev yaptığını ve kendisinin de yer aldığı Partilerarası Uyum ve Partilerarası Uzlaşma Komisyonu'nun milletvekili dokunulmazlığı ile ilgili Anayasanın 83. maddesi ile soruşturmalarla ilgili 100. maddeleri ele aldığını anımsatan Şahin, o zaman gündeme getirdiği dokunulmazlık dosyalarının 3 ay içinde sonuçlandırılması yönündeki en basit önerinin dahi yeterli oyu almadığını ifade etti. 
     Şahin, sözlerini şöyle sürdürdü 
     ''Bunun üstünde de durulmasında yarar var. Neden milletvekilleri 83. maddedeki en küçük bir değişikliğe dahi oy vermemişlerdir 
     Mesela yargının en üst kademesinde görev yapmış bir başsavcımız zaman zaman kitaplar yazıyor. Yazdığı kitapların en sonuncusunda şu anda başbakan olan Tayyip Erdoğan'ın önünü kesmek için çok gayret sarf ettiklerini ancak başarılı olamadıklarını itiraf ediyor. Şimdi bütün bunları okuyan milletvekilleri ve siyasilerimizin kaygı duymaması mümkün mü '' 
     
     ''YARGI ERKİNİ SİYASİ AMAÇLARI İÇİN KULLANANLAR OLMUŞTUR'' 
     Başbakan Yardımcısı Şahin, tüm yargı erkini ifade etmediğini ancak, ''yargı erkini kullananlardan, bunu siyasi amaçları için kullananlar olduğunu'' söyledi. Bunun da milletvekillerini endişelendirdiğini kaydeden Şahin, ''Bu endişenin komisyona dahi sirayet ettiğini görüyorum'' dedi. 
     Şahin, kişisel olarak dokunulmazlıklar ve soruşturmalarla ilgili Anayasanın 83 ve 100. maddelerin yeniden ele alınması kanaatini taşıdığını dile getirdi. 
     Mehmet Ali Şahin, TBMM İnsan Hakları Komisyonu Başkanı Mehmet Elkatmış'ın ''Yargıda insan hakları konusunda bir direnç var'' değerlendirmesine ise katılmadığını söyledi. Şahin, şöyle konuştu 
     ''Ben tüm yargı erkini karşımıza alarak, demokrasi ve insan hakları konusunda karşımıza engeller çıkıyor değerlendirmesine katılmam. Yargı mensuplarımızın kahır ekseriyeti hukuka, özellikle evrensel hukuka, kanunlara ve vicdanlarına göre hareket ettikleri kanaatindeyim. Ama çok istisnai bazı örneklerin hem kamuoyunu hem de onlar adına siyaset yapan milletvekillerini endişelendirdiği tespitini ifade ediyorum.'' 
     
     ''YARGIYA GÜVEN YÜZDE 100 OLMALI'' 
     ''Yargı ile ilgili bu endişelerin giderilmesi için yasal düzenleme mi gerektiği'' yolundaki bir soru üzerine de Şahin, ''Kuşkusuz yasal düzenleme yapılması gerekiyor. Ama ondan da öte yasal düzenlemelerin yasanın özüne göre uygulanır hale gelmesi lazım. Yargı mülkün temelidir. Bir ülkede yargıya güven yüzde 100 olmalıdır'' dedi. 
     9 Eylül Üniversitesi'nde yaptırılan bir kamuoyu anketinde güven sıralamasında yargının en son çıktığını da anımsatan Şahin, bundan üzüntü duyduğunu bildirdi. 
     
</TEXT>
</DOC>
