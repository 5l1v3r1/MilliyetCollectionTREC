<DOC>
<DOCNO> 214884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/siyaset/siy03.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Örgütü'ne sitem 
</HEADLINE>
<TEXT>

   Görüşmede "Sizin şiir davasıyla ilgili olarak da bildiri yayımladık" diyen Uluslararası Af Örgütü'ne Erdoğan, "Sadece bildiride kaldı" yanıtını verdi 
      Abdullah Karakuş Ankara 

   
   Başbakan Recep Tayyip Erdoğan, Uluslararası Af Örgütü Genel Sekreteri Irene Khan'a, AİHM'deki Abdullah Öcalan davasını örnek göstererek, "insan haklarında çifte standart uygulandığını" söyledi. 
   Khan, dün Türkiye'deki insan hakları ihlallariyle ilgili hazırlanan raporu Erdoğan'a sundu. Görüşmede Erdoğan'ın Siirt'te okuduğu ve cezaevine girmesine neden olan şiir de gündeme geldi. Khan, "Sizin şiir davasıyla ilgili olarak da bildiri yayımladık" deyince Erdoğan, "Sadece bildiride kaldı" diye sitem etti. 
   Erdoğan, şöyle konuştu "Çifte standartlar var. İkimiz de belediye başkanı olmamıza rağmen benim davamla hiç kimse ilgilenmezken Diyarbakır Belediye Başkanı için Avrupa'dan 4 dışişleri bakanı geldi. Ben AİHM'ye başvurdum, 2 sene sonra da Öcalan başvurdu. Ama benim davamla ilgili savunmam alınmadan Öcalan davasıyla ilgili yürütmeyi durdurma kararı alındı. O arada ben Başbakan oldum. AİHM h l karar vermedi, ben de davamı geri çektim." 
   
   Zana bırakılsın ricası 
   Khan'ın, Zana ve Dicle'nin serbest bırakılmasını rica etmesi üzerine de Erdoğan şöyle konuştu "Bu isimlerin cezaları kesinleşmiş olmasına rağmen yeniden yargılanma sürecini biz başlattık. Bundan sonrası yargının işidir. Yargıya müdahale olmaz. Burada görev daha çok sivil toplum örgütlerine düşüyor. Ben hatta onlara 'duruşma takibinden, cezaevlerindeki durumlarına kadar' takip edin diye tavsiyede bulundum. Temennimiz meselenin bir an önce neticelenmesidir." 
   Erdoğan, insan hakları konularına ideoloji gömleği giydiren örgütlerin insan hakları konusuna çok şey kaybettirdiğini, onların olaylara at gözlüğüyle baktığını söyledi. Khan da "Biz hükümet dışı kuruluşuz" yanıtını verdi. 
   Başbakan Erdoğan, işkenceye karşı sıfır tolerans tanıdıklarını vurgulayarak, "Cezaevi için de aynı hassasiyet içindeyiz. İdeal noktaya ulaşmış değiliz, bu bir süreç. İdeal noktaya ulaşmak için elimizden gelen gayreti gösteriyoruz. Ama sınırsız özgürlük olmaz. Gösteri yaparken cam kırıp araba yakıyorlar" dedi. Khan da "Özgürlük kavramı sınırsız değildir, diyen ilk sivil toplum örgütüyüz, size katılıyoruz" ifadesini kullandı. 
   
</TEXT>
</DOC>
