<DOC>
<DOCNO> 245145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/dunya/adun.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'ı sarsan istifa 
</HEADLINE>
<TEXT>


Bill Clinton'ın atadığı ve Bush döneminde 11 Eylül ile başlayan, Irak'ta zirveye vuran istihbarat tartışmaları sırasında CIA'i yöneten George Tenet, "kişisel nedenleri" öne sürerek görevinden ayrıldı 

Yasemin Çongar Washington 


Amerikan Merkezi İstihbarat Örgütü CIA Başkanı George Tenet, görevinden istifa etti. Her sabah Tenet'ten özel brifing alan ve daha önce çeşitli çevrelerce istifasının istendiği dönemlerde Tenet'e "güveninin tam olduğunu" birkaç kez açıklayan Başkan George W. Bush, CIA Başkanı'nın görevinden ayrılma gerekçesini "kişisel nedenler" olarak duyurdu ve istifayı kabul etti. Tenet'in, CIA Başkanlığı'nı 11 Temmuz'a dek sürdüreceğini, daha sonra bu görevi geçici olarak CIA Başkan Yardımcısı John McLaughlin'in devralacağını belirten Bush, Tenet hakkında, "Terörle savaşta güçlü bir liderdi. Onu özleyeceğim" diye konuştu. 
Göreve eski ABD Başkanı Bill Clinton tarafından atanan Tenet, 11 Eylül saldırıları ve Irak'la ilgili istihbarat tartışmaları sırasında yerini korumuş ve toplam 7 yıl kaldığı görevinde, gerek CIA kadrolarınca, gerekse Washington genelinde "sevilen" bir bürokrat olarak tanındı. Yunanistan göçmeni bir aileden gelen Tenet, sıcak, dostane tavırları ve Demokratlar'dan sonra Cumhuriyetçi yönetime de uyum sağlamasıyla dikkat çekti. 
Ancak 11 Eylül saldırılarının önlenememesi sonucunu veren istihbarat gedikleri ve Irak'ın elinde kitle imha silahı olduğu yönündeki yanlış istihbarat, Tenet'i "yetkinliği tartışılan bir yönetici" konumuna itti. Tenet, Irak konusunda Pentagon'daki "şahin" ekibe uzak bir çizgi izlemekle birlikte "Bush'a sadık bir bürokrat" profili çizdi. 

Tenet Başım dik 
Tenet, istifa kararı konusunda CIA çalışanlarına hitaben yaptığı konuşmada, görevinden "başı dik olarak" ayrıldığını bildirdi ve "İstihbarat insani bir uğraş bazı hatalarımız oldu ve mükemmel değiliz. Ancak çok çok çok iyiyiz" diyerek CIA'i övdü. 
George Tenet, kararının "ailesinin geleceğiyle ilgili" olduğunu bildirdi ve gözleri dolarak, lise son sınıfa gelen oğluna "bundan böyle iyi bir baba" olma sözü verdi. 

Günah keçisi mi 
Eski CIA başkanlarından Emekli Amiral Stansfield Turner ise, "Tenet, yapılan hatalar için günah keçisi seçildi. Eğer kendisinden istenmese, seçim yılında istifa ederek Başkan'ı zor durumda bırakmazdı" dedi. ABD Dışişleri Bakanı Colin Powell, Irak Savaşı öncesinde BM Güvenlik Konseyi önünde, kitle imha silahlarının varlığı konusunda verdiği hatalı bilgilerden dolayı CIA'i sorumlu tutuyor ve bu hataya nasıl düşüldüğünün ortaya çıkmasını istiyordu. Bush'un rakibi, Demokratik Parti'li başkan adayı John Kerry de, yapılan istihbarat hatalarından dolayı Tenet'in istifasını birkaç kez talep etmişti. 
Irak Ulusal Kongresi lideri Ahmed Çelebi de, Bağdat'taki ofisinin basılması sonrasında, "Bu, Tenet'in işi" diyerek CIA Başkanı'nı suçlamış ve Kongre önünde hesaplaşmaya çağırmıştı. İran'a istihbarat sızdırmakla suçlanan Çelebi'nin gözden düşüşü, Pentagon'un kendisine en çok sahip çıktığı günlerde bile, Çelebi'ye kuşkuyla bakan Tenet ve çevresinin "zaferi" sayılıyor. 


</TEXT>
</DOC>
