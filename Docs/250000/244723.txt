<DOC>
<DOCNO> 244723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko36.html </URL>
<DATE> 2004/06/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türk Traktör'ün halka arzı yarın başlayacak... 
</HEADLINE>
<TEXT>

     Koç Holding ile Case New Holland CNH Global NV ortaklığı olan Türk Traktör'ün hisselerinin halka arzı yarın başlayacak. 
     Türk Traktör'ün yüzde 25 oranındaki hisseleri, birim fiyatı 8 bin liradan 3-4 Haziran tarihlerinde halka arz edilecek. 
     Halka arz, Koç Yatırım liderliğinde, İş Yatırım ve Ak Yatırım eş liderliğinde toplam 32 aracı kurumun yer aldığı konsorsiyum aracılığıyla gerçekleştirilecek. 
     3-4 Haziran tarihlerinde gerçekleşecek halka arza katılmak isteyen kurumsal ve bireysel yatırımcılar, konsorsiyum lideri ve üyelerinin genel müdürlük ve şubelerine başvurabilecek. 
     Türk Traktör'ün hisse senetlerinin yüzde 50'si küçük bireysel yatırımcılara, yüzde 20'si alım gücü yüksek yatırımcılara, yüzde 10'u Türk Traktör bayileri ile Türk Traktör ve New Holland Trakmak çalışanlarına, yüzde 10'u yurt içi kurumsal yatırımcılara, yüzde 10'u da yurt dışı kurumsal yatırımcılara tahsis edilecek. 
     Koç Holding Yan Sanayi ve Diğer Otomotiv Şirketleri Grubu Başkanı ve Türk Traktör Yönetim Kurulu Üyesi Selçuk Gezdur, halka arzdan yaklaşık 94 trilyon lira gelir elde etmeyi hedeflediklerini, gelirin Koç Holding'in ihtiyaçları doğrultusunda değerlendirileceğini bildirdi. 
     
     HİSSE EŞİTLEMESİNE YÖNELİK İŞLEM 
     Halka arzın asıl amacının Koç Holding'e kaynak yaratmak değil, yabancı ortakları Case New Holland CNH ile hisse eşitlenmesine ilişkin yapmış oldukları protokolü yerine getirmek olduğunu belirten Gezdur, Koç Holding'in stratejilerine tamamen uyumlu bir şirket olan Türk Traktör'ün Türkiye'de traktör sektörünün lideri olarak ihracat fırsatlarını da değerlendirmeye devam edeceğini kaydetti. 
     Verilen bilgiye göre, toplam 272 bin 800 metrekare alanda, bine yakın çalışanıyla üretim yapan ve yılda 35 bin traktör üretim kapasitesine sahip olan Türk Traktör, 2003'te yaklaşık 41 milyon dolar net kar elde etti. 
     50'yi aşkın ülkeye ihracat gerçekleştiren Türk Traktör, geçen yıl 17 bin adet traktör satışının yaklaşık yüzde 50'sini yurtdışına yaptı. 
     1954 yılında kurulan Türkiye'nin ilk otomotiv sanayi şirketi Türk Traktör, 6 Nisan 1955'te ilk ürünü olan UTSD, MM Türk Traktörü'nü üretti. 
     6 Nisan 2004 tarihinde 50. kuruluş yılını kutlayan Türk Traktör'ün sermayesi yüzde 62.5 Koç Holding ve yüzde 37.5 Case New Holland'a ait. Şirket iç piyasada yüzde 60'lık pazar payına sahip. 
     
</TEXT>
</DOC>
