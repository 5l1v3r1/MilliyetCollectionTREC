<DOC>
<DOCNO> 241561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/siyaset/axsiy01.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Generallere hakaret eden RTÜK üyesi 
</HEADLINE>
<TEXT>


Mehmet Doğan, Vakit'te Asım Yenihaber adıyla yazdığı yazısında 'hakaret' ettiği için 312 generale 624 milyar tazminat ödeyecek 

ANKARA Milliyet 


Ankara 20. Asliye Hukuk Mahkemesi Vakit gazetesini "Onbaşı bile olamayacakların general olduğu ülke" başlıklı yazıdan dolayı dava açan 312 generale toplam 624 milyar lira tazminat ödemeye mahk m etti. RTÜK üyesi Mehmet Doğan'ın avukatının cep telefonu vasıtasıyla dışarıya dinlettiği duruşmada, söz konusu yazıyı "Asım Yenihaber" ismiyle kaleme alanın Doğan olduğu da tescil edildi. Aralarında kuvvet komutanlarının da bulunduğu 312 generalin açtığı davanın karar duruşmasına davacı avukatı Bilgin Yazıcıoğlu ile davalılar Doğan, Vakit gazetesinin sahibi Nuri Aykon ve Yazı İşleri Müdürü Harun Aksoy'un avukatları katıldı. 

Eruygur'a da 4 milyar ödeyecek 
Doğan'ın avukatı Atilla Metin, müvekkilinin ismine elektronik posta adresi ve IP numarası sayesinde ulaşıldığını, teknik olarak bunu "ayarlamanın" çok kolay olduğunu savunarak konunun bilirkişiye götürülmesini istedi. Vakit'in avukatları da, gazeteye davayla ilgili konulan "yayın yasağı"nın diğer gazeteler için de uygulanmasını istedi. Avukatlar, Doğan'ın gazeteye internet değil, faks yoluyla yazılarını gönderdiğini de iddia etti. 
Tüm istemleri reddeden yargıç Bülent Çınar Aykon, Aksoy ve Doğan'ın her generale 2'şer milyar olmak üzere toplam 624 milyar lira tazminat ödemelerine karar verdi. Çınar kararı yazdırırken, Doğan'ın isminin yanına parantez içinde "Asım Yenihaber" ismini koydurttu. Kararı protesto eden avukatlar, yine Yenihaber imzasıyla Doğan'ın yazdığı "İrticayla mücadele sezonu açıldı" yazısından dolayı Jandarma Genel Komutanı Org. Şener Eruygur'un açtığı davanın duruşmasını izlemedi. Mahkeme bu duruşmada da Aykon, Aksoy ve Doğan'ı toplam 4 milyar lira tazminata mahk m etti. 
Avukat Yazıcıoğlu, Doğan'ın istifa etmesi gerektiğini ve dava açamayan 52 generalin daha dava açacağını söyledi. RTÜK'ün de Doğan'dan istifasını istemeyeceği, ancak Doğan'ın istifası durumunda kabul edeceği belirtildi. 

Telekom buldu 
"Asım Yenihaber" imzasıyla yayımlanan yazıdan sonra generallerin açtığı davada, Vakit avukatları önce Yenihaber'in kimliğini bilmediklerini, daha sonra kimliğini açıklayamayacaklarını söyledi. Generallerin avukatı Yazıcıoğlu ise Yenihaber'in Doğan olduğunu belirtti. Mahkeme bunun üzerine, Vakit'e yazının gönderildiği bilgisayarın IP numarasını Türk Telekom'a sordu, numaranın Doğan'ın bilgisayarına ait olduğu anlaşıldı. 


</TEXT>
</DOC>
