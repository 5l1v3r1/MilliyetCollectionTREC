<DOC>
<DOCNO> 224623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonyas13.html </URL>
<DATE> 2004/03/22/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
Tüp kamyonu otomobile çarptı 3 yaralı... 
</HEADLINE>
<TEXT>

     İzmir'in Gültepe Semti'nde freni patlayan tüp kamyonu, çarptığı otomobili 20 metre sürükleyerek beyaz eşya mağazasına girdi. Kazada, 3 kişi yaralandı. 
     Alınan bilgiye göre, Osman Döver'in 34 kullandığı 35 HBU 31 plakalı tüp kamyonunun freni, Güzelyurt Caddesi'nde yokuş inerken patladı. Kamyon, önünde seyreden Hüseyin Ozan Çondur'un 27 kullandığı 34 AB 5809 plakalı otomobile çarparak sürüklemeye başladı. Yaklaşık 20 metre sürüklenen otomobil ile tüp kamyonu, Gazi Caddesi'ndeki bir beyaz eşya mağazasına girdi. Mağazanın duvarları yıkılırken, kamyon şoförü ile otomobilde bulunan 2 kişi sıkıştı. 
     Olay yerine çağrılan Büyükşehir Belediyesi'ne ait AKS 110 Arama Kurtarma ekibi, kamyon şoförü Osman Döver ile otomobilde sıkışan Hüseyin Ozan Çondur ve Akın Tiryakiler'i kurtardı. 
     Döver ile Çondur Atatürk Eğitim ve Araştırma Hastanesi'ne, Tiryakiler ise SSK Yenişehir Hastanesi'ne kaldırıldı. Yaralıların durumunun iyi olduğu bildirildi. 
     
     ÜÇÜNCÜ KAZA 
     Kazanın ardından işyerinin duvarları yıkılan ve vitrindeki beyaz eşyalar kullanılamaz hale gelen mağaza sahibi Sebahattin Bozkaya, ''1991 ve 1993'te de mağazama aynı şekilde 2 kez kamyon girdi. Bir bayan müşteri ile kamyon şoförü öldü. Yetkililer, önlem almalı'' dedi. 
     Kazayla ilgili soruşturmanın sürdüğü bildirildi. 
     
</TEXT>
</DOC>
