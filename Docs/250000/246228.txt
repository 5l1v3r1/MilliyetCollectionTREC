<DOC>
<DOCNO> 246228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko28.html </URL>
<DATE> 2004/06/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kağıt parayı tartarak hesaplıyorlar... 
</HEADLINE>
<TEXT>

     Diyarbakır'da Kuyumcular Çarşısı'nda paranın miktarı, ''tartılarak'' tespit ediliyor. 
     Yaklaşık son 20 yıl içerisinde Türkiye'de yaşanan enflasyon ve buna bağlı olarak Türk Lirası'nın değer kaybı, esnafı para sayımında ilginç yöntemler bulmaya yöneltti. 
     Diyarbakır'da kuyumcu esnafı, çok sayıdaki parayı sayarak zaman kaybetme yerine parayı tartarak toplam miktarı kısa sürede belirliyor. 
     Sur Beldesi'ndeki Kuyumcular Çarşısı'ndaki Sertaç Kuyumcusu sahibi Ferhat Ay, her gün çok miktarda para ile uğraştıklarını, parayı saymanın çok zaman aldığını belirterek, parayı tartarak pratiklik sağladıklarını söyledi. 
     Bu yöntemi para işiyle uğraşan herkesin bildiğini, tartı işinin para miktarını doğru belirlediğini vurgulayan Ay, paranın tartılması için hassas tartı aletinin olması gerektiğini bildirdi. 
     
     ''MÜŞTERİLER ÇOK ŞAŞIRIYOR'' 

     Ay, parayı tartarak verdikleri zaman bazı müşterilerinin çok şaşırdığını, emin olmak için aldıkları parayı aldıktan sonra saydıklarını ifade ederek, şöyle dedi 
     ''Müşterilerimiz, saydıkları paranın tam çıktığını görünce daha da şaşırıyorlar. 100 adet 10 veya 20 milyon liralık banknot, 120 gram geliyor. Ama paranın kullanım durumuna göre de ağırlık değişiyor. Kullanılmayan para 120 gram gelirken, kullanılmış para ise birkaç gram fazla oluyor. Yaklaşık 1 kağıt paranın ağırlığı 1 gram 18 santim geliyor. Kuyumcular Çarşısı'ndaki esnafın çoğunluğu bu yöntemi kullanıyor.'' 

     
</TEXT>
</DOC>
