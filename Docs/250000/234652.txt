<DOC>
<DOCNO> 234652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonsiy04.html </URL>
<DATE> 2004/04/25/ </DATE>
<TIME> 11.50 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Yazıcıoğlu Hükümet, iktidar gücünü kullanarak seçimleri kazanmıştır 
</HEADLINE>
<TEXT>

     BBP Genel Başkanı Muhsin Yazıcıoğlu, seçimlere yetersiz imkanlarla katılmalarına rağmen hayal kırıklığı yaşamadıklarını belirterek, ''Hükümet medya, sermaye ve iktidar gücünü kullanarak seçimleri kazanmıştır'' görüşünü savundu. 
     Yazıcıoğlu, 28 Mart'ta partisinden seçilen belediye başkanları, il başkanları ve parti kurulları ile Ankara Ticaret Odası Sosyal Tesisleri'nde biraraya geldi. 
     28 Mart yerel seçimlerinin 3 Kasım seçimlerinin gölgesinde yapıldığını savunan Yazıcıoğlu, vatandaşın 1,5 yıllık hükümetin icraatını göremeden seçimlere gittiğini söyledi. 
     BBP'nin mahalli seçimlerde yeterli olmayan, hedeflerden uzak bir sonuç aldığını belirten Yazıcıoğlu, ''seçimlerde varlığını sürdüren bir siyasi parti görüntüsü sergilediklerini'' kaydetti. 
     Muhsin Yazıcıoğlu, seçimlere yetersiz imkanlarla katılmalarına rağmen hayal kırıklığı yaşamadıklarını ifade ederek, ''Hükümet medya, sermaye ve iktidar gücünü kullanarak seçimleri kazanmıştır'' diye konuştu. 
     ''Düşe kalka yürüyenler, düşmenin ne olduğunu bilirler ve düşe düşe düşmemeyi öğrenirler'' diyen Yazıcıoğlu, daha fazla hazırlanmaları halinde halkın ''bu ülkenin temiz mayası'' olan BBP kadrolarını iktidara getireceğini söyledi. 
     
     ''KKTC'YE UYGULANAN AMBARGOLAR KALDIRILMALIDIR'' 
     Kıbrıs'ta yapılan referanduma da değinen Yazıcıoğlu, referanduma neden ''hayır'' dediklerini anlatarak, referandumun hayırlı olması temennisinde bulundu. Yazıcıoğlu, şöyle konuştu 
     ''ABD, AB ve Türkiye Cumhuriyeti hükümetinin istediği oldu. Ve onların baskıları sonucu KKTC'de evet oyu çıktı. Referandum öncesi verilen sözlerin yerine getirilmesi lazım. Eğer Güney tarafı hayır, Kuzey tarafı evet derse, KKTC'nin tanınması gerekiyordu. Sözlerin ne kadar önemli, kimlerin samimi olduğu ortaya çıkacak. Bu noktada Türkiye Cumhuriyeti hükümeti bunun peşini bırakmamalıdır. 
     Rumların hayır demesi ile KKTC'nin Türkiye'den ayrılması geciktirilmiş, Rusya'nın da BM'de veto hakkını kullanmasıyla da BM'nin Kıbrıs'a Silahlı Kuvvet göndermesi önlenmiştir.'' Muhsin Yazıcıoğlu daha sonra partisinden seçilen Belediye Başkanlarını tanıttı. 
     Toplantının diğer bölümü basına kapalı devam etti. 
     
</TEXT>
</DOC>
