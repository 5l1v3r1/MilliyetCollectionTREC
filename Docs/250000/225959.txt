<DOC>
<DOCNO> 225959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas07.html </URL>
<DATE> 2004/03/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Onbaşı Jose Antonio, 5 ay sonra Maria olarak donanmaya döndü 
</HEADLINE>
<TEXT>

     İspanyol askerlik kurumunda bir ilk gerçekleşti ve Deniz Kuvvetleri'nde onbaşı olarak görev yapan Jose Antonio Gordo Pantoja, cinsiyet değiştirerek 5 ay sonra onbaşı Maria del Mar olarak donanmaya geri döndü. 
     Deniz Kuvvetleri'nde 1995 yılından bu yana görevli olan Jose Antonio, yaklaşık 1.5 yıl önce cinsiyet değiştirip kadın olmaya karar vermesinin ardından uzaklaştırıldığı donanmaya bu kez kadın olarak döndü. 
     Kadın kıyafetleri giyip makyaj yaparak işe gitmeye başlayınca 5 ay önce ''fiziksel yetersizlik'' gerekçesiyle donanmadan uzaklaştırılan Jose Antonio, cinsiyet değiştirdiğini Askeri Mahkeme'ye kanıtladı. Jose Antonio, sürdürdüğü yasal mücadele sonrasında yeni adı Maria del Mar ile ''tıbben kadın olarak'' kendisini Askeri Mahkeme'ye tanıttı. 
     Mahkeme, 19 Mart'ta Antonio'nun bu kez Maria olarak donanmaya geri dönmesine karar verdi. 9 yıllık asker olan Jose Antonio ya da şimdiki adıyla Maria, İspanyol askerlik tarihinde bir ilki gerçekleştirirken donanmada gemilerde görev yapma hakkı da kendisine verildi. 
     Deniz Kuvvetleri ile olan kontratı bu yıl dolacak olmasına rağmen kadın olarak kontratını uzatacağını söyleyen Maria, ''Ailem ve arkadaşlarım bana büyük destek verdi. Kontratımı yenilemem yönünde de beni teşvik ediyorlar. Çünkü gelirimi de ben bu işten sağlıyorum. Mahkemenin kararından dolayı çok mutluyum'' dedi. 
     Maria, yeni görev yeri olarak, ülkenin güneyindeki Cadiz kentindeki Rota Donanması'na tayin edildi. 
     
</TEXT>
</DOC>
