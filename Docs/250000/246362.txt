<DOC>
<DOCNO> 246362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/guncel/agun.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
7 Türk daha kaçırıldı 
</HEADLINE>
<TEXT>


TIR şoförü Bülent Yanık'ın ardından Irak'ta dün de 7 Türk daha rehin alındı. Iraklı direnişçiler, Türk firmaların sözleşmelerini iptal ederek Irak'tan çekilmesini istedi 

NEŞET KARADAĞ,MUSTAFA ERCAN Adana, Mersin DHA 

TIR şoförü Bülent Yanık'ın ardından Irak'ta dün 9 Türk daha kaçırıldı. Bir inşaat firmasının idare müdürü Adnan Azizoğlu ile proje müdürü Tarkan Kanat Arıkoğlu, Türkmen şoförle birlikte kaçırıldıktan bir süre sonra serbest bırakıldı. 
Akşam saatlerinde de AP, 7 Türk'ün daha kaçırıldığını duyurdu. Irak'taki direnişçiler rehineleri bırakmak için, Türk firmalarının sözleşmelerini iptal ederek Irak'tan çekilmesini istedi. 

2'si serbest bırakıldı 
Ser - Ka şirketinin görevlileri Azizoğlu 50 ile Arıkoğlu 36 , önceki gün Felluce'deki ABD üssüne gitti. Azizoğlu ve Arıkoğlu 17.30'da Türkmen şoför Ferit Kayıs'ın kullandığı ciple Bağdat'a dönerken, Felluce yakınlarında aracın tekerleklerine ateş edilerek ve önleri 3 otomobille kesilerek durduruldu. 
Direnişçiler Azizoğlu, Arıkoğlu ile Kayıs'ı etkisiz hale getirip kaçırdı. Ancak Azizoğlu, Arıkoğlu ile Kayıs dün öğleden sonra serbest bırakıldı. Şirketin sahiplerinden Serdar Adalı "İki görevlimizle şoförlerinin serbest bırakıldığı haberi bize ulaştı" dedi. 
Adalı'nın verdiği bilgiye göre Azizoğlu ile Kayıs Musul'a dönerken, Arıkoğlu Felluce'deki ABD üssüne götürüldü. 

Görüntüleri yayımlandı 
Kaçırılan 7 Türk işçiye ait görüntüleri de AP yayınladı. Birleşik Silahlı Irak Direnişi adlı örgüte mensup maskeli ve silahlı 6 kişinin önünde yerde oturan 3 işçinin pasaportlarını kameraya doğru tuttuğu görülürken, diğer dört Türk'ün gazetecilere ayrıca gösterildiği kaydedildi. 
Maskeli kişilerden biri, "Müslüman Türkleri işgal güçleriyle çalışmayı reddederek Iraklı Müslüman kardeşlerine destek vermeye, Türk firmalarını işgal güçleriyle anlaşmalarını iptal ederek personelini Irak'tan çekmeye" çağırdı. Aynı kişi, rehinelerin ancak bu şartlarda salıverileceğini belirtti. 
ABD'lilere mal taşıdığı iddiasıyla 2 Haziran'da Mısırlı şoför arkadaşıyla birlikte kaçırılarak esir alınan 3 çocuk babası Yanık'tan 36 ise henüz haber alınamadı. 

Tüzmen Takip ediyoruz 
Devlet Bakanı Kürşad Tüzmen, IMF heyetini kabulunden sonra yaptığı açıklamada, kaçırılan işçilerle ilgili olarak "Bizim işadamlarımız risk almayı severler. Bu, belli bir politikanın eseri, belli oluyor. Ama arkadaşlarımız orada çalışmaya yılmadan devam edecek. Gelişmeleri takip ediyoruz, endişe duyulmaması için tedbir alacağız" diye konuştu. 


</TEXT>
</DOC>
