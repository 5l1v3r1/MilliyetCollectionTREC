<DOC>
<DOCNO> 209095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko37.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta bir bono, 2 tahvil, 1 değişim ihalesi yapacak 
</HEADLINE>
<TEXT>

     Hazine, gelecek hafta, bir bono, iki tahvil ve bir de değişim ihalesi düzenleyecek. 
     Hazine Müsteşarlığı'ndan yapılan açıklamaya göre Hazine, 19 Ocak Pazartesi günü 91 gün vadeli Türk Lirası cinsinden iskontolu referans bono ihalesi düzenleyecek. 
     İhraç tarihi 21 Ocak Çarşamba olarak belirlenen ihalede satılacak kağıtların geri ödemesi, 21 Nisan 2004 tarihinde yapılacak. 
     Söz konusu ihalede net 2 katrilyon 307 trilyon lira tutarında ihraç yapılacak olup bu miktar Ocak ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ini oluşturuyor. Bu ihalede ROT ve ihale sonrası teklif yoluyla satış yapılmayacak. 
     Hazine, 20 Ocak Salı günü Türk Lirası cinsinden 3 ayda bir değişken faiz ödemeli ile 427 gün vadeli iskontolu devlet tahvili ihaleleri düzenleyecek. 
     3 ayda bir değişken faiz ödemeli Türk Lirası cinsinden devlet tahvili ihalesinde satılan kağıtların ihraç tarihi 21 Ocak Çarşamba olarak belirlenirken geri ödemesi 18 Ocak 2006 tarihinde yapılacak. 
     Söz konusu tahvilin ilk kupon ödemesi 21 Nisan 2004 tarihinde yapılacak olup kupon ödemesine esas teşkil edecek faiz oranı, 19 Ocak 2004 tarihinde gerçekleştirilecek olan 91 gün vadeli referans bono ihalesinde oluşacak dönem faizi ile Hazinece uygulanacak olan yüzde 1.50 ek getiriden oluşacak. 
     20 Ocak Salı günü düzenlenecek olan 427 gün vadeli Türk Lirası cinsinden iskontolu devlet tahvili ihalesinde kağıtlar yine 21 Ocak Çarşamba günü ihraç edilirken, geri ödeme tarihi 23 Mart 2005 olarak öngörüldü. 
     
     DEĞİŞİM İHALESİ 
     Ayrıca Hazine, 22 Ocak Perşembe günü, 23 Ocak Cuma ihraç tarihli olmak üzere, 16 Haziran vadeli ve TRT160604F16 ISIN kodlu senede ilişkin olarak değişim ihalesi yapılacak. 
     İhalede, değişim işlemi karşılığında 16 Kasım 2005 vadeli ve TRT161105T12 ISIN kodlu senet 110.039 lira birim fiyattan ihraç edilecek. 
     Yatırımcılar ihalede, 110.039 lira birim fiyat üzerinden satılacak olan senet karşılığında değişim amacıyla geri getirecekleri 16 Haziran 2004 vadeli senet için fiyat teklifinde bulunacaklar. 
     Hazinece, 16 Haziran vadeli senedin değişim işleminde dikkate alınacak olan 10 günlük ortalama dolar kuru, ihaleden önce duyurulacak. 
     İhalede net 750 trilyon liraya kadar değişim yapılacak olup rekabetçi olmayan teklif ROT ve ihale sonrası teklif opsiyon satışları yapılmayacak. 
     Piyasa Yapıcılığı Sözleşmesi gereği değişim ihalesine, Piyasa Yapıcı bankaların yanı sıra diğer yatırımcılar da katılabilecek. 
     Önümüzdeki dönemde, söz konusu takas senetlerine ilişkin olarak farklı enstrümanlar ihraç edilmesi yoluyla değişim ihaleleri yapılmasına devam edilecek. 
     
     SON DURUM 
     Hazine 13 Ocak günü düzenlediği 672 gün vadeli, altı ayda bir yüzde 12.5 faiz ödemeli Türk Lirası cinsinden devlet tahvili ile 546 gün vadeli ABD Doları cinsinden iskontolu devlet tahvili ihaleleri düzenlemişti. 
     672 gün vadeli TL ihalesine 2 katrilyon 359.8 trilyon lira tutarında nominal teklif gelirken, ihalede nominal satış 1 katrilyon 442.8 trilyon lira, net satış da 1 katrilyon 579.7 trilyon lira olmuştu. 
     İhalede bileşik faiz yüzde 22.17, basit faiz ise yüzde 21.06 olarak gerçekleşmişti. 
     Hazine aynı gün 546 gün vadeli ABD Doları cinsinden iskontolu devlet tahvili ihalesi düzenlemişti. 
     İhaleye 750.3 milyon dolar tutarında nominal teklif gelirken nominal satış 737.3 milyon dolar, net satış da 693.9 milyon dolar olmuştu. 
     İhalede basit faiz yüzde 4.16, bileşik faiz ise yüzde 4.12 olarak gerçekleşmişti. 
     Hazine gelecek hafta, Ocak ayının en büyük iç borç ödemesi olan ve tamamı Türk Lirası cinsinden 4 katrilyon 460 trilyon lirası piyasaya olmak üzere 4 katrilyon 667 trilyon lira iç borç servisi yapacak. 
     
</TEXT>
</DOC>
