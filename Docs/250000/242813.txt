<DOC>
<DOCNO> 242813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/ekonomi/eko13.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB'den, Tüpraş kararına itiraz 
</HEADLINE>
<TEXT>



Özelleştirme İdaresi Başkanlığı ÖİB , Tüpraş'ın satışına ilişkin yürütmeyi durdurma kararına Bölge İdare Mahkemesi nezdinde itiraz etti. Tüpraş'ın yüzde 65.76'sının Tatneft - Zorlu Grubu ortaklığına 1.3 milyar dolara satışı, Ankara 10. İdare Mahkemesi'nce durdurulmuştu. Petrol - İş Sendikası Genel Başkanı Mustafa Öztaşkın, bu yürütmeyi durdurma kararı ile "hukuk tanımazlığa son verildiğini" belirterek, "Mahkeme, ÖİB'ye hukuk dersi vermiştir. Yürütmeyi durdurma kararı kaldırılmadığı, mahkeme esastan karar vermediği sürece Tüpraş'ın özelleştirilmesiyle ilgili işlemler duracaktır" dedi. Bu arada yürütmeyi durdurma kararı, Tüpraş Aliağa Rafinerisi işçileri arasında sevinçle karşılandı. Yaklaşık 700 işçi, Tüpraş Aliağa Tesisleri kapısında, "Yaşasın Türk adaleti", "Yaşasın onurlu mücadelemiz" şeklinde slogan attılar. 




</TEXT>
</DOC>
