<DOC>
<DOCNO> 211099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur32.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
17 domuz çiftliği teftiş edilecek... 
</HEADLINE>
<TEXT>

     İstanbul, İzmir, Adana, Tekirdağ ve Erzincan'da 16 izinsiz, Balıkesir'de ise belediyeden ruhsatlı 1 domuz çiftliğinin adresleri tespit edildi. Tarım ve Köyişleri Bakanlığı, üretimi yapılan hayvanların nerelerde kesildiği, gıda zinciri dahilinde hangi şartlarda üretime sunulduğu hakkında çalışma başlattı. 
     Sağlık Bakanlığı, İzmir'de sağlık kuruluşlarına başvuran 300'e yakın kişide çoğunlukla çiğ domuz eti tüketilmesiyle çiğ köfteden geçen ''trichinella spiralis trişinellozis '' adlı hastalık vakalarıyla ilgili açıklama yaptı. 
     Açıklamada, İzmir'de konuyla ilgili ''Bilimsel Danışma Kurulu'' oluşturulduğu, halka ve hekimlere yönelik bilgi notu hazırlanarak hastalığın izlem ve tedavisi hakkında protokol hazırlandığı belirtildi. 
     İzmir İl Sağlık Müdürlüğü tarafından tüm kurumların hastalık hakkında bilgilendirilerek şüpheli vakaların hastanelere sevkinin sağlandığı kaydedilen açıklamada, hastalıkla ilgili halen yatan hasta bildiriminin bulunmadığı ifade edildi. 
     Açıklamada, bulaşmaya neden olan etin satıldığı ve dağıtımının yapıldığı yerlerden et numunelerinin alındığı, kaçak ve menşei uygun olmayan et ve et mamullerini satışa sunan 4 işyerinin kapatıldığı bildirildi. 
     Tarım ve Köyişleri Bakanlığı ile Sağlık Bakanlığı üst düzey sorumlularının katıldığı 21 Ocak'ta yapılan toplantıda alınan kararlar doğrultusunda yoğun bir çalışma başlatıldığı anımsatılan açıklamada, Sağlık Bakanlığı'nca tüm illerde mevcut hayvan besi yerlerinin envanterinin çıkarılmasına başlandığı kaydedildi. 
     Açıklamada, 22 Ocak itibariyle envanteri tamamlanan domuz çiftliklerinden İstanbul, İzmir, Adana, Tekirdağ ve Erzincan'da 16 izinsiz, Balıkesir'de ise belediyeden ruhsatlı 1 domuz çiftliğinin adreslerinin tespit edilerek Tarım ve Köyişleri Bakanlığı'na bildirildiği, ilgili bakanlığın, üretimi yapılan hayvanların nerelerde kesildiği, gıda zinciri dahilinde hangi şartlarda üretime sunulduğu hakkında çalışmalar başlattığı ifade edildi. 
     
     ETLER İNCELENİYOR 
     Bu çiftliklerin durumunun değerlendirilmesi ve haklarında yasal işlem yapılması için ilgili valiliklere genelgeyle talimat verildiği kaydedilen açıklamada, şunlar kaydedildi 
     ''Belediye ve mücavir alan içinde olanlar hakkında yasal işlem yapılması için belediyeler uyarılmıştır. 
     Satış noktalarında il sağlık müdürlükleri gıda çevre ekiplerince et örnekleri alınarak Hıfzıssıhha laboratuvarlarında incelenmeye yoğun bir şekilde devam edilmektedir. Tüketime sunulan etlerin sağlıklı bir şekilde olması besi yerleri ve kesimlerinin izin ve kontrol altında olmasıyla mümkün olacağından Tarım ve Köyişleri Bakanlığı ekipleri tarafından kaçak et kesimlerine mani olunması için uygulanan tedbirler arttırılmıştır. 
     Sağlık Bakanlığı, Tarım ve Köyişleri Bakanlığı, Çevre ve Orman Bakanlığı üst düzey sorumlularından bir merkez koordinasyon ekibi oluşturularak gelişmeler ve tedbirlerin takibi dinamik bir şekilde yapılmaktadır.'' 
     
</TEXT>
</DOC>
