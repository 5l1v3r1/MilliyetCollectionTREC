<DOC>
<DOCNO> 247985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo08.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'dan garanti 
</HEADLINE>
<TEXT>


Dünya rekortmeni atletimiz, Kicker Dergisi'ne, olimpiyat şampiyonluğundan emin olduğunu söyledi. Rundschau gazetesi ise, "Nurmi'den de hızlı" başlığını kullandı 


1500'de iddialı 
ATLETİZM 5000 metre Dünya rekortmeni Elvan Abeylegesse, olimpiyatta da şampiyon olacağına emin olduğunu söyledi. Alman Kicker dergisinde yer alan röportajında Elvan, "Olimpiyat şampiyonu olacağıma yüzde yüz eminim" diye konuştu. Dergi, Elvan'ın antrenörü Ertan Hatipoğlu'nun da, Moskova'daki 1500 metre yarışı sonrası milli atletin Dünya rekoru kıracağını söylediğini yazdı. 

Öyküsü de yazıldı 
ALMANYA'nın ünlü dergisi, oldukça geniş yer ayırdığı Elvan'ın, Etiyopya'dan Türkiye'ye geliş öyküsünü de anlatırken, geçmiş başarılarından da söz etti. Frankfurter Rundschau gazetesi de "Nurmi'den de hızlı" başlığıyla verdiği haberde, Abeylegesse'nin 80 yıl önce Finli Nurmi ve 1999 yılında Çinli Bo Jiang'ın 5 bin metrede elde ettiği rekoru kırdığını hatırlattı. 

Olimpik defile 

Olimpik Milli Takım'ın resmi sponsoru Adidas, Atina 2004 Olimpiyatı'na katılacak oyuncular için hazırladığı özel koleksiyonu tanıttı. Ataköy Olimpiyatevi'nde düzenlenen tanıtıma milli sporcular Elvan Abeylegesse, Orel Oral, Bayram Özdemir, Nazmi Avluca, Bahri Tanrıkulu, Aylin Taşdelen ve Sibel Şimşek katıldı. 



</TEXT>
</DOC>
