<DOC>
<DOCNO> 205790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy19.html </URL>
<DATE> 2004/12/31/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Kapusuz'un yeni yıl mesajı... 
</HEADLINE>
<TEXT>

     AK Parti Grup Başkanvekili Salih Kapusuz, ''Meclis, demokrasi ve hukuk yolunda kararlı iradesini ortaya koymasaydı, 58. ve 59. hükümetlerin olağanüstü gayretleri olmasaydı 17 Aralık ya da önümüzdeki 3 Ekim 2005 olmayacaktı'' dedi. 
     Kapusuz, yayınladığı yeni yıl mesajında, vatandaşların yeni yılını kutladı ve Güney Asya'daki depremde vatandaşlarını kaybeden ülkelere başsağlığı diledi. 
     Yasama, yürütme ve demokrasi yolunda devasa adımlar attıklarını, ''sesiz devrimler'' gerçekleştirdiklerini belirten Kapusuz, TBMM'nin saygınlığı, gücü ve itibarının milletin, demokrasinin, siyasetin ve hukukun itibarını, gücünü ve saygınlığını ifade ettiğini bildirdi. 
     Meclis'in milletin iradesinin temsilcisi olarak toplumun bütün fertlerinin hak ve hukukunu korumak için Anayasa dahil bütün metinleri hazırlayan, devlet-toplum bütünleşmesini sağlayan en üst iradeyi temsil ettiğini ifade eden Kapusuz, şunları kaydetti 
     ''İşte bu Meclis, bu en üst irade, çıkardığı yasalarla, gerçekleştirdiği ak devrimlerle hem siyasete, hem ülkemize kaybetmek üzere olduğu itibarı yeniden kazandırdı bunu sizler yaptınız. Bu Meclis, demokrasi ve hukuk yolunda kararlı iradesini ortaya koymasaydı, 58 ve 59. hükümetlerin olağanüstü gayretleri olmasaydı 17 Aralık ya da önümüzdeki 3 Ekim 2005 olmayacaktı. 
     Biz AK Parti olarak, bütün başarılarımızı bu aziz milletin hanesine kaydediyoruz... 
     Şimdi, yeni bir başlangıç yapıyoruz, yeniden kolları sıvıyoruz. Önümüzdeki bütün meselelerimizi hal yoluna koymanın yanı sıra, Avrupa Birliği sürecini itinayla yönetmek gibi bir sorumluluğumuz var. İnanıyorum ki, aziz milletimiz bugüne kadar olduğu gibi, hiçbir özveriden kaçınmayacaktır.'' Kapusuz, AK Parti'nin devlet-millet birlikteliğini ve bu birlikteliğin ne kadar büyük bir sermaye olduğunu herkese gösterdiğini belirterek, ''Halka güvendik ve halkımız da bize güvendi. Bu kadar yalın, açık ve basit bir formülle siyaset üretiyoruz. Hakla rağmen siyaset izlemiyoruz. Attığımız her adımda toplumsal mutabakatı esas alıyoruz'' dedi. 
     ''Türkiye, dünyayla eşit şartlarda konuşuyor'' diyen Kapusuz, özgürlükler, insan hakları, hukukun üstünlüğü ve demokrasinin en geniş manada kavranmasının herkesin elini taşın altına koymasına bağlı olduğunu vurguladı. Kapusuz, bölge ülkeleriyle ilişkilerin ayrı bir önem kazandığını, dış politikada dost kazanmaya yönelik anlayışa dayalı çalışmaların da hızla devam ettiğini kaydetti. 
     
</TEXT>
</DOC>
