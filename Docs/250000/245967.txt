<DOC>
<DOCNO> 245967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko19.html </URL>
<DATE> 2004/06/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Babacan Ekonominin kolay kolay sarsılması mümkün değil 
</HEADLINE>
<TEXT>

     Devlet Bakanı Ali Babacan, Türkiye ekonomisinin çok sağlam temellere oturmaya başladığını kaydederek, ''Artık kolay kolay sarsılması mümkün değil'' dedi. 
     Babacan, AK Parti'nin aylık yayın organı Türkiye Bülteni'nde yer alan röportajında, ekonomide son günleri değerlendirirken, iç siyasi gelişmelerin yaşanan dalgalanmadaki etkisinin oldukça az olduğunu, iç siyasi tartışmaların ekonomi üzerinde minimal etki yaptığını söyledi. 
     Amerikan Merkez Bankası'nın faizleri arttıracağını duyurması nedeniyle esen küresel bir rüzgar olduğunu belirten Babacan, yükselen piyasa ekonomilerinin tamamında dalgalanmaların yaşandığını, dalgalanmaların yalnızca Türkiye'ye özgü olmadığını kaydetti. 
     Babacan, petrol fiyatlarının tüm dünyada arttığını, dünya paralarının birbirleri karşısında değer kazanıp, kaybettiğini ifade ederken, böyle bir dalgalanmadan Türkiye'nin etkilenmesinin çok doğal olduğunu ve dünyadaki gelişmelerden soyutlanmanın mümkün olmadığını anlattı. 
     Türkiye'nin yurtdışındaki görünümünün de çok değiştiğini ve Türkiye'nin artık çok yakından izlendiğini vurgulayan Babacan, uluslararası sermayenin de Türkiye'yi keşfettiğini ve genç, dinamik iş gücü, stratejik konumu, zenginlikleriyle Türkiye'nin bu alanda çok yakında merkez olacağına inandığını söyledi. 
     İşsizlik sorununa ilişkin olarak da Babacan, yatırımlar arttıkça, özel sektör yatırımları arttıkça, işsizlik oranının da makul bir seviyeye ineceğini kaydetti. 
     
     IMF İLE İLİŞKİLER 
     Ali Babacan, IMF ile ilişkiler konusuna da değinirken, hükümetin IMF ile çalışma tarzını tamamen değiştirdiğini, karşılıklı bir güvenin bulunduğunu belirterek, şöyle devam etti 
     ''Onlar başarılı olmak istiyor. Biz ise Türkiye ekonomisini düze çıkarmaya çalışıyoruz. İstediğimiz noktaya geldiğimiz zaman oturur, konuşur ilişki formatımızı yeniden belirleriz. 
     IMF ile normal bir üye ülke gibi çalışmak idealimiz. Ancak stand-by anlaşması 2005 yılı başında sona eriyor. Biz bu yılın ortasında oturup yeni dönemi konuşacağız. Şu anda seçenekler üzerinde hem biz, hem onlar çalışıyor. Türkiye'nin çıkarına uygun bir seçenek belirlenecek ve yakında açıklanacak.'' Bakan Babacan, ekonomide iyileşmeleri kalıcı kılmak için yoğun bir yapısal reform programı uyguladıklarını da hatırlatırken, ''Türkiye ekonomisi çok sağlam temellere oturmaya başladı. Artık kolay kolay sarsılması mümkün değil. Önümüzdeki 5 yıl, 10 yıl, 50 yılı şekillendirmeye çalışıyoruz. Kuşkusuz halen sorunlar var, çözüm bekleyen problemler var. Ama bu güven, bu istikrar devam ettikçe o sorunlarda çözülecek'' dedi. 
     
</TEXT>
</DOC>
