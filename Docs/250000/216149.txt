<DOC>
<DOCNO> 216149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/ydemirkol.html </URL>
<DATE> 2004/02/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Karma 
</HEADLINE>
<TEXT>

   
   Dün bir takımla, bir karmanın maçını seyrettik... Bizimki karmaydı. Şenol Güneş'in Dünya Kupası sonrası yapamadığı yumuşak geçişin sonrasında fevri tavrın sonucuydu. Eskiler dışarı, ümitler - lig karması içeri... İlk on birde ümitlerden dört terfi, ara dönemden beş oyuncu vardı. Dünya Kupası'ndan kalan direkt Rüştü ve yedek Nihat... Kuşkusuz bu takıma Emre ve Yıldıray da girecek. Ve belki Rüştü'nün kariyer krizi devam ederse Volkan da takıma girebilir. Şenol Güneş'in bu tercihi ilk yarıda Danimarka karşısında 4 - 3 - 3'le sahadaydı. Letonya karşısındaki rütbelilerden kötü değillerdi, ama Avrupa Şampiyonası'na gidecek kadar iyi de değillerdi. Üç organize kontratak dışında yerleşik oyunda bir şey yapamadık. Tüm akınlar Nihat'ın komutanlığındaydı. 25 yaşındaki San Sebastianlı, milli takımın saygın beyni oldu. Arkadaşlarının ona yaklaşımı bunu gösteriyor. 
   İkinci yarıda santrforlu oyuna döndük. 70. dakikadan sonra ise üçlü savunmaya... Yine sadece hızlı çıkmayı becerebildiğimizde gol şutları olmayan akınlar yapabildik. Bu dönemde kaptırdığımız topların Danimarka'nın sayısız pasla geliştirdiği akınlara dönüşmesini seyrettik. Yani yine topa hükmetmekte, oyunu kurmakta başarısızdık. Her hatamız Danimarka akınlarına dönüştü. Yani altı sene öncesine döndük. Yeniden tek çıkış yolu rakibi oynatmamak olan bir milli takım. Güneş'in 2002 sonrası yapamadığı bizi buraya getirdi. 
   Önümüzde duran soru şu Bu karmayı herkes seçebilirdi. Mesele bundan bir takım çıkarmaktır. Hayatında bunu hiç yapmamış Şenol Güneş'e yeni bir takım oluşturmak konusunda güveniyor muyuz Geleceği kurmadan önce hemen cevabını vermemiz gereken bu. Haziran'a kadar bekleme lüksümüz yok. 
   
      
   
</TEXT>
</DOC>
