<DOC>
<DOCNO> 208309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun14.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor yanlışlıkla sağlıklı böbreği alınca... 
</HEADLINE>
<TEXT>

     İngiltere'de ameliyat sırasında hastanın hasta böbreği yerine sağlıklı olanını alan iki operatör doktor, ikinci kez İngiliz Tabipler Birliği tarafından yargılanmaya başladı. 
     69 yaşındaki Kore savaşı gazisi John Reeves'in uzun zamandır faaliyet göstermeyen sağ böbreğini almak üzere hastayı ameliyata alan 61 yaşındaki operatör doktor John Roberts ile yardımcısı 41 yaşındaki Dr. Mahesh Goel, röntgen filmine tersten baktıkları için hastanın yanlış böbreğini aldıklarını kabul etti. 
     İki operatör, sadece filme yanlış bakmakla kalmayıp hastanın dosyasını da dikkatle incelemediklerini itiraf ederken, bunun hastanın ölümüne yol açtığı yolundaki suçlamayı da kabul etmiş oldu. 
     Londra'da ikinci kez mesleki kurul tarafından yargılanan iki doktorun yarattığı bu felaketin cezasını mutlaka çekmeleri gerektiğini belirten Savcı Leighton Davies, ''Hastanın sağlıklı olan sol böbreğini almak, onu hayatta tutan tek can damarını kesmekten farksızdı. İki hekimin yaptıkları bu dikkatsiz, sorumsuz ve affedilemez hata bir kişinin yaşamına mal oldu'' diyerek, iki hekimin ağır mesleki cezalara çarptırılmasını istedi. Dava, tanıkların dinlenmesi için ileri bir tarihe ertelendi. 
     İki doktor, daha önce de Cardiff'de ölüme sebebiyet vermekten yargılanmış, ancak olayla ilgili görüş bildiren patalogun ölüme yanlış böbreğin alınmasının sebep olduğundan emin olmadığını söylemesi üzerine beraat etmişti. 
     
</TEXT>
</DOC>
