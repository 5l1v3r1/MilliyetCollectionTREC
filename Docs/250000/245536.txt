<DOC>
<DOCNO> 245536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun16.html </URL>
<DATE> 2004/06/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD yönetiminde "CIA'de iktidar boşluğu" endişesi... 
</HEADLINE>
<TEXT>

     Amerika'nın önde gelen gazetelerinden New York Times, Amerikan Merkezi Haberalma Teşkilatı'nın CIA iki üst düzey isminin birden teşkilattan ayrılmasının, ABD yönetiminde, ''bunun CIA'da önemli bir iktidar boşluğuna yol açacağı'' yönünde endişelere sebep olduğunu yazdı. 
     Artan eleştiriler üzerine CIA Direktörü George J. Tenet'in istifa etmesinin hemen ardından, CIA Operasyonlar Dairesi Başkan Yardımcısı James L. Pavitt'in de emekliye ayrılacağını açıklamasının, yönetim çevrelerinde endişeye sebep olduğu kaydedildi. 
     ABD'nin, 11 Eylül 2001 terör saldırılarından bu yana devam eden teröre karşı örtülü savaşını yöneten bu iki ismin birden CIA'dan ayrılmasının güvenlik ve istihbarat konusunda zafiyete yol açabileceği kaydediliyor. Hem Tenet'in, hem de Pavitt'in sadece CIA'nın gayretlerini yönlendirmekle kalmadığı, aynı zamanda teröre karşı verilen savaşta birbirine rakip departmanların işbirliği içinde çalışmasını sağladığı da kaydediliyor. 
     New York Times, Tenet'in enerjisi ve tecrübesinin yanı sıra Başkan George Bush'a yakınlığıyla da, Savunma Bakanlığı, İç Güvenlik Bakanlığı, Federal Soruşturma Bürosu FBI ve yeni kurulan Terörist Tehdit Entegrasyon Merkezi'nin saygınlığını kazanmış bir isim olduğunun yönetim çevrelerince teslim edildiğini yazdı. 
     Tenet ve Pavitt'in ayrılmasıyla CIA'da uzun süredir devam eden bir istikrar döneminin de sona erdiğine dikkat çeken gazete, yedi yıldır örgütü yöneten 51 yaşındaki Tenet'in bu görev süresiyle en uzun süre CİA direktörlüğü yapan ikinci kişi olarak tarihe geçtiğini yazdı. 31 yıldır CIA'da çalışan ve son 5 yıldır da Operasyonlar Dairesi'ni yöneten 58 yaşındaki Pavitt'in ise bu daireyi son 30 yıldır en uzun süre yöneten kişi olduğu kaydedildi. 
     ABD ordusunun Özel Operasyonlar Gücü ile yakın ilişki içinde çalışan istihbarat elemanları tarafından yürütülen örtülü operasyonları yöneten Pavitt'in, daha önce Viyana ve Almanya'da görev yapmış tecrübeli bir casus olduğu, 2001 yılında Afganistan'da kazanılan hızlı zafer, Irak'ın devrik lideri Saddam Hüseyin'in yakalanması ve 11 Eylül saldırılarını müteakiben El Kaide terör örgütünün üst düzey isimlerinin üçte ikisinin yakalanması ya da öldürülmesinde etkin rol oynadığı kaydediliyor. 
     ABD yönetiminin istihbarat için yılda 40 milyar dolar harcadığına dikkat çekilirken, bu paranın Pentagon tarafından kontrol edildiği belirtiliyor. Tenet'ten sonra, CIA ile Savunma Bakanlığı arasındaki rekabetteki güç dengesinin istihbarattan sorumlu Savunma Bakan Yardımcısı Stephen Combone'ye doğru kayacağı ifade ediliyor. 
     Bu arada Başkan Bush'un Kasım ayında yapılacak başkanlık seçimleri sonuçlanıncaya kadar Tenet'in yerine CIA başkanlığına asaleten atama yapılmayacağı ve eski CIA Başkan Yardımcısı John McLaughlin'in en az yedi ay bu görevi vekaleten yürüteceği ifade ediliyor. 
     Fox televizyonunda çıkan bir haberde ise Tenet'in yerine isimleri geçenler arasında, ABD Dışişleri Bakan Yardımcısı Richard Armitage, eski New York Belediye Başkanı Rudy Giuliani, eski senatör Bob Kerry ve Temsilciler Meclisi İstihbarat Komisyonu Başkanı Porter Goss'un bulunduğu iddia edildi. 
     
</TEXT>
</DOC>
