<DOC>
<DOCNO> 202884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/yasam/yas05.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalıda 363 parça tarihi eser çıktı 
</HEADLINE>
<TEXT>

   Polis, '363 tarihi eser ele geçirdik' açıklaması yaptı ama yalıda oturan Didem Çapa, 'Koleksiyonerim' dedi 
      SERHAT ÜNAL İstanbul 
   
   İstanbul Beykoz'daki bir yalıya düzenlenen operasyonda, Hitit, Roma, Bizans ve Urartu dönemlerine ait, altın taç, sikke, altın kemer, kılıç ile hançer gibi silahlar ile çeşitli figür ve objelerden oluşan 363 parça tarihi eser bulundu. Yalıda oturan ve Çukurcuma'nın tanınmış antikacılarından olan Didem Çapa, gözaltına alındı. 
   
   'Bu bir komplo' 
   Mali Şube Müdürü Mustafa Aktaş, bazıları 3 bin yıllık olan eserler arasında ilk insanların kullandığı ok uçlarının, Taş Devri'nden kalan taş baltanın da bulunduğunu söyledi. Aktaş, eserlerin çoğunun izinsiz kazılarda çıkarıldığını belirtti. 
   Maçka Sanat'ın sahibi Rabia Çapa'nın kızı olan Didem Çapa, savcılıktaki sorgusunun ardından serbest bırakıldı. Koleksiyoner olmak için başvurduğunu ve bu talebin kabul edildiğini söyleyen Çapa, "Ancak belgem elime geçmeden gözaltına alındım. Bendeki bütün eserlerin İstanbul Arkeoloji Müzeleri'nde kaydı ve belgesi var" dedi. Çapa'nın ayrı yaşadığı eşi tarafından ihbar edildiği öne sürüldü. 
   
   
</TEXT>
</DOC>
