<DOC>
<DOCNO> 204055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun04.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Batacağı belliydi 
</HEADLINE>
<TEXT>

   69 mültecinin boğularak ölmesine neden olan geminin limanda bile su aldığı, buna rağmen mültecilerin zorla bindirildiği öğrenildi 
   İSTANBUL Milliyet 
   
   Rodos açıklarında geçen cuma gecesi su alarak batan ve 69 kişiye mezar olan gemiye, mültecileri bindirdikleri öne sürülen dört kişi gözaltına alındı. Gemiyi sürat teknesiyle terk ettiği ve şebeke lideri olduğu belirtilen "Ali Osman" kod adlı uzman çavuşluktan atılma Mesut Gerdan ise aranıyor. 
   Rodos'taki facianın ardından Mali Şube ekipleri geniş çaplı operasyon başlattı. 
   Şebekeyle ilgileri olduğu öne sürülen Cavit Abdul Şakur, İlhan Birgit, Hamidullah Dobay ve Servet İşler saklandıkları evde gözaltına alındı. 
   
   1 hafta bekletildiler 
   Alınan bilgiye göre, mülteciler yaklaşık bir hafta Zeytinburnu'ndaki bir evde bekletildiler. Mesut Gerdan'ın gemiyi ayarlaması üzerine 70 mülteci otobüslerle önce Muğla'ya oradan da Marmaris'e gönderildi. Mültecilerin gemiye bindirilmesi sırasında geminin su aldığı fark edildi. Gemiden inmek isteyen mülteciler, pasaportları zorla alınarak alıkonuldu. Sadece 16 can yeleğinin bulunduğu gemi yolda da su almaya devam edince, kaçaklar can yeleği alabilmek için şişelerle birbirlerine saldırdı. Geminin batmasının ardından da can yeleği olmayanların, yeleği olanlara sarılmaya çalıştığı belirtildi. Facianın ardından Sahil Güvenlik Komutanlığı'nın başlattığı arama ve kurtarma çalışmalarına dün son verildi. 
   
   15 kişi daha... 
   Batan tekneyle ilgili İstanbul'da yürütülen çalışmalar kapsamında, İran ve Afganistan uyruklu 15 kişi de gözaltına alındı. 
   Mali Şube Müdürlüğü'nde sorguları süren bu kişilerin, batan teknenin organizasyonunu sağlayan kişilerce, aynı yöntemle yurt dışına çıkarılmaya çalışıldıkları belirtildi. 
   
   
   
</TEXT>
</DOC>
