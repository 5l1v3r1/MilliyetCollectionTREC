<DOC>
<DOCNO> 200216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo07.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Haluk Ulusoy istifa etmelidir... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Fenerbahçe-Çaykur Rizespor maçında kural hatası yapıldığı gerekçesiyle Futbol Federasyonu Yönetim Kurulu'nun verdiği ''Maçın tekrar oynanması'' kararını, Çaykur Rizespor'un itirazına rağmen onayan Futbol Federasyonu Tahkim Kurulu'na tepki gösterdi. 
     Zehiroğlu, Fenerbahçe ile yaptıkları lig maçında, 85 dakika boyunca gösterdikleri emeklerinin masa başında kendilerinden alındığını belirtti. 
     Futbol Federasyonu, Tahkim Kurulu, Futbol Disiplin Kurulu güvenlerinin kalmadığını ifade eden Zehiroğlu, ''Bence tüm Anadolu takımları bu olaya tepki göstermelidir. Çünkü yarın aynı durum kendilerinin de başına gelebilir. Futbol Federasyonu Başkanı Haluk Ulusoy istifa etmelidir'' dedi. 
     Zehiroğlu, kararın kendilerini iyice kamçıladığını, ikinci maçta bir değil üç puan alacaklarını kaydetti. 
     
     BURSASPOR MAÇI 
     Öte yandan, Çaykur Rizespor, yarın sahasında Bursaspor ile yapacağı maçın hazırlıklarını, bugün yaptığı antrenmanla tamamladı. 
     Yeşil-mavili ekipte, kart cezalısı Ali Eren ile sakatlığı süren Serkan, Bursaspor maçında forma giyemeyecek. 
     Çaykur Rizespor'un, Bursaspor karşısına Murat, Ahmet, Koray, Evren, Gürol, Şener, Sedak, Victoria, Zeki, Okan ve Raphael muhtemel 11'iyle çıkması bekleniyor. 
     
</TEXT>
</DOC>
