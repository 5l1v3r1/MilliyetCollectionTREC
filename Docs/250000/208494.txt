<DOC>
<DOCNO> 208494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/spor/spo04.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Defans S.O.S. verdi 
</HEADLINE>
<TEXT>

   PSV ile 2-2 berabere kalan Trabzon'da savunmadaki hatalar Teknik Direktör Semercioğlu'nun canını sıktı 
      
   'İşimiz kolay değil' 
   TRABZONSPOR'UN PSV ile 2-2 berabere kaldığı maçta yaşanan savunma hataları, Teknik Direktör Turgay Semercioğlu'nun moralini bozdu. Defansta gelişme göstermediklerini ifade eden Semercioğlu, "Ne yazık ki kişisel hatalar yaparken aynı zamanda kademe ve sistem yanlışlığına düşüyoruz. Takımın kondisyonu halen eksik. 12 günde bunu tamamlamamız mümkün olamazdı. Süremiz var. Ancak işimiz kolay değil" diye konuştu. 
   
   'Futbolumuz pozitif' 
   KAMPIN da bir değerlendirmesini yapan Bordo - Mavili ekibin çalıştırıcısı, "Kötü oynamıyoruz. Ancak lige hazırız da diyemeyiz" yorumunu yaptı. Semercioğlu şöyle devam etti "Ligde kötü sonuç almamalı, kötü hava şartlarında da diri kalan bir Trabzonspor olmalıyız. Futbolumuz pozitif. Kondisyon değerlerimizi yükseltip, rakibe tempomuzu kabullendiren bir anlayışla sağlam savunma yapacağız." 
   
   Volkan Trabzon'da    TRABZONSPOR, prensipte el sıkıştığı Adanasporlu Volkan ile dün son bir görüşme yaparak her konuda anlaşmaya vardı. Basın sözcüsü İbrahim Şahin dün akşam Trabzon'a getirtilen oyuncuyla yapılan toplantıdan sonra, "Volkan'ı ön sağlık kontrolünden geçirdik, ardından Adanaspor'un doktoruyla konuşup transfer etmeye karar verdik" dedi. Bugün 2.5 yıllık sözleşme imzalayacak olan Volkan ardından Trabzonspor'un Antalya kampına katılacak. 
   
   Tek yürek olacaklar    BORDO-Mavililer, 17 Ocak'ta İstanbul'da bir dayanışma gecesi düzenliyor. İç barışın sağlanması için İstanbul'da düzenlenecek olan geceye büyük önem veren yönetimin, organizasyonu yıllardır Trabzonspor yönetimlerine küskün olan Mehmet Cevahir'in Grand Cevahir Otel'de düzenlemesi dikkatlerden kaçmadı. Onursal Başkan Mehmet Ali Yılmaz'ın da bu geceye katılarak küskün isimlerle barışması bekleniyor. 
   
   
</TEXT>
</DOC>
