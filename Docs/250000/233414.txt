<DOC>
<DOCNO> 233414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun24.html </URL>
<DATE> 2004/04/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Verheugen Kıbrıs'ta Türkiye'yi sorumlu tutamayız 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs'ın birleştirilmesi çabalarında Türkiye'nin yapıcı bir rol oynadığını söyledi. 
     Verheugen, Berliner Zeitung gazetesine yaptığı açıklamada, ''Kıbrıs'ın birleştirilmesi çabalarında Türkiye'nin çok yapıcı bir rol oynadığının kabul edilmesi gerekir. BM'nin barış planını destekliyor ve Kıbrıslı Türklerin büyük bölümünün de bunu kabul edeceğini düşünüyorum. Başarısızlıktan dolayı Türkiye'yi sorumlu tutamayız. AB üyeliği konusunda bu noktanın da göz önünde bulundurulması gerekir'' dedi. 
     AB'nin, Kıbrıs'ın birleştirilmesi konusunda elinden gelen her türlü çabayı harcadığına inandığını ifade eden Verheugen, ''Bölünmüş bir Kıbrıs'ın AB'ye girmesinin büyük riskler taşıdığı görüşüne katılmıyorum. Kıbrıs krizinin yeniden alevlenmesi de mümkün görünmüyor. Adanın yeniden birleşmesi Rumların 'hayır' demesinden dolayı başarısız kaldığı takdirde Kıbrıslı Türklere ne yapacağımızı düşünmeliyiz. Bu durumda Kıbrıslı Türklere yönelik ekonomik ve sosyal desteğimizi sürdürmeli, hatta güçlendirmeliyiz. AB, Kuzey Kıbrıs'ın ekonomik açıdan dışlanmışlığını aşabilmek için bir yol bulmalı'' ifadelerini kullandı. 
     Kıbrıs sorununun çözülmesi durumunda bunun, çeşitli kültürlerin, halkların ve dinlerin bir arada yaşadığı bir bölge için büyük sinyal etkisi olacağını kaydeden Verheugen, ''Rumlardan, hiçbir zaman dile getirilmeyen anlaşmamıza uymalarını bekliyoruz. AB, 1999 yılında Kıbrıs'a Rum kesimi üyelik konusunda garanti verdi, karşılığında da Yunanlardan sorunun çözümüne engel olmamalarını bekledi. Biz görevimizi yerine getirdik. Kıbrıs 1 Mayıs'ta AB'ye üye olacak. Ancak bizim sadece siyasi imkanlarımız var, baskı aracımız yok. Bu tarihin ertelenmesi de söz konusu değil'' dedi. 
     Verheugen, Türkiye'nin AB üyeliğine ilişkin tartışmaların da geç başladığını, ancak bunun gerekli olduğunu belirterek, ''Fransa'da halk, Türkiye'nin AB üyeliğine Almanya'da olduğundan daha büyük şüpheyle bakıyor. Benim için önemli olan Paris'teki hükümetin ne dediği ve hükümetin bu konudaki görüşüne katılıyorum. Türkiye henüz üyelik şartlarını yerine getirmedi, ancak bu konuda yoğun şekilde çalışıyor'' diye konuştu. 
     Türkiye'nin üyelik için gerekli olan şartları yıl sonuna kadar yerine getirebileceğine inandığını ifade eden Verheugen, ''Türkiye'de reformlar için çerçeve şartları uygun. Edindiğim intibaya göre Türkler gösterdiğimiz eksikleri giderme konusunda çaba harcıyorlar. Burada önemli olan Türkiye'nin sonbahara kadar bu konuda gerçekten yeterli ilerleme kaydedip kaydedemeyeceği. Biz açıkça söyledik. Kağıt üzerinde reformlar yeterli değil. Gerçek bir değişiklik görmek istiyoruz. Üyelik görüşmelerine başlamadan önce reform sürecinin geri dönülemez hale gelmesi gerekir. Türkiye, bunu yıl sonuna kadar başaracak iradeye ve yeteneğe sahip'' dedi. 
     
</TEXT>
</DOC>
