<DOC>
<DOCNO> 218226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun28.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye'nin üyeliği büyük fırsatları getirecek" 
</HEADLINE>
<TEXT>

     AB komisyonunun genişlemesinden sorumlu üyesi Günter Verheugen, Türkiye'nin üyeliğinin büyük fırsatları beraberinde getireceğini söyledi. 
     Verheugen, Der Spiegel dergisinin internet sayfasına verdiği röportajda, AB'nin 1 Mayıs'ta alınacak yeni üye ülkelerle bile çok zorlanacağını belirterek, ''Türkiye ile AB'nin kriz bölgelerine sınırı olacaktır. Bu durumda ortak bir dış ve güvenlik politikasına ihtiyacımız olacak. Türkiye'nin üyeliği, büyük fırsatları beraberinde getirecektir. Sonuçta Batı ile İslam dünyası arasındaki ilişkiler 21. yüzyılın en önemli jeo-stratejik sorunlardan biridir'' dedi. 
     Türkiye gibi Müslüman bir ülkenin, Batılı demokrasi anlayışını ve hukuk devleti düzenini savunmayı teklif etmesinin, komşuları için de çok büyük bir sinyal etkisi olacağını kaydeden Verheugen, Türkiye'ye vaat edilen üyelik perspektifinin elinden alınmasının da olumsuz yönde bir sinyal etkisi yapacağına dikkati çekti. 
     Verheugen, Türkiye'nin AB üyelik maliyetinin yılda yaklaşık 14 milyar euro olarak hesaplandığının hatırlatılması üzerine de, şunları söyledi 
     ''Bu rakamlar tümüyle saçmalık. Henüz Türkiye ile üyelik müzakerelerinin hangi temellere dayalı olarak başlatılacağı belli değil. Bu temeller şimdiki üye ülkelerle zamanında yapılan görüşme temelleriyle aynı olmayabilir. Ayrıca, AB'nin üye adayı ülkelere yönelik transfer paraları daha yüksek bir taleple eski üye ülkelere dönüyor. Özellikle ihracat ülkesi olan Almanya bundan büyük ölçüde istifade ediyor.'' Verheugen, Türkiye'deki reformların yıl sonunda açıklanacak Türkiye raporunun olumlu olması için yeterli olup olmadığı şeklindeki bir soruya karşılık da, ''Şimdiden bir şey söyleyemem. Söz konusu rapor, geniş çaplı, objektif ve adil olacaktır. Sorunlara değinmekten de kaçınmayacağız'' dedi. 
     
</TEXT>
</DOC>
