<DOC>
<DOCNO> 237186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko24.html </URL>
<DATE> 2004/05/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hazine'nin bono ihalesinde faiz yüzde 26.45 oldu... 
</HEADLINE>
<TEXT>

     Hazine'nin, bugün düzenlediği 203 gün vadeli Türk Lirası cinsinden Bono ihalesinde bileşik faiz yüzde 26.45, 3 ayda bir değişken faiz ödemeli Türk Lirası cinsinden Devlet Tahvili ihalesinde ise dönemsel faiz yüzde 7.2 olarak belirlendi. 
     Her iki ihalede toplam 1 katrilyon 183.9 trilyon liralık satış yapıldı. 
     203 gün vadeli Türk Lirası cinsinden Hazine Bonosu ihalesine nominal 935.2 trilyon liralık teklif gelirken, ihalede nominal 768.9 trilyon liralık kağıt satıldı. 
     Net satışın 674.6 trilyon lira olarak belirlendiği ihalede, bileşik faiz yüzde 26.45, basit faiz yüzde 25.08 oldu. 
     İhale öncesinde piyasa yapıcıları ile kamu kurumlarına toplam nominal 83.4 trilyon liralık satış yapıldı. 
     
     TAHVİL İHALESİ 
     3 ayda bir değişken faiz ödemeli Türk Lirası cinsinden Devlet Tahvili'ne 838.8 trilyon liralık nominal teklif gelirken nominal satış 495.8 trilyon lira, net satış da 509.3 trilyon lira oldu. 
     İhalede satılan kağıtların dönemsel faizi yüzde 7.2 olarak belirlenirken, ihale öncesinde kamuya ve piyasa yapıcılarına nominal toplam 31.2 trilyon lira satış yapıldı. 
     Her iki ihalede satılacak kağıtların ihraç tarihi 5 Mayıs Çarşamba olarak belirlenirken, 203 gün vadeli bono için geri ödeme tarihi 24 Kasım 2004 olarak öngörüldü. 
     3 ayda bir değişken faiz ödemeli Türk Lirası cinsinden Devlet Tahvili'nde satılacak kağıtların ilk kupon ödemesi 16 Haziran 2004'de yapılacak. Söz konusu kupon ödemesine esas teşkil edecek faiz oranı 17 Mart 2004 ihraç tarihli referans bono ihalesinde belirlendi. 
     
     SON DURUM 
     Hazine, en son 27 Nisan tarihinde düzenlediği 525 gün vadeli Türk Lirası cinsinden iskontolu Devlet Tahvili ile 210 gün vadeli Türk Lirası cinsinden bono ihaleleri düzenlemişti. 
     Tahvil ihalesinde ortalama bileşik faiz oranı yüzde 23.72, bono ihalesinde de ortalama bileşik faiz yüzde 24.19 olarak gerçekleşmişti. 525 gün vadeli Türk Lirası cinsinden iskontolu Devlet Tahvili ihalesine 3 katrilyon 415.7 trilyon lira, 210 gün vadeli Türk Lirası cinsinden bono ihalesine de 1 katrilyon 117 trilyon liralık teklif gelmişti. 
     Hazine, tahvil ihalesiyle net 2 katrilyon 33.3 trilyon lira, bono ihalesiyle de net 831.1 trilyon liralık borçlanmaya gitmişti. 
     Bono ihalesinde basit ortalama faiz yüzde 23.08, tahvil ihalesinde basit faiz ise yüzde 24.91 olarak gerçekleşmişti. 
     Hazine, bu hafta toplam 2 katrilyon 863 trilyon lira iç borç servisi yapacak. 
     
</TEXT>
</DOC>
