<DOC>
<DOCNO> 224096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas05.html </URL>
<DATE> 2004/03/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eurovision finalinde dev Türkiye tanıtımı... 
</HEADLINE>
<TEXT>

     Sertab Erener'in getirdiği birinciliğin ardından ilk kez Eurovision Şarkı Yarışması finallerine ev sahipliği yapmaya hazırlanan Türkiye, bu finali tanıtım atağı için değerlendirecek. 
     Kültür ve Turizm Bakanlığı, 46 ülkenin sunumları sırasında Türkiye'nin tanıtımını yapacak, gelen konuklara ülkeyi anlatan armağanlar sunulacak. 
     AA muhabirinin aldığı bilgiye göre, bakanlık, 3-15 Mayıs tarihleri arasında İstanbul'da gerçekleştirilecek finalin Türkiye'nin tanıtımı açısından başarıyla değerlendirilmesi için kolları sıvadı. 
     TRT Genel Müdürlüğü ile Kültür ve Turizm Bakanlığı'nın işbirliği yaptığı finaller öncesinde yapılan toplantılarda bakanlığın tanıtımla ilgili yapacağı çalışmalar belirlendi. 
     Buna göre, yarışmacı ülkelerin sunumları sırasında Türkiye'nin turizm değerleri, tarihi ve turistik köşeleri, 40'ar saniyelik post kartlarla tanıtılacak. 
     Canlı yayın sırasında kullanılacak 46 adet 40'ar saniyelik post kartlar sayesinde dünya ekranlarında Türkiye'yi görenler ülkenin eşsiz güzelliklerini tanıma fırsatını bulacak. 
     Türkiye görüntülerinden oluşan post kartların stüdyo çalışmaları, Kültür ve Turizm Bakanlığı Tanıtma Genel Müdürlüğü tarafından Avrupa'da sürdürülüyor. 
     
     3 BİN KİŞİLİK ''HOŞGELDİNİZ'' RESEPSİYONU 

     Yarışma için Türkiye'ye gelecek olan EBU yetkilileri, sanatçılar, resmi delegasyon, katılımcı delegeler ve basın mensupları için Kültür ve Turizm Bakanlığının ev sahipliğinde 9 Mayıs'ta Dolmabahçe Sarayı'nda 3 bin kişilik ''hoşgeldiniz resepsiyonu'' düzenlenecek. 
     Resepsiyonun ev sahibi olması nedeniyle Eurovision Şarkı Yarışması geleneğine göre yarışmada birinci gelen ülkeye ödülü Kültür ve Turizm Bakanı Erkan Mumcu takdim edecek. 
     Türkiye'nin tanıtımı için gelecek yabancı konuklara hediye edilmek üzere bakanlık tarafından Türkiye DVD'leri, Türkiye amblemli rozetler hazırlanırken, delegasyon başkanlarına da Kütahya işi çini tabaklar ile prestij kitaplar sunulacak. 
     Eurovision Şarkı Yarışması'nda ülkelerin sahneye çıkma sırası, 23 Mart'ta İstanbul'da çekilecek kura ile belirlenecek. İstanbul Polat Renaissance Oteli'ndeki toplantıda 36 ülke arasında çekilecek kurada, Türkiye'de yapılacak finallerde sunuculuk üstlenecek isimler de kesinlenecek. 
     Türkiye'yi Eurovision Şarkı Yarışması'nda Athena topluluğu temsil edecek. 
     
</TEXT>
</DOC>
