<DOC>
<DOCNO> 243348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo29.html </URL>
<DATE> 2004/05/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ataman İbrahim olmadan Avrupa Ligi'nde Maccabi Tel Aviv'i de yendik 
</HEADLINE>
<TEXT>

     Türkiye Basketbol Ligi play-off final serisinde Efes Pilsen ile karşılaşacak Ülkerspor'un antrenörü Ergin Ataman, final maçları öncesi tek sıkıntılarının İbrahim Kutluay'ın yokluğu olduğunu vurgulayarak, ''Ancak İbrahim olmadan Avrupa Ligi'nde Maccabi Tel Aviv'i de yendik'' dedi. 
     Ataman, ''www.basketbolseverler.com'' adresli internet sitesine yaptığı açıklamada, sezon başından beri ilk beşte yer alan Haluk ve İbrahim'in final serisinde oynayamayacağını vurgulayarak, şu görüşlere yer verdi 
     ''Bu tabi ki büyük bir şanssızlık. Ancak şu anda mazeret üretecek durumda değiliz. Çünkü ya şampiyon olacağız, ya da şampiyonluğu kaçıracağız. Bu nedenle her oyuncum bunun bilincinde olarak çok sıkı bir şekilde hazırlıklarımızı sürdürüyoruz. Benim takımım İbrahim olmadan Avrupa şampiyonu olan Maccabi Tel Aviv'i mağlup etti. İbrahim varken bizim için yıldıza dayalı basketbol oynuyorlar eleştirileri çıkıyordu. Demek ki şimdi iki takım oyunu oynayan ekiplerin mücadelesi olacak.'' Ligdeki iki maçta da Efes Pilsen'e mağlup olduklarını hatırlatan Ataman, ''Efes Pilsen'in Avrupa Ligi'nde de çok başarılı sonuçlar alması sonunda kamuoyunda bu takım zor yenilir fikri oluşmuştu. Ancak Türkiye Kupası finalinde bu imajı kaldırdık. Ayrıca bu galibiyet takımıma çok önemli bir güven de getirdi. 
     İki takım da gerçekten çok denk güçlere sahip. İçerden ve dışardan birbirine ağır basan takım yok. Lig maçlarında içerden ezilmiştik, ama Joseph Blair son maçta bunu ortadan kaldırdı. Sadece iki oyuncumuzun yokluğunda Efes Pilsen'in yedekleri biraz daha güçlü gibi görünüyor'' şeklinde açıklamalarda bulundu. 
     Bu arada uzun yıllar Efes Pilsen'de forma giyen ve final maçında eski takımına karşı forma giyecek olan Naumoski, Ülkerspor formasıyla şampiyonluk yaşamak istediğini dile getirdi. 
     
</TEXT>
</DOC>
