<DOC>
<DOCNO> 218342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo35.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Konya'ya Parma rüzgarıyla inecek... 
</HEADLINE>
<TEXT>

     UEFA Kupası 3. tur ilk maçında AC Parma'yı deplasmanda 1-0 yenen Gençlerbirliği yurda sevinçli dönüyor. 
     Kırmızı-siyahlı ekibi taşıyan uçak Bologna'dan öğleden sonra hareket edecek ve takımın hafta sonunda Konyaspor ile yapacağı lig maçı için futbolcuları Konya'ya getirecek. 
     Teknik direktör Ersun Yanal, yaptığı açıklamada, kötü hava koşullarının oyun düzenlerini olumsuz etkilediğini belirterek, ''Takım olarak hızlı hücum eden bir ekibiz. Yoğun kar yağışı altında yaptığımız bu maçta istediğimiz oyunu sahaya yansıtamadık. Kar yağışı, bizim daha farklı bir skorla kazanmamızı engelledi'' diye konuştu. 
     Yanal, önlerinde çok önemli 3 maçlık bir seri olduğunu ve bu seriden kayıpsız çıkmak istediklerini ifade ederek, şöyle konuştu 
     ''Gençlerbirliği için çok önemli bir haftanın içindeyiz. Ligde Konyaspor ile zorlu bir deplasman mücadelesi vereceğiz. Daha sonra Parma maçının rövanşı, ardından da Fenerbahçe maçı var. Bu maçlardan kayıpsız ve devamlılıkla çıkarsak çok iyi bir hava yakalarız. Ligde hedefimizden uzaklaştık ama Türkiye Kupası ve UEFA Kupası'nda ilerlemek istiyoruz.'' Kafileyi taşıyan uçak, akşam saatlerinde Konya Havaalanı'nda futbolcuları indirdikten sonra yöneticiler ve basın mensuplarını Ankara'ya getirecek. 
     
</TEXT>
</DOC>
