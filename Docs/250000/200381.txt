<DOC>
<DOCNO> 200381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko05.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki Türklerin yüzde 33.7'si AB vatandaşlığına geçti... 
</HEADLINE>
<TEXT>

     Türkiye'nin AB'ye tam üyeliğine ilişkin tartışmalar devam ederken, Avrupa Birliği ülkelerinde yaşayan toplam 3.8 milyon Türk'ün yüzde 33.7'si, şimdiden yaşadığı ülkenin vatandaşlığını geçerek AB vatandaşı oldu. 
     Türkiye Araştırmalar Merkezi Vakfı'nın TAM ''Almanya ve Diğer AB Ülkelerindeki Türk Hane ve Girişimcilerinin Ekonomik Gücü'' başlıklı araştırması, AB ülkelerinde yaşayan Türklere ilişkin ilginç rakamları gözler önüne serdi. 
     Buna göre, Türk kökenliler AB'de yaşayan göçmenler arasında en büyük ulusal grubu oluştururken, AB vatandaşlığına geçen 1.3 milyon Türk nüfusun AB üyesi Lüksemburg ve 2004'de üyelikleri gerçekleşecek Kıbrıs Rum Kesimi ile Malta nüfuslarının hemen hemen toplamına eşit bulunuyor. 
     Yine, Hollanda ve İsveç'te yaşayan Türklerin üçte ikisi bu ülkelerin vatandaşlığını alırken, en fazla Türk'ün yaşadığı Almanya'da bu oran yüzde 27.6'da kaldı. 
     Hollanda'da yaşayan 270 bin Türk kökenli nüfusun yüzde 64.4'ü, İsveç'te yaşayan 37 bin Türk kökenli nüfusun da 23 bini bu ülkelerin vatandaşlığına geçmiş durumda. Ancak en fazla Türk'ün yaşadığı Almanya'da bulunan 2 milyon 642 bin Türk kökenli nüfusun 730 bini Alman vatandaşlığını seçti. 
     Yine AB ülkelerinde yaşayan toplam 3.8 milyon Türk, Letonya, Litvanya, Lüksemburg, Güney Kıbrıs Rum Kesimi, Malta, Estonya ve Slovenya'nın toplam nüfusundan fazla. 
     AB ülkelerinde toplam 3.8 milyon Türk yaşarken, Letonya'nın 2.3 milyon, Litvanya'nın 3.5 milyon, Lüksemburg'un 451 bin 500, Güney Kıbrıs Rum Kesimi'nin 723 bin, Malta'nın 397 bin, Estonya'nın 1 milyon 358 bin, Slovenya'nın da toplam 2 milyon nüfusu bulunuyor. 
     Araştırma sonuçları AB ülkelerinde yaşan Türklerin ekonomik durumlarına ilişkin de ilginç rakamları ortaya koydu. AB ülkelerinde yaşan Türklerin ortalama hane büyüklüklerinin 4 kişiden oluştuğu saptanırken, hane başına ortalama çalışan kişi sayısının 1.31 ve haneye giren ortalama net gelirinde ortalama 2 bin 80 Euro olduğu saptandı. Türk ailelerin ortalama aylık net gelirlerinin yaklaşık bin 680 Euro'sunu harcarken, geriye kalan 400 Euro tasarruf sağladıkları belirlendi. 
     
     AB'DE 180 BİN AİLE KONUT SAHİBİ 
     Avrupa'da yaşan Türkler arasında son zamanlarda mal-mülk sahibi olma eğiliminin de gittikçe güçlendiği, bunun sonucunda AB ülkelerinde konut sahibi olan Türklerin sayısı 180 bine ulaştığı saptandı. Bir diğer değişle, AB ülkelerinde yaşayan yaklaşık her beş Türk ailesinden birinin konut sahibi olduğu anlamına geliyor. 
     
</TEXT>
</DOC>
