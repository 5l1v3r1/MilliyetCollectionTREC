<DOC>
<DOCNO> 203176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun22.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Geçici Hükümeti'nden Annan'a sert eleştiri 
</HEADLINE>
<TEXT>

     Irak Geçici Hükümet Konseyi GHK üyesi Muvaffak El Rubai, BM Genel Sekreteri Kofi Annan'ı, Irak'taki BM görevlilerinin çoğunu çektiği gerekçesiyle sert bir dille eleştirdi. 
     El Rubai, Alman Der Spiegel dergisine yaptığı açıklamada, ''Annan teröristlerden kaçtı. BM bu nedenle güvenini büyük ölçüde yitirdi. Annan, Saddam'ın uluslararası bir mahkeme tarafından yargılanması gerektiği şeklindeki görüşünde de tümüyle haksız'' dedi. 
     Fransa'nın Irak savaşından önceki tutumunu da eleştiren El Rubai, ''Paris hükümeti, Irak'ın kurtuluşunu başından bu yana engellemek istiyormuş gibi bir intiba bıraktı. Buna karşın Almanya'ya büyük sempati duyuluyor'' diye konuştu. 
     ''Tüm Avrupalıların olduğu gibi Almanya'nın yardımına da büyük ölçüde muhtacız'' diyen El Rubai, Amerikalılar ile İngilizlerin üstünlüğüne karşı bir denge unsuru olarak, Almanlara ve BM'ye ihtiyaçları olduğunu kaydetti. 
     
     BAKANLIK BORÇLARIN SİLİNMESİNE KARŞI 
     Almanya Maliye Bakanlığı'nın, Irak'ın borçlarının kısmen silinmesine karşı olduğu bildirildi. 
     Derginin haberinde, ABD'nin, Alman hükümetinden, Irak'ın Almanya'ya olan yaklaşık 4 milyar euro'luk borcunun yarısını silmesini istediği, Alman Maliye Bakanlığı'nın ise bunun için ''somut bir neden'' görmediği belirtildi. 
     Bugüne kadar petrol üreten hiçbir Arap ülkesinin borçlarının silinmediğine dikkat çeken bakanlık yetkilileri, Başbakan Gerhard Schröder'in bu yönde aldığı kararın sadece dış politik nedenleri bulunduğunu, Schröder'in ABD ile barışma çabası içinde olduğunu ifade ettiler. 
     
</TEXT>
</DOC>
