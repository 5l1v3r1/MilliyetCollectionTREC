<DOC>
<DOCNO> 204446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur30.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT ekibi, Akdamlar Köyü'ne ulaştı... 
</HEADLINE>
<TEXT>

     AKUT ekibi, Antalya'da fırtına ve yağmurun en çok etkilediği Çakırlar Beldesi Akdamlar Köyü'ne ulaştı. 
     Sel sularının yükselmesi ve yağmurun hızlanması nedeniyle arama ve kurtarma çalışmalarına ara veren Yılmaz Sevgül liderliğindeki AKUT ekibi, sel sularının biraz azalması üzerine tekrar harekete geçti. 
     Eşi ve 13 aylık kızının evin çatısında mahsur kaldığını bildiren Arif Avşar adlı vatandaşın rehberliğinde, yıkılmak üzere olan köprüden geçilerek köye ulaşıldı. 
     AKUT ekibi, 13 aylık bebek ile annesi Aynur Avşar'ı kurtardı. Köyde başka mahsur kalan vatandaşın olmadığı bildirildi. 
     
     DEVRİLEN İŞ MAKİNESİ 
     Sevgül, köye ulaşırken bugün kurtarma çalışmaları sırasında sel sularına kapılarak devrilen iş makinesini de gördüklerini söyledi. Sevgül, ''İş makinesinin operatörü makinenin altında kalarak ölmüş. Biz operatörün yüzünü görebildik. Ancak cesedi çıkarmamız mümkün değildi. Yarın tekrar köye dönerek, iş makinesinin operatörünün cesedini çıkartacağız'' diye konuştu. 
     
</TEXT>
</DOC>
