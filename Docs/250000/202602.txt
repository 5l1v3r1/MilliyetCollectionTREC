<DOC>
<DOCNO> 202602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/eko05.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası KOBİ'ler için 300 milyon dolar kredi açıyor 
</HEADLINE>
<TEXT>

   Küçük ve orta boy işletmeler KOBİ Dünya Bankası'ndan sağlanacak 300 milyon dolarlık kaynakla üretim ve ihracat konusunda desteklenecek 
      ANKARA Milliyet 
   
   Dünya Bankası Başkan Yardımcısı Shiego Katsu, orta ölçekli işletmelere üretim ve ihracat olanağı için 300 milyon dolarlık kredi sağlayacaklarını söyledi. 
   Türkiye'deki temaslarını tamamlayan Katsu, düzenlediği basın toplantısında geçtiğimiz hafta hükümetle 300 milyon dolarlık kredi konusunda anlaştıklarını belirtti. Kredinin orta ölçekli işletmelere orta vadeli finansman imk nlarının karşılanması için sağlanacağını anlatan Katsu, "Bu sayede orta ölçekli işletmeler üretime devam ederek ihracat imk nlarına kavuşabilecek" dedi. 
   Dünya Bankası'nın önümüzdeki üç yıl içinde Türkiye'ye vereceği kredi miktarının 4.5 milyar dolara kadar ulaşabileceğini söyleyen Katsu, "Bu Dünya Bankası Türkiye Direktörü ve hükümet ile yapılacak görüşmelere göre tahsis edilecek" diye konuştu. Katsu'nun bu sözleri kredi koşullarına uyulması gerektiğini diplomatik bir uslupla dile getirmesi olarak yorumlandı. 
   
   'Vazgeçmeyin' 
   Basın toplantısında özelleştirme sonuçlarının çok iyi olduğunu belirten Katsu, "Ama çok daha fazlası da yapılabilir" dedi. Bu konuda hükümete bir tavsiyede bulunan Katsu, ilk defasında başarı sağlanamazsa tekrar yeni bir paketin hazırlanması ve tekrar beklenen fiyatların alınması için çalışmaların yapılması gerektiğini bildirdi. Katsu, "İlk seferde yapamamak kimsenin cesaretini kırmamalıdır" dedi. 
   İstanbul Yaklaşımı çerçevesindeki 500 milyon dolarlık krediden vazgeçildiğine ilişkin haberlerin sorulması üzerine de Katsu, "Bu haberler yanlış anlaşılmadan kaynaklanıyor" dedi. 
   
   'Popülizme siz karar verin'    Emekli maaşları ve asgari ücretin artırılmasının popülizm olup olmadığı sorusu üzerine Katsu, şunları söyledi "Buna cevap verecek bir pozisyonda değilim. Sizler Türkiye politikasının içindeki kişiler olarak bu soruya, yani ne tarz kararların popülist olup olmadığına daha iyi cevap verebilirsiniz. Hükümet mali gerçekliklerin, parametrelerin bilincinde olduğunu kanıtladı. Bekleyip ne gibi sonuçların çıkacağını görmemiz gerekir." 
   
   'Hükümet önemli adımlar attı'    Hükümetin politikalarını da değerlendiren Katsu, "Hükümet geçen 12 aylık dönemde büyük bir reform gündemiyle önemli adımlar attı" diye konuştu. Türkiye ile işbirliğinin karşılıklı dayanışma halinde süreceğini belirten Katsu, "Yapısal alanda halen gündeme getirilmesi gereken konular var. Diğer uluslararası kurullarla beraber yapısal reformların hayata geçirilmesi konusunda yardıma hazırız" dedi. 
   
   
</TEXT>
</DOC>
