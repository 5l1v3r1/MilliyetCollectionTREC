<DOC>
<DOCNO> 244233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo11.html </URL>
<DATE> 2004/05/31/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mosokva'da yaşayan Fenerbahçeliler şampiyonluğu kutladı 
</HEADLINE>
<TEXT>

     Nihat Dağdelen 

Moskova'da yaşayan Fenerbahçeliler, takımlarının şampiyonluğunu hafta sonunda düzenledikleri gecede kutladılar. 
     Başkanlığını gazeteci-yazar Cenk Başlamış'ın yaptığı Moskova Fenerbahçeliler Derneği tarafından Baltschug-Kempinski Oteli'nde düzenlenen şampiyonluk gecesine, Türkiye'nin Moskova Büyükelçisi Kurtuluş Taşkent ve Rus Türk İşadamları Birliği Başkanı Ali İhsan Akıskalıoğlu ile 150 civarında taraftar katıldı. 
     Fenerbahçe Kulübü Başkanı Aziz Yıldırım, geceye gönderdiği mesajda şampiyonluk nedeniyle Moskovalı Fenerbahçelileri tebrik etti ve ''kalbim sizlerle'' dedi. 
     Eski başkan Ali Şen de mesajında, ''Kısa süre öncesine kadar Moskova'da dernek kurmak hayaldi. Bunu başardığınız için sizi tebrik ediyorum. Gelecek yıl Avrupa şampiyonu olduğumuz zaman kutlamalarınıza katılma sözü veriyorum'' dedi. 
     Gecede Atatürk'ün 3 Mayıs 1918 tarihinde Fenerbahçe Kulübü'nü ziyareti sırasında şeref defterine yazdığı yazı da okundu ve dakikalarca alkışlandı. 
     Büyükelçi Taşkent, Moskova'da yaşayan bütün Türkleri kucaklayan etkinlikleri nedeniyle derneği tebrik etti. 
     Düzenlenen piyangoda büyük hediye olarak futbolcuların imzaladığı Fenerbahçe forması verildi. 
     
</TEXT>
</DOC>
