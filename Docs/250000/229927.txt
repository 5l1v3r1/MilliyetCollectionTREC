<DOC>
<DOCNO> 229927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko33.html </URL>
<DATE> 2004/04/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Soğuk hava soğanı da vurdu... 
</HEADLINE>
<TEXT>

     Türkiye'nin ''Soğan Ambarı'' olarak nitelendirilen Bursa'nın Karacabey İlçesi'nde, 10-15 bin dekarlık alanın soğuk hava ve don olaylarından zarar gördüğü bildirildi. 
     Karacabey Ziraat Odası Başkanı Nuri Karaca, ilçede 2003 yılında 25 bin dekar olan soğan ekim alanlarının bu yıl 20 bin dekara düştüğünü belirterek, ''Ekim alanlarımızın 10-15 bin dekarlık bölümü de, soğuk hava ve don olaylarından zarar gördü'' dedi. 
     İlçede sadece 4-5 bin dekarlık alanda sağlam soğan kaldığını anlatan Karaca, bu yılki soğan rekoltesinin yaklaşık 20 bin ton olmasının beklendiğini ifade etti. 
     Karaca, bu rakamın geçen yıl 40-50 bin ton civarında olduğunu kaydederek, ''Karacabey'de soğan hasadı 5-10 mayıs tarihleri arasında yapılacak. Bizden önce de, Çukurova'da hasat yapılıyor. Duyumlarımıza göre, o bölgede de rekoltede düşüş var. Dolayısıyla, bu sene soğan fiyatları 1.5 milyon liranın altına düşmez'' diye konuştu. 
     
</TEXT>
</DOC>
