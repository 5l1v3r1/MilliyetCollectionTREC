<DOC>
<DOCNO> 211668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun11.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmet Çetin "Afganistan'da işadamlarımıza referans olurum" 
</HEADLINE>
<TEXT>

     NATO'nun Afganistan Kıdemli Sivil Temsilcisi Hikmet Çetin, Türk iş gücünün Afganistan'da önemli işler yaptığını, bu dinamizmi ileri götürmeleri için kendisinin işadamlarına referans olmaya hazır olduğunu belirtti. 
     Afganistan'ın başkenti Kabil'e önceki gün gelen Çetin, AA'ya verdiği demeçte, temasları ve yapacağı çalışmalar hakkında bilgi verdi. 
     Çetin, görevleri arasında, Afgan üst düzey yetkililerle doğrudan temaslarda bulunmak, bütün siyasi ve etnik gruplarla diyalog kurmak ve onların bir araya gelmesini temin etmek, BM gibi kurumların temsilcileriyle görüşerek koordinasyon sağlamak bulunduğunu kaydetti. 
     Türk iş gücünün Afganistan'da çok önemli işler yaptığını, Türk insanının dinamik ve risk almayı seven bir yapıda olduğunu belirten Hikmet Çetin, ''Yaklaşık 400 milyon dolarlık iş yapmışlar. Afganistan'daki bu iş potansiyelinde Türk işadamlarımıza referans olmaya hazırım. Yeter ki onlar bu dinamizmini kaybetmeyip ileri götürsünler'' diye konuştu. 
     ABD ve NATO'nun global terör tehdidine karşı Afganistan'da zor ve sorumlu bir görevi üstlendiğini kaydeden Çetin, NATO'nun öncelikle Afganistan'da güvenlik ve istikrarın sağlanmasını istediğini, amacının ise demokratik bir seçimle bütün grupların temsil edildiği bütünlüğü korunmuş, siyasi birliği sağlanmış bir Afganistan ortaya çıkararak, yönetimi de seçimle gelmiş Afganlara devretmek olduğunu belirtti. 
     ''NATO'nun Afganistan'daki çalışmalarında aldığı mesafe nedir '' sorusuna Çetin, ''NATO'nun bu ana kadar henüz yeterli mesafeler alamadığı, ancak askeri noktada görev yapabildiği, dolayısıyla henüz istenilen sonuca ulaşamadığı'' yanıtını verdi. Çetin, ''Afganistan'da yapılacak işlerde sivil yanlar ağır basıyor. Ben de edindiğim ilkelerle koordinasyonları belirleyip merkezi yönetimin etkinliğinin artmasına yardımcı olacağım'' dedi. 
     Afganistan'da terörün devam etmesinden ötürü teknik ve yardım kuruluşlarının tam olarak ülkeye gelemediğini anlatan Çetin, El Kaide sorumlularının ve Gülbeddin Hikmetyar gibi terör örgütü liderlerinin hala yakalanamamasının ülkedeki terör eylemlerini devam ettirdiğini söyledi. 
     Çetin, Afganistan'da kısa vadedeki hedefin en azından cumhurbaşkanlığı seçiminin yapılması olduğuna dikkati çekerek, ''Çabalar 24 Haziran'da seçimlerin yapılması. Haziran değil de birkaç ay sonra yapılması pek önemli değil. Zira ülkede ilk defa bir seçim yapılacak'' dedi. 
     NATO'nun Afganistan Kıdemli Sivil Temsilcisi Hikmet Çetin, Afganistan Devlet Başkanı Hamid Karzai ile, yeni anayasanın kabul töreninde konuştuğunu belirterek, ''Karzai ile çok sıcak bir görüşme oldu. Kendilerine, Sayın Cumhurbaşkanımız Ahmet Necdet Sezer'in ve Başbakanımız Sayın Recep Tayyip Erdoğan'ın selamını ilettim'' dedi. 
     Karzai'nin kendisine ''Aramızda olmanızdan büyük mutluluk duyuyoruz'' dediğini ifade eden Çetin, 2001 yılından beri yeniden yapılandırma çalışmaları süren bu ülkede 2004'ün önemli adımların atılacağı bir yıl olacağını belirtti. 
     Bu arada, görev süresi sona eren Türkiye'nin Kabil Büyükelçisi Müfit Özdeş için dün veda kokteyli düzenlendi. 
     Büyükelçilik binasında düzenlenen, Hikmet Çetin'in de katıldığı kokteylde konuşan Özdeş, ''zor günleri ekibiyle birlikte geçirdiğini'' söyledi. 
     Özdeş, ''Aslında Afganistan'a atanan Sayın Hikmet Çetin ile aynı zamanda çalışmak benim için onur olurdu. Nasip böyleymiş'' dedi. 
     
</TEXT>
</DOC>
