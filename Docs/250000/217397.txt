<DOC>
<DOCNO> 217397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun32.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'den İskenderun'daki enerji santraline tepki 
</HEADLINE>
<TEXT>

     Greenpeace çevre örgütünün Alman enerji uzmanı Sven Teske, İskenderun'da Başbakan Recep Tayyip Erdoğan ve Gerhard Schröder tarafından açılan ve taş kömürü ile çalışan enerji santralini emisyonu artıracağı gerekçesiyle eleştirdi. 
     Teske, yaptığı açıklamada, ''Bu enerji santrali Alman enerji politikası sahtekarlığının bir anıtı. Almanya bir yandan kendi emisyon hacmini azaltmaya çalışıyor, diğer ülkelere ise kirli kömür tekniği satıyor'' dedi. 
     Sven Teske, Alman şirketlerinin, eskiyen teknolojilerini kalkınmakta olan ülkelere satmaya çalıştıklarını söyledi. 
     Türk Greenpeace enerji uzmanı Özgür Gürbüz de ''Almanya'da temiz enerji sektöründe, kömür ve nükleer enerji santrallerinde çalışanlardan çok daha fazla kişi çalışmaya başladı. Türkiye de böyle işyerlerini hak etti'' dedi. 
     Greenpeace örgütünün tahminlerine göre, Alman STEAG ve RWE şirketleri tarafından İskenderun'da yaklaşık 1 milyar 300 milyon dolara yapılan taş kömürü santrali saatte 450 ton taş kömürü tüketecek ve büyük miktarda zararlı karbondioksid gazı üretecek. 
     
</TEXT>
</DOC>
