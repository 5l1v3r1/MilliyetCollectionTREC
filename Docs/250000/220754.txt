<DOC>
<DOCNO> 220754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko33.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar yatırım için Ege'yi inceleyecek... 
</HEADLINE>
<TEXT>

     İtalya'nın İzmir Konsolosu Michelle Tomassi, İtalya'dan gelen bir araştırma görevlisinin kentte yatırım analizi yapacağını belirtti. 
     İzmir Ticaret Odası'nda İZTO düzenlenen, ''Ege Bölgesi'ndeki İtalyan Yatırımları'' toplantısında konuşan Tomassi, İtalyan yatırımcıların Ege'den ''çok olumlu sinyaller'' aldığını belirtti. 
     İzmir, Manisa ve Aydın'da 23 İtalyan ortaklı şirketin, 2 bin 470 kişiyi istihdam ederek, yılda 431 milyon Euro'luk ciro yaptığını söyleyen Tomassi, bu şirketlerin geçen yıl cirolarını yüzde 34 oranında artırdığını anımsattı. 
     2003 yılında 5 yeni şirketin daha yatırıma başladığını ifade eden Michelle Tomassi, ''Konsolosluğumuzdan alınan ticari vize sayısı, geçen yıla göre yüzde 15 arttı. Ege'nin İtalya'ya yaptığı ihracat 1 yılda yüzde 68 arttı. 2004 ve sonraki yıllar için cesaret verici veriler var. Ege Bölgesi'nin potansiyeline güveniyoruz'' dedi. 
     Türkiye'de yatırım yapmak isteyen İtalyan yatırımcı sayısının her geçen gün arttığını belirten Tomassi, bu yatırımcılara yön verecek bir araştırma çalışması başlattıklarını söyledi. 
     
     ÖZEL UZMANDAN ANALİZ 
     Türkiye'den İtalya'ya gidecek olan işadamları için Konsolosluk bünyesinde özel bir gişe oluşturacaklarını ve yeni bir yönetici görevlendireceklerini belirten Tomassi, ''İtalya'dan dış yatırımlarla ilgili bir uzman geldi. Hangi sektörlere yatırım yapılacağını belirlemek için analiz yapacak. Hazırlanacak analiz, Büyükelçilik ve İtalyan Dış Ticaret Enstitüsü'nün de değerlendirmeleri sonrası İtalya'daki bakanlıklara gidecek. Burada yatırım yapmak isteyenler için iyi bir rehber olacak'' diye konuştu. 
     Toplantıda konuşan İtalya'nın Ankara Büyükelçiliği Ticari Danışmanı Giuseppe Pastorelli, ekonomik kriz sürecinde Türkiye'ye diğer AB ülkelerinden daha fazla güvendiklerini belirtti. 
     Pastorelli, ''Bize Türkiye'yi soran işadamlarına gidilmesi gereken, doğru ülkedir diyorum. Daha önce Türkiye ile ilgili günde 1-2 telefon alırken, şu sıralar bu 10'lara çıktı. Sadece Türkiye'de yatırım değil Irak, Orta Asya ve Kafkas ülkelerinde ortak yatırımlar için girişimler var'' dedi. 
     
</TEXT>
</DOC>
