<DOC>
<DOCNO> 205659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/spo01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bosque'yi bırakmazdım' 
</HEADLINE>
<TEXT>


Beşiktaş Teknik Direktörü, suskunluğunu Milliyet için bozdu. İspanyol teknik adam, "Ben Başkan Yıldırım Demirören'in yerinde olsaydım sezon sonuna kadar Del Bosque ile devam ederdim" dedi 

MEHMET ÇİFTÇİ 


'Lucescu iyi dostu' 
KARİYERİNİN en sıkıntılı günlerini Beşiktaş'ta yaşayan Del Bosque, tatil için gittiği İspanya'da Milliyet'in sorularını yanıtladı. Del Bosque'nin ilk açıklaması istifayla ilgili oldu. İspanyol çalıştırıcı, "Kesinlikle görevi bırakmayı düşünmüyorum. Başarılı olacağım. İtalya'da Yıldırım Demirören'in Lucescu ile buluştuğu konuşuldu. Tabii ki buluşacak. Lucescu ile yakın dost. Ben Yıldırım Demirören olsaydım, Bosque'yi bırakmazdım" diye konuştu. 

'İki kişi tanırım' 
SİYAH - Beyazlı yöneticilerin istifalarını da yorumlayan Bosque, "Benim yüzümden veya değil. Bu beni ilgilendirmez. Bu yönetimin sorunudur" dedi. İspanyol teknik adam şunları söyledi "Ben başkan ve yardımcısının dediğine inanırım. Bana hiç kimse ile görüşmediklerini söylediler. Beni bu bağlar. Yönetim sorunlarına ise karışmam" yorumunu yaptı. Del Bosque, Türk yardımcı olayına karşı çıkmadığını, uygun bir isimle çalışabileceğini belirtti. 

'Tarihe baksınlar' 
İKİNCİ büyük darbeyi Parma maçında yediklerini itiraf eden Bosque, Beşiktaş'ın tarihinde önemli Avrupa başarılarının olmadığına dikkat çekti. Bosque, "Beşiktaş'ın geçmişine bakın. Geleneksel olarak Avrupa kupalarında başarılı olmuş bir takım değil ki. Tarihinde yarı final, final gibi sonuçları yok. Bunlar zamanla olur" dedi. Bosque, Juanfran'ı gönderme kararını yönetimin verdiğini, Carew'in ise büyük ihtimalle kalacağını açıkladı. 

Hocaya göre Beşiktaş'ın karnesi 

Ramazan Genç ve çalışkan. Gelecekte çok iyi yerlere gelecek. 
İbrahim Toraman Şanssızdı. Oynadığı bölgede büyük rekabet yaşanıyor. 
İbrahim Akın Özel yetenekleri var. Çalıştıkça başarılı olacak. 
Emre Aşık Büyük bir profesyonel. Ondan vazgeçmek gerçekten zor. 
Mustafa Ondan memnunum. Ne oyuna, ne de arkadaşlarına küsüyor. 
Sergen Dünyanın her takımında oynar. Bizim için her zaman beyin oldu. 
Okan Komple bir futbolcu. Hırs, teknik herşey var. Çok güveniyorum. 
A.Hassan Sahada bencil. Takım oyununda yok. Onu böyle kabul ediyoruz. 
Veysel Mücadeleden bıkmıyor ama biraz yavaş. İkinci yarıda iş yapacak. 
Pancu Takımın en teknik isimlerinden. Profesyonelliği de örnek olur. 
Tayfur Hem arkadaşlarını, hem Beşiktaş'ı iyi tanıyor. Tam bir ağabey. 
Carew Ona güvenim tam. İyi olduğu dönemde büyük katkı sağlıyor. 
Tümer Sahanın her yerinde oynar. Bence ilk yarının en iyilerindendi. 
Cordoba Onunla sıkıntım yok. Ancak Ramazan'ın oynaması tercih meselesi. 
Tayfun Avrupa deneyimi var. İkinci yarıda ondan faydalanacağız. 
Ahmet Yıldırım İyi insan ve futbolcu. Özel bir görev adamı. 
Berkant Önemli meziyetleri var. Son maçlarda istediğim gibi oynadı. 
Ali Güneş Kanattan çok orta sahada oynamalı. Daha başarılı olur. 
Fatih Sonkaya Oynamadığı dönemlerde küsmedi. Sağ kanat için iyi isim. 
İbrahim Üzülmez Nefesi harika. İleride ve geride çok çalışıyor. 

Cordoba için imza planı 

BEŞİKTAŞ, bu sezon takımda forma şansı bulamayan Kolombiyalı kaleci Cordoba'dan para kazanmak için çeşitli alternatifler düşünmeye başladı. Siyah - Beyazlılar'ın, sezon sonunda sözleşmesi sona erecek olan tecrübeli eldivene ara transferde 2 yıllık yeni mukavele önereceği öğrenildi. Cordoba'nın sezon sonunda da bonservis ücreti karşılığında satılacağı iddia edildi. 

Ersen Martin'e sürpriz talip 

ARA transfer döneminde kadroyu güçlendirmenin hesaplarını yapan Beşiktaş'ta, Ersen Martin transferinin zora girdiği öğrenildi. Denizlispor'un yıldız golcüsüne B.B.Ankaraspor'un da talip olduğu açıklandı. Başkent ekibinin, Beşiktaş'ın Veysel artı 250 bin Euro'luk teklifine karşılık olarak Denizlispor'a 1.5 milyon Euro'luk bir öneri götürdüğü bildirildi. 


</TEXT>
</DOC>
