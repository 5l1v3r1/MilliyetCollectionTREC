<DOC>
<DOCNO> 213619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/ekonomi/aeko.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
5 valiz dolusu belge ve CD ele geçirildi 
</HEADLINE>
<TEXT>
   Uzanlar'ın kuryesi Ürdün yolunda yakalandı 
   Havalimanından Ürdün'e çıkış yaparken aranan kuryenin valizlerinde Kemal Uzan'a gönderildiği iddia edilen ÇEAŞ, Kepez ve İmar Bankası'na ait belgelerle CD'ler bulundu 
      ERDAL KILINÇ, SİNAN TOROS İstanbul 
   
   Kırmızı bültenle aranan Kemal Uzan'a gönderildiği iddia edilen beş valiz belge ve CD ele geçirildi. Ayrıca bir dizüstü bilgisayara el konuldu. 
   İstanbul Atatürk Havalimanı'ndan Ürdün'e çıkış yaparken arama yapılan Yusuf Arapoğlu'nun valizlerindeki belgelerin ÇEAŞ ve Kepez Elektrik'e ait bilgiler içerdiği ayrıca bazı bilgisayar çıktıları ve İmar Bankası'na ait tapu belgelerinin bulunduğu öğrenildi. Valizlerin Ürdün'e götürülmesi için Kemal Uzan'ın sekreteri Nilüfer Başar'dan teslim alındığı iddia edildi. Dün Ürdün Havayolları'nın 162 sefer sayılı uçağıyla Amman'a gitmek üzere Dış Hatlar Terminali'ne geçen Arapoğlu'nun beraberindeki 11 valiz x - Ray cihazından geçerken, beşinin içindeki CD ve evrak dikkati çekti. Güvenlik görevlileri, valizlerin açılmasını istedi. İçindekilerin ÇEAŞ ve Kepez'e ait oldukları anlaşılınca, inceleme için Atatürk Havalimanı Güvenlik Şubesi'ne götürüldü. Bu sırada Uzan Grubu'nun avukatlarından olduğu öne sürülen iki kişi havalimanına gelerek polislerle görüştü. Arapoğlu ve kendisini havalimanına getiren iki şoför Mali Şube Müdürlüğü'nde sorgulandı. İki şoför serbest bırakılırken, hırsızlık iddiasıyla aranan Arapoğlu, Asayiş Şube Müdürlüğü'ne teslim edildi. 
   Yetkililer, Nilüfer Başar'ın ve Rumeli Holding yöneticilerinden Ersin Çebi'nin ifadesine başvurulacağını bildirdi. 
   
   
</TEXT>
</DOC>
