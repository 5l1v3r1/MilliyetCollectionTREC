<DOC>
<DOCNO> 234129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun50.html </URL>
<DATE> 2004/04/23/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Hollanda'da Türk öğrencilerin çok olduğu okullarda 23 Nisan kutlandı 
</HEADLINE>
<TEXT>

     23 Nisan Ulusal Egemenlik ve Çocuk Bayramı, Hollanda'da da, Türk öğrencilerin çoğunlukla devam ettiği bazı okullarda ve öteki eğitim kurumlarında düzenlenen törenlerle kutlandı. 
     Törenler çerçevesinde bir grup öğrenci öğleden sonra Türkiye'nin Lahey Büyükelçiliğini ziyaret ederek Büyükelçi Tacan İldem ile görüştü. 
     Büyükelçilikteki bu ziyarete Lahey'deki iki ayrı okuldan öğretmenleriyle birlikte 10 öğrenci katıldı. Öğrencilerden Caner Arslan, temsili olarak Büyükelçi İldem'in makamına bir süre oturarak büyükelçilik görevinde bulundu. 
     Caner Arslan, büyükelçi olarak Türkçe dil eğitiminin okullardan kaldırılmasına karşı olduğunu, Türkiye ile Hollanda arasındaki dostluğu geliştirmek ve Türkiye'nin Avrupa Birliği'ne alınmasına destek vermek istediğini anlattı. 
     Büyükelçi İldem de daha sonra çocuklara hitaben konuşmasında, 23 Nisan'ın sıradan bir bayram olmadığını, tüm Türk ve Dünya çocuklarına Atatürk tarafından armağan edilmiş Türk ulusu adına çok anlamlı bir günün anısına kutlandığını anlattı. 
     Büyükelçi İldem, Hollanda'da Türk öğrenci olmanın ayrı bir sorumluluk ve anlamı olduğunu da belirtti ve bu bağlamda çocukların anne babalarından ve geldikleri ana ülkelerinden aldıkları öz kültürel değerleri koruyarak ve geliştirerek sürdürmeleri gerektiğini kaydetti. 
     Daha sonra öğrencilerle Büyükelçi İldem bir süre sohbet etti ve öğrencilere hediyeler verdi. 
     
</TEXT>
</DOC>
