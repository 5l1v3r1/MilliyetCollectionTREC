<DOC>
<DOCNO> 206218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları yeni yıla düşüşle başladı 
</HEADLINE>
<TEXT>

     Turfanda üretim merkezi Antalya'da sebze fiyatları yeni yıla düşüşle başladı. 
     A.A muhabirinin Antalya Büyükşehir Belediyesi Toptancı Hal Şube Müdürlüğü yetkililerinden aldığı bilgiye göre, ihracat döneminin başlamaması nedeniyle sebze fiyatlarında fazla bir artış yaşanmazken, bazı sebze fiyatlarında da çok az da olsa düşüşler meydana geldi. 
     Antalya Büyükşehir Belediyesi Toptancı Hali'nde, otel ve tatil köylerine yapılan ilk satışlarda birinci kalite sivri biber, dolmalık ve muhacir biberin fiyatları hafta başına göre 100'er bin lira düştü ve sivri biber 1 milyon 700 bin, dolmalık ve muhacir biber 1 milyon 300'er bin liradan işlem gördü. Fiyatı 800 bin lira düşen kaliforniya biberi 3 milyon, fiyatı 500 bin lira düşen kapya biberi de 2 milyon liradan satıldı. Macar biberi geçen haftaki değerini koruyarak, 1 milyon 600 bin liradan alıcı buldu. 
     Geçen hafta 900 bin liradan satılan ıspanak, yeni yıla 150 bin lira düşüşle girdi ve 750 bin liradan satıldı. Kabak, fiyatı 100 bin lira düşerek 1 milyon 200 bin liradan, kırmızı lahana ve marul 50'şer bin lira düşüşle 500'er bin liradan müşteri buldu. 
     Salatalık 200 bin lira düşüşle 1.5 milyon liradan, yerli kuru sarımsak da 500 bin lira düşüşle 2 milyon liradan satıldı. Patlıcan ise 1 milyon 200 bin ile 1 milyon 400 bin liradan yeni yıla giriş yaptı. 
     Bölgede yağışların devam etmesi nedeniyle Hal'e domates ve taze fasulye girişi az oldu. Bu nedenle domates, fiyatı 100 bin lira artarak 800 bin liradan satıldı. 
     Taze fasulye fiyatı da, cinslerine göre 300 ile 600 bin lira artarak 1 milyon 200 bin, 1.5 milyon ve 3.5 milyon lira arasında alıcı buldu. 
     
</TEXT>
</DOC>
