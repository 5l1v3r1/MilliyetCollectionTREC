<DOC>
<DOCNO> 236184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko26.html </URL>
<DATE> 2004/04/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sanayi Bakanı Coşkun Cari dengelerde tehlikeli bir durum yok 
</HEADLINE>
<TEXT>

     Sanayi ve Ticaret Bakanı Ali Coşkun, ''Şu anda dış ticaret açığından dolayı cari dengelerde tehlikeli bir durum yok'' dedi. 
     Coşkun, Bursa Ticaret ve Sanayi Odası'nda düzenlenen ''2. Ulusal Girişimcilik Kongresi''ne katılmak üzere geldiği Bursa'da, Büyükşehir Belediye Başkanı Hikmet Şahin'i tarihi Belediye Binası'ndaki makamında ziyaret etti. 
     Ziyareti sırasında gazetecilerin dış ticaret açığı ve dolar kurundaki artışla ilgili sorularını yanıtlayan Coşkun, Türkiye ekonomisinin çok önemli krizler geçirdiğini, hatta ''ekonomik deprem'' yaşadığını, ancak 2003 yılının makro ekonomik dengelerin kurulduğu bir yıl olduğunu söyledi. 
     Coşkun, hükümetin rekabet ve serbest piyasa ekonomisi nedeniyle bu süreçte ekonomiye müdahale etmeden ''gidişatı sabırla izlediğini'' anlatarak, ''Ekonomi, izlediğimiz politika sayesinde kendi dengelerini kurdu. Dolayısıyla bugün de ekonomi kendi dengelerini kurmuş ve döviz serbest piyasada kendi değerini devam ettirmektedir. Yaşanan iniş ve çıkışlar doğaldır'' diye konuştu. 
     Dış ticaret açığındaki büyümenin diğer ekonomik göstergelerle birlikte değerlendirilmesi gerektiğine değinen Coşkun, şöyle devam etti 
     ''Dünyayla entegre olduk. Gümrük duvarları, ticari sınırlar kalkıyor. Küreselleşme süreci içinde bu yaşananlar normal. Şu anda Türkiye'de endişe edecek bir durum yoktur. İlginç olan taraf dün 'Türk lirası çok değerlendi, böyle olmaz' diyen kesimler, şimdi de 'döviz değerleniyor, dış ticaret açığı büyüyor, acaba bu krize mi neden olacak ' diyor. Biz emin adımlarla ilerliyoruz. 
     Şu anda dış ticaret açığından dolayı cari dengelerde tehlikeli bir durum yoktur. Kaldı ki önümüz turist mevsimi. Antalya'ya geçen seneye nazaran yüzde 50 daha fazla turist gelmeye başladı. Turizm gelirleri sayesinde bu dengeler kurulacaktır. Şu anda da Merkez Bankası rezervleri dolayısıyla bir endişe yoktur.'' Coşkun, ''Merkez Bankası'nın Mayıs ayında dolar alımı için ihale açmadığının'' anımsatılması üzerine de ''Bunlara alışık olmamız lazım. Dünyayla entegre olmuşuz. Merkez Bankası'na müdahale etmiyoruz, özerk olarak çalışıyor. Dolayısıyla ekonomik dengeleri korumak için zaman zaman döviz alıp, satıyor'' dedi. 
     Bir gazetecinin, ''Yıl sonu itibariyle döviz ve faiz beklentiniz nedir '' sorusu üzerine Coşkun, ''Hükümette olduğum için bu tahmini yapmam doğru olmaz'' yanıtını verdi. 
     
     ''BURSA ÇOK ÖNEMLİ BİR KENT'' 
     Bakan Coşkun, Bursa'nın Türk tarihinde çok önemli bir il olduğunu, çünkü ''cihan'' devleti Osmanlı'ya başkentlik yaptığını söyledi. 
     Belediye Başkanlığı'na seçilen Hikmet Şahin'e görevinde başarılar dileyen Coşkun, ''Bursa, tarihi ve kültür hayatındaki öneminin yanında bugün ekonomik ve sosyal hayatta da fevkalade önemli cazibe merkezi haline gelmiştir. Sizin Bursa'daki başarınız bizim başarımız olacaktır. Çünkü hükümetler ne kadar güçlü olursa olsun, halka hizmetin götürüldüğü en uç nokta halka hizmetin götürüldüğü yerel yönetimlerdir'' diye konuştu. 
     Hikmet Şahin de göreve, yüzde 54 gibi rekor bir oy oranıyla geldiğini belirterek, ''Arkadaşlarımın da desteğiyle inşallah 5 yıl sonra daha farklı bir Bursa olacak'' dedi. 
     Öncelikle Bursa'nın giriş güzergahlarını düzenleyeceklerini, daha sonra trafik sorununu çözmeye çalışacaklarını kaydeden Şahin, bunun için Ankara'daki 'dal-çık' modelini uygulayacaklarını kaydetti. 
     Şahin, görevi süresince, Yenişehir Havaalanı'nın daha iyi çalışması, Bursa-Bilecik Demiryolu'nun açılması, Mudanya-İstanbul arasında feribot seferleri, Nilüfer ve Çınarcık barajlarının bitirilmesi gibi projeleri bitirme arzusunda olduklarını kaydetti. 
     
</TEXT>
</DOC>
