<DOC>
<DOCNO> 212289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/ekonomi/eko05.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim ihalesi iptal edildi 
</HEADLINE>
<TEXT>

   Özelleştirilmesi için ikinci kez ihaleye çıkılan Petkim'e sadece bir teklif geldiği için ÖİB ihaleyi iptal etti 
      ANKARA Milliyet 
   
   Özelleştirme İdaresi Başkanlığı ÖİB yeterli teklif gelmediği için Petkim ihalesini iptal etti. Edinilen bilgiye göre, ihaleye tek teklif Akdeniz Ortak Girişim Grubu'ndan geldi. Tek teklif olduğu için zarfın açılmadan firmaya iade edildiği belirtildi. Ayrıca ilk ihalede Uzan Grubu'ndan gelen 605 milyon dolarlık rakama yaklaşılamayacağı düşüncesiyle ihalenin iptal edildiği, Petkim'in satışı için bu yıl tekrar ihaleye çıkılmasının beklendiği öğrenildi. 
   
   8 şartname satılmıştı 
   ÖİB'ten yapılan yazılı açıklamada ise Petkim'in yüzde 88.86'sının blok satılmasını öngören ihalede yetersiz olduğu ifade edilen teklif sayısı ya da teklif sahipleri konusunda bilgi verilmedi. İhale için 26 Ağustos 2003 tarihinde ilana çıkılırken şartname satın alan girişimci ya da konsorsiyum sayısının 8 adet olduğu bildirildi. 
   İlk Petkim ihalesi 6 Haziran 2003 tarihinde gerçekleştirilirken en yüksek teklifi 605 milyon dolarla Uzan Grubu'na ait Standart Kimya yapmıştı. Ancak Uzan Grubu'nun, Özelleştirme Yüksek Kurulu'nun tanıdığı süre içerisinde yükümlülüklerini yerine getirmemesi nedeniyle ihale iptal edilmişti. 
   
   
</TEXT>
</DOC>
