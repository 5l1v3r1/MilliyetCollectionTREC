<DOC>
<DOCNO> 240816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/ekonomi/eko01.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskiler ve yeğenler yönetimde 
</HEADLINE>
<TEXT>


Sabancı Holding yönetimindeki üç profesyonel üye ve Demir Sabancı ayrılırken, yerlerine Güler, Serra ve Sevil Sabancı geldi 

EKONOMİ SERVİSİ 

Sabancı Holding'in Yönetim Kurulu Başkanı Sakıp Sabancı'nın vefatının bir ay ardından toplanan holding genel kurulunda yönetim yenilendi. 
Holding binasında yapılan genel kurulda üç profesyonel yönetici ve Demir Sabancı yönetimden ayrılırken, Sabancı ailesinden üç kadın üye ve holdingin eski CEO'su Hasan Güleşci ve yönetim kurulu eski üyesi Oğuz Karahan yönetime girdi. Yeni yönetim kurulu şu isimlerden oluştu Şevket Sabancı, Erol Sabancı, Sevil Sabancı, Ömer Sabancı, Serra Sabancı, Güler Sabancı, Celal Metin, Hasan Güleşci ve Oğuz Karahan. Daha önceki dönemlerde de yönetim kurulu üyesi olan Sevil Sabancı Sakıp Sabancı'nın kızı. Kardeşi Demir Sabancı'nın yerine yönetime giren Serra Sabancı ise bir suikast sonucu öldürülen Özdemir Sabancı'nın kızı. Lastik ve Takviye Grup Başkanı Güler Sabancı ise İhsan Sabancı'nın kızı. 

Gözler Güler Sabancı'da 
Yeni yönetim kurulu bugün yapacağı oylamayla holdingin başkanını seçecek. Başkanlık için en güçlü adayın Güler Sabancı olduğu konuşuluyor. Holdingin eski yönetim kurulu ise şu isimlerden oluşuyordu Sakıp Sabancı, Şevket Sabancı, Erol Sabancı, Ömer Sabancı, Demir Sabancı, Celal Metin, Can Paker, Aldo Kaslowski, Lütfi Yenel. Holdingin dünkü genel kurulunda, 814 trilyon liralık net k rdan ortaklara 134 trilyon lira temettü dağıtım kararı da alındı. 
Bu arada genel kurulun başladığı saatlerde holding binasının üçüncü katındaki fitness center'da bulunan saunada yangın çıktı. Elektrik kontağından çıkan yangına ilk müdahaleyi holding bünyesindeki güvenlik elemanları yaptı. Binaya yayılan duman nedeniyle çalışanlar tahliye edildi. 


</TEXT>
</DOC>
