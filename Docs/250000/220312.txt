<DOC>
<DOCNO> 220312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur04.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı... İstanbul Boğazı, transit gemi geçişlerine kapatıldı.. 
</HEADLINE>
<TEXT>

     İstanbul'da sabah saatlerinde etkili olan kar yağışı, hayatı olumsuz etkiliyor. 
     Kentte sabah başlayan kar yağışı kısa sürede her tarafı beyaz bir çehreye büründürürken, yollarda biriken kar da ulaşımda zorluklara yol açtı. 
     Bazı semtlerde kar kalınlığının 5 santimetreyi geçtiği İstanbul'da, vapur seferleri kontrollü olarak yapılabiliyor. İstanbul Boğazı ise transit gemi geçişlerine kapatıldı. 
     Karayolları ve belediye ekipleri, ulaşımın aksamaması için gece saatlerinden itibaren tuzlama çalışmaları başlattı. Trafik ekipleri de, yollarda kalan araçların bir an önce çekilmesini sağlayarak kara ulaşımının aksamasını engelliyor. 
     İstanbul'da, kar yağışı ve yer yer buzlanma nedeniyle maddi hasarlı trafik kazaları da meydana geldi. 
     
     SABAH SIKIŞIKLIK KAZALARDAN KAYNAKLANDI 

     Öte yandan İstanbul Büyükşehir Belediyesi Ulaşım Daire Başkanı Rafet Bozdoğan, sabah saatlerinde etkili olan kar yağışının ilde önemli bir sıkıntıya yol açmadığını belirterek, ''Bu gece buzlanma olabilir, onun için teyakkuzdayız'' dedi. 
     Bozdoğan, İstanbul'da kar yağışının sabahın erken saatlerinde etkili olduğunu vurgulayarak, ilin yüksek kesimlerinde kar kalınlığının 5 santimetreye kadar ulaştığını söyledi. 
     Hafta sonu olması nedeniyle kent içi ulaşımda fazla bir sorun yaşanmadığını anlatan Bozdoğan, şunları kaydetti 
     ''Buzlanmadan dolayı yollarda bir tıkanma söz konusu değil. Ancak Boğaziçi Köprüsü'nün Beşiktaş sapağı civarında, Fatih Sultan Mehmet Köprüsü'nün de Seyrantepe bölgesinde 2 ayrı kaza meydana gelmiş. Bu kazalardan dolayı Anadolu'dan Avrupa'ya geçişlerde sabah ciddi kuyruklar oluştu. 
     Kazaya neden olan araçların kaldırılmasına rağmen hala trafikte sıkışıklık devam ediyor. Boğaziçi Köprüsü'nde Acıbadem'e, Fatih Sultan Mehmet Köprüsü'nde de Kavacık'a kadar kuyruk var. Dolayısıyla sabah Boğaz köprülerinde yaşanan sıkışıklık trafik kazalarından kaynaklandı.'' Bozdoğan, karın etkili olduğu saatlerde trafik polislerinin zinciri bulunmayan araçları Boğaz köprülerinden geçirmediğini ifade ederek, trafiğin sıkışmasında bunun da etkili olduğunu bildirdi. 
     Şu an itibariyle ilde önemli bir sorunun olmadığını dile getiren Rafet Bozdoğan, ''Bu gece buzlanma olabilir, onun için teyakkuzdayız. Zaten ekiplerimiz, 'orta yoğunluk alarmı' düzeyinde. Gece de ekipler takviye edilecek'' dedi. 
     

     
</TEXT>
</DOC>
