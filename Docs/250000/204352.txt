<DOC>
<DOCNO> 204352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun10.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'ta Atatürk'ün tecrübesinden yararlanmalıyız" 
</HEADLINE>
<TEXT>

     Irak'ta tanınmış kişileri, aşiret başkanları ve aydın fikirli din adamlarını bir araya getiren El Eyan Daimi Kongresi'nin Genel Sekreteri Seyid Eyad Cemaleddin, Irak'ta çağdaş bir devlet kurmak için, ''Atatürk'ün tecrübesinden yararlanmalıyız'' dedi. 
     Bağdat'ta yayınlanan Ez Zaman gazetesinin haberine göre, Seyid Cemaleddin, Türkiye'nin Bağdat Büyükelçisi Osman Paksüt ile yaptığı görüşmede, Irak-Türkiye ilişkilerinin pekiştirilmesinin önemli olduğunu belirterek, Irak'ta çağdaş bir devlet kurmak için Atatürk'ün tecrübesinden yararlanmanın zorunlu olduğunu söyledi. 
     Irak ile Türkiye'yi birbirine bağlayan uzun tarihi ilişkilerin ve karşılıklı çıkarların bulunduğuna dikkat çeken Şii din adamı Seyid Cemaleddin'in, tüm Irak halkını birleştirmek ve herkesin hakkını vermek için laikliğin geliştirilmiş siyasal bir düzen oluşturması gerektiğini kaydetti. 
     Seyid Cemaleddin, devlet işlerini dinden ayrı tutmanın gerektiğini de belirterek, liberal akımları kuvvetlendirme ve bu yöndeki çalışmaları destekleme çağrısında bulundu. 
     Seyid Cemaleddin ayrıca, Irak anayasasının hazırlanması konusunda Türkiye'nin olumlu bir rol oynayacağı kanaatinde olduğunu söyledi. 
     Türkiye'nin Bağdat Büyükelçisi Paksüt ise Türkiye'nin Irak'ta olumlu bir unsur olmaya ve yeni Irak'ın kurulmasına katkıda bulunmaya çalıştığını söyledi. 
     Paksüt, Ankara'nın Irak'ın etkin siyasal güçleri ile iyi ilişkileri olduğuna dikkat çekerek, Türkiye'nin Irak'ın birliği ve toprak bütünlüğüne özen gösterdiğini vurguladı. 
     El Eyan Daimi Kongresi Genel Sekreteri Seyid Eyad Cemaleddin, devrik Irak Devlet Başkanı Saddam Hüseyin'in önde gelen muhaliflerinden biriydi ve Saddam rejimi yıkılmadan önce Londra'da yaşıyordu. 
     Seyid Cemaleddin, Irak Geçici Hükümet Konseyi'nde de önemli görevler üstlenmiş bulunuyor. 
     
</TEXT>
</DOC>
