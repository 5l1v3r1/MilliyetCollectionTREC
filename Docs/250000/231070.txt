<DOC>
<DOCNO> 231070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur14.html </URL>
<DATE> 2004/04/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Otomobil kiralayıp hırsızlık yapıyorlardı 
</HEADLINE>
<TEXT>

     Otomobil kiralayarak çeşitli illeri gezen, bu arada çok sayıda hırsızlık olayına karışan 5 kişilik şebeke, Aydın'da hırsızlık yaparken suçüstü yakalandı. 
     AA muhabirinin edindiği bilgiye göre, Asayiş Şube Müdürlüğü'ne bağlı hırsızlık büro ekipleri, Adnan Menderes Mahallesi'nde şüpheli bir otomobilin iş yerlerini gözetlediği ihbarını aldı. 
     Ekiplerin uzun süren takibi sonucu 35 P 7947 plakalı otomobilin içindeki Talip G, Salih B, Engin B, İsmail B, ve M.S.O hırsızlık yapmak için girdikleri markette suçüstü yakalandı. 
     Zanlılar ifadelerinde, daha önce de çeşitli illerde kiraladıkları otomobillerle hırsızlık yaptıklarını, Aydın'da bir hafta önce Menderes Bulvarı üzerindeki bir marketten yaklaşık 4 milyar liralık TEKEL maddesini çaldıklarını itiraf ettikleri öğrenildi. 
     Yapılan araştırmada, hırsızların kullandığı otomobilin İzmir'deki bir araç kiralama şirketinden kiralandığı belirlendi. 
     Otomobilde yapılan aramada hırsızlık olaylarında kullanılan çok sayıda malzeme ele geçirildiği, zanlılardan Talip G'nin hırsızlık suçlarından 22 sabıkası bulunduğu, diğer zanlıların da çeşitli illerde işledikleri suçlardan sabıkalı oldukları bildirildi. 
     
</TEXT>
</DOC>
