<DOC>
<DOCNO> 226086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun17.html </URL>
<DATE> 2004/03/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tayvan'da seçim sonucuna itiraz eden 300 bin muhalif gösteri yaptı 
</HEADLINE>
<TEXT>

     Tayvan'da geçen cumartesi yapılan devlet başkanlığı seçimlerinde yenilen Lien Çen'i destekleyen yaklaşık 300 bin kişi, seçim sonucuna itirazını göstermek için başkent Taipei'de toplandı. 
     Milliyetçi Parti'nin lideri Lien, ''demokrasi öldü'' yazılı dev bir pankartın önünde kalabalığa hitaben yaptığı konuşmada, seçimlerde binden fazla usulsüzlük yapıldığını söyledi. 
     Lien, ''Bugün bu kadar kişi burada adil seçim talebiyle toplandı. Bu, demokrasinin en temel ilkesidir'' dedi ve ortak taleplerinin, oyların derhal yeniden sayılması olduğunu belirtti. 
     Seçimden bir gün önce, Devlet Başkanı Çen Şui-bien'e düzenlenen, devlet başkanının çok hafif yaralandığı suikast girişimiyle ilgili bağımsız soruşturma yapılmasını isteyen Lien, bu olayın Çen'e önemli sempati oyu kazandırdığını öne sürdü. 
     Lien, uzun bir savaşa hazır olmaları gerektiğini, mücadelelerinin amaçlarına ulaşıncaya kadar sona ermeyeceğini kaydetti. 
     Çen, 30 milyon seçmenin oy kullandığı seçimde Lien'i 13 bin oyla geçmişti. 
     Merkez Seçim Komisyonu, dün Çen'in zaferini ilan etmiş, Lien'in yandaşları ise komisyon binasını basmıştı. 
     Tayvan Devlet Başkanı Çen Şui-bien, 2000 yılında yapılan seçimde de rakibi Lien Çen'i yenilgiye uğratmıştı. 
     
</TEXT>
</DOC>
