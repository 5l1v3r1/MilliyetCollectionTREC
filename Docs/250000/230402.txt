<DOC>
<DOCNO> 230402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko08.html </URL>
<DATE> 2004/04/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Bankaların döviz açığı büyüyor... 
</HEADLINE>
<TEXT>

     Bankacılık sektörü, 2003 yılı sonunda 20 milyon dolarla yok denilebilecek bir noktaya indirdiği döviz açığını son haftalarda hızla büyüterek 2 milyar dolara yakın bir büyüklüğe çıkardı. Özellikle özel bankalar ve yabancı bankaların döviz pozisyonlarını önemli ölçüde açma eğiliminde oldukları gözleniyor. 
     Bankacılık Düzenleme ve Denetleme Kurumu'nun verilerine göre sektörün döviz pozisyonunda 19-26 mart arasındaki bir haftalık dönemde 1 milyar dolara yakın bir büyüme yaşandı. Sektörün döviz varlıkları ile döviz yükümlülükleri arasındaki farkı gösteren döviz pozisyonundaki açık 26 Mart itibariyle 1 milyar 901 milyon dolarla son yılların en yüksek düzeyine ulaştı. Bu gelişme sektörün, döviz olarak tuttuğu varlıklarının bir bölümünü Türk Lirası'na dönüştürerek fonlamayı tercih ettiğini gösteriyor. Döviz kurlarındaki düşüş ve Türk Lirası reel faizlerin nispeten yüksek seyretmesi, sektörün döviz pozisyonu açmasını kazançlı hale getiriyor. 
     Sektörün döviz açığını 992 milyon dolar büyüttüğü 19-26 Mart haftasında, kamu bankalarının döviz pozisyonlarındaki fazla 58 milyon dolar azalarak 171 milyon dolara inerken, özel mevduat bankaları açık pozisyonlarını 548 milyon dolar daha artırarak 1 milyar 594 milyon dolara yükseltiler. Yabancı sermayeli bankalar ise söz konusu haftada döviz açıklarını 219 milyon dolar artırdı ve 369 milyon dolara yükselttiler. 
     TMSF bankalarının 2 milyon dolar olan döviz fazlası değişmezken, kalkınma ve yatırım bankalarının 19 Mart'ta 56 milyon dolar olan döviz fazlası 112 milyon dolarlık açığa dönüştü. 
     Bankacılık sektörünün 2001 krizinden önce 2000 yılı sonunda 14.6 milyar dolara kadar yükselen döviz açığı, krizden sonra Hazine'nin iç borç takasıyla verdiği döviz ve dövize endeksli iç borçlanma kağıtlarının da katkısıyla 2001 sonunda 1 milyar 588 milyon dolara kadar inmişti. Döviz açığı 2002 sonunda ise 551 milyon dolara inmişti. 2001 yılında krize yüksek bir döviz açığıyla yakalandığı için yaklaşık 10 katrilyon lira zarar eden sektör, döviz kurlarındaki düşüşe ve yüksek Türk Lirası faizlere rağmen 2003 yılında kur riski almaktan uzak durarak, döviz açığını yıl sonunda 20 milyon dolara kadar düşürmüştü. 
     Ancak TL'deki değerlenmenin devam etmesi ve reel faiz oranlarının yüzde 10'lu seviyelerde kalması, sektörün 2004 yılında yeniden kur riski alma isteğini artırdı. Bu nedenle 2003 soncunda 20 milyon dolar olan döviz açığı ocak sonunda 409 milyon dolara, şubat sonunda 1 milyar 634 milyon dolara, mart sonunda ise 1 milyar 901 milyon dolara kadar çıktı. 
     Merkez Bankası'nın, günlük döviz alım miktarını opsiyonla birlikte 140 milyon dolara kadar çıkarmasına yol açan döviz arz fazlasının büyük bir bölümünün bankaların bu tutumundan kaynaklandığı gözleniyor. Merkez Bankası bu yıl 1.4 milyar doları döviz kurlarındaki hızlı düşüşü durdurmak amacıyla yaptığı müdahale sırasında, 3 milyar dolarını da günlük döviz alım ihaleleri yoluyla olmak üzere toplam 4.4 milyar dolar döviz aldı. 

ANKA 
     
</TEXT>
</DOC>
