<DOC>
<DOCNO> 234324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/yozer.html </URL>
<DATE> 2004/04/24/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Direnç ve motivasyon 
</HEADLINE>
<TEXT>

   
   Hagi'nin belki sihirli değneği yok ama onun hırsı var. Ve belli ki bu hırsı takıma olumlu yönde etki yapmaya başlamış. Yaratılan sinerji sahada mücadele adına alışkın olmadığımız bir gösteri sunuyor. 
   Maç Galatasaray'ın hakkıydı. Ama bu Malatyaspor kötü oynadı anlamında değil. Ligin bu günlerinde böylesine mücadele yüklü bir maç, yemekte gelen tatlı gibi. Hele bir de iki takımın hiçbir iddiası olmadığını düşünürseniz, bu maçın tadı bambaşka. 
   Galatasaray savunmasındaki hatalara rağmen iyi mücadele etti. Ancak bu bölgede topla oyuna iyi çıkamayan Orhan Ak ve Bülent yüzünden kaptırılan her top, özellikle ilk yarıda Galatasaray kalesinde tehlikeli oldu. Aslında, bu hata gösterileri bile Hagi için olumlu. Çünkü, transferde ne yapması gerektiğini daha iyi anlıyor. 
   Galatasaray'ın mücadele gücü çok yüksekti. Oyunun hiçbir anını boşlamadı. İnatçıydı, dirençliydi. İstediğini de yaptı. En önemlisi, Galatasaraylı futbolcuların maç motivasyonu ile kondisyonu en üst düzeydeydi. Ve bunlar, iki yıldır görmediğimiz özelliklerdi. İşte Hagi burada da etkili olmuş. Belki onun için erken konuşuyoruz. Ama Hagi'nin takıma vermek istedikleri, verecekleri ve şu ana kadar verdikleri tribün yansımalarıyla bize kadar geliyor. Umarız böyle de gider. 
   Malatyaspor futbolun güzelliğini düşünen bir takım. Açık oynuyor ve temiz oynuyor. Ancak Galatasaray savunmasının aynı hataları Malatyaspor'da da mevcuttu. İşte bu yüzden o iki golü yediler. Bir de hücumda gol pozisyonlarında etkisiz vuruşlar Malatyaspor'un puan kaybetmesine neden oldu. 
   Bu maç, iki yeni hocanın bir gövde gösterisi halinde geçti. Her iki takım için de bu iki hocanın gelecekte neler yapabileceğinin beklentileri vardı. Bu maç gösterdi ki, hem Hagi, hem de Şifo Mehmet gelecek için umut verdiler. 
   Maçın ilk yarısı iki orta alanın da diklemesine oynaması nedeniyle bol pozisyonlu geçti. Ama pozisyon zenginliği bu yarıda Malatyaspor'daydı. Galatasaray'ın sinsi ve kurnaz atakları da çok etkili oldu. Ancak Milosevski dün gerçekten mükemmele yakın oynadı. Hele Baliç'in bir topu var ki, inanılmaz çıkardı. Galatasaray, bu yarıda kanat organizasyonlarında sürpriz için Baliç'in gücünden yararlanmak istedi ancak olmadı. 
   İkinci yarıda ise herşey Galatasaray içindi. Tüm kontrol onlardaydı. Ümit Karan'ın hücumda hareketli futbolu, Malatya savunmasını çok zorladı. Nitekim iki gol de onun sayesinde geldi. Uzun zamandan beri Galatasaray'ın galibiyet için bu kadar mücadele ettiğini ve disiplinini kaybetmediğini görmemiştik. Mücadele güçleri lige yeni başlamış havasındaydı. 
   
      
</TEXT>
</DOC>
