<DOC>
<DOCNO> 237410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun05.html </URL>
<DATE> 2004/05/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush, işkence görüntüleri için doğrudan Araplara hitap edecek 
</HEADLINE>
<TEXT>

     Bülent KENEŞ bildiriyor 
Irak'ta esirlere işkence fotoğrafları ortakları zor durumda bıraktı. İlk şokun ardından ABD imajını düzeltmek için atağa kalkıyor. İngiltere ise fotoğrafların sahte olup olmadığını kanıtlama peşine düşerken, Milli Savunma Bakan Yardımcısı fotoğraflar yüzünden askerlerinin yaşamının tehlikeye girmesinden yakınıyor. 
     Bağdat yakınlarındaki Ebu Garip hapishanesindeki tutukluların Amerikan askerleri tarafından insanlık onurunu zedeleyici işkencelere maruz bırakılmasına yönelik tüm dünyada ve özellikle de Orta Doğu'da öfke yükselirken, ABD Başkanı George W. Bush'un ABD'nin imajını sarsan bu olay konusunda doğrudan Arap halkına yönelik bir konuşma yapacağı açıklandı. 
     Amerikan CBS televizyonunun bir haberinde, ABD Başkanı Bush'un Ulusal Güvenlik Danışmanı Condoleeza Rice'ın, Bush'un doğrudan Arap dünyasına hitap edeceğini söylediği kaydedildi. 
     Haberde, bir Beyaz Saray görevlisinin de Başkan Bush'un Arap televizyonları ile söyleşiler yaparak, medyada çıkan çıplak tutuklulara yapılan işkence fotoğrafları konusundaki hislerini anlatacağını söylediği de belirtildi. 
     Beyaz Saray Sözcüsü Scott McClellan da Başkan Bush'un ABD destekli el-Hurra televizyonu ve Arap haber kanalı el-Arabiye ile 10'ar dakikalık söyleşiler yapacağını açıkladı. 
     Bu arada, yapılan soruşturmalar neticesinde, Irak'taki Ebu Garip hapishanesinde işkence gören 10 tutuklunun yanı sıra 10 tutuklunun da hapishanedeyken öldüğü belirlendi. 
     Ordu tarafından yürütülen soruşturma neticesinde biri bir asker tarafından, ötekisi ise CIA için çalışan bir sivil tarafından olmak üzere iki Iraklı tutuklunun cinayete kurban gittiği tespit edildi. Bir diğer Iraklı tutuklunun ise bir ABD Donanma askerinin elinde can verdiğinin belirlendiği kaydedildi. 
     
     ASKERLERİMİZİN HAYATI TEHLİKEDE 

     İngiltere Savunma Bakan Yardımcısı Adam Ingram, Daily Mirror gazetesinin yayımladığı Iraklı tutuklulara işkence fotoğraflarının, Irak'taki İngiliz askerlerinin hayatını tehlikeye attığını söyledi. 
     Fotoğrafların ''sahte'' olduğuna dair iddialara dikkat çeken Ingram, çok yönlü soruşturmanın sürdürüldüğünü belirtti ve ''her taşın altına bakılacağını'' ifade etti. 
     Fotoğrafların sahte olduğunun kanıtlanması halinde bile İngiliz askerinin zarar göreceğini, ordunun bozulan imajını tamamen düzeltmenin mümkün olamayacağını vurgulayan Ingram, ''Bu fotoğraflar bütün Arap dünyasında ve Irak'ta da yayınlandı. Tabii ki doğruluğu henüz kanıtlanmamış bu fotoğrafların bölgedeki İngiliz askerinin yaşamını tehlikeye soktuğu gerçektir. Bunda, bu işi bu hale getirenlerin sorumluluğu olacaktır'' dedi. 
     Ingram, fotoğrafların sahte oldukları kanıtlanıncaya kadar, bunları ''gerçek'' kabul edeceklerini ve soruşturmayı da bu bakış açısıyla yürüteceklerini vurguladı. 
     Bu arada, Kraliyet Askeri Polisi'nin açtığı soruşturmanın, Irak, İngiltere ve Kıbrıs'taki İngiliz üslerinde yapılan sorgulamalarla sürdüğü belirtiliyor. Daily Mirror gazetesinin, elinde bulunan 20 fotoğrafı soruşturma heyetine teslim ettiği, ancak fotoğrafları kendilerine ulaştıran iki askerin isimlerini açıklamayı reddettiği belirtiliyor. 
     
     ABD ÜZGÜN 

     ABD Başkanı George Bush'un Ulusal Güvenlik Danışmanı Condoleezza Rice, Amerikalı askerlerin Iraklı mahkumlara uyguladığı işkenceden dolayı ''son derece üzgün'' olduklarını belirtti. 
     Rice, el Arabiye televizyonuna yaptığı açıklamada, ''Bu insanların başına gelenlerden ve bu insanların ailelerinin hissettiklerinden ötürü derin üzüntü içerisindeyiz. Neler olup bittiğini öğrenmek ve bu olayın sorumlularını bulup cezalandırmak için sonuna kadar gideceğiz'' dedi. 
     Ürdün Kralı Abdullah'ı yarın Beyaz Saray'da kabul edecek olan Başkan Bush'un görüşme vesilesiyle ''doğrudan Arap halkına hitap ederek, bu olaylardan duyduğu üzüntüyü dile getireceğini'' kaydeden Rice, ''Biz Irak halkının kurtulmasına yardım etmek, bu ülkede okullar, hastaneler inşa etmek için geldik'' şeklinde konuştu. 
     Ebu Garib cezaevinde Amerikan askerlerinin Iraklı tutuklulara uyguladığı işkencenin fotoğrafları, bütün dünyada tepkilere neden olmuştu. 

     
</TEXT>
</DOC>
