<DOC>
<DOCNO> 238217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur15.html </URL>
<DATE> 2004/05/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Irak'ta kamyon şoförlerine saldırı iddiaları... 
</HEADLINE>
<TEXT>

     Uluslararası Nakliyeciler Derneği UND Irak Çalışma Grubu Başkanı Tahir Aydoğan, nakliyecilerin Irak'ta adeta ''kelle-koltukta'' çalıştığını iddia ederek, ''Buna karşın para kazanmak için cesaretli olmamız gerekir. Başka çaremiz yok'' dedi. 
     Aydoğan, AA muhabirine, Irak'ta Türk nakliyecilere yönelik saldırıların önlenmesi için bölgedeki yetkililerle çok sayıda toplantı yaptıklarını kaydetti. 
     Sorunu büyük ölçüde gidermelerine karşın, saldırıların tam olarak bitmediğini ifade eden Aydoğan, şunları söyledi 
     ''Irak'ta adeta kelle koltukta çalışıyoruz. Kuzey Irak'ta özellikle Kerkük, Musul, Erbil ve Süleymaniye'de büyük sorun kalmamasına rağmen saldırılar sürüyor. Musul'dan sonrasına ise gidemiyoruz. Burada yükleri Iraklı nakliyecilere teslim ediyoruz. Iraklı meslektaşlarımız da sıkıntı yaşıyorlar. ABD'lilerin mallarını taşıdıkları için onlara da saldırı düzenleniyor.'' Aydoğan, hergün 4 bin aracın giriş-çıkış yaptığı Habur sınır kapısının Türkiye ekonomisinin candamarlarından biri olduğunu, gerek Türk ekonomisi gerekse nakliye sektörünün ayakta kalması için bu zorluklara göğüs gerdiklerini bildirdi. 
     Aydoğan, ''Irak'ta savaş devam ediyor. Savaş ortamında bu tür olayların olması normal. Cesaretli olacağız, para kazanmamız için başka çaremiz yok'' dedi. 
     
     200 DOLAR HAYATINI KURTARDI 
     Bu arada, Hatay'ın İskenderun İlçesi'nden Irak'a akaryakıt götüren Silopili tanker şoförü Kemal Türkan 28 , kendisine ateş açan Iraklılar'ın elinden 200 dolar vererek kurtulduğunu söyledi. 
     Türkan, Irak'tan yük taşıyan kamyon şoförlerinin yeterli güvenlik önlemleri olmaması nedeniyle büyük zorluklarla karşı karşıya kaldığını belirtti. 
     Kendisinin de akaryakıt götürdüğü Irak'ta, Zaho kenti yakınlarında yolunu kesen silahlı kişilerin saldırısına uğradığını anlatan Türkan, şunları söyledi 
     ''Silahlı saldırganlar benden para istediler, param olmadığını söyleyince, aracımı kurşunladılar. Yanımdaki 200 doları vererek canımı zor kurtardım. O anda tüm yaşamım ve 7 çocuğum gözlerimin önünden geçti. Yetkililerin Türk şoförlerin bu ülkede yaşadığı sorunlara çözüm bulmasını istiyoruz.'' 
     
</TEXT>
</DOC>
