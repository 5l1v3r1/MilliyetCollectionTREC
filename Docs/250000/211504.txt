<DOC>
<DOCNO> 211504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo17.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, çeyrek final istiyor 
</HEADLINE>
<TEXT>

     Konyaspor, Türkiye Kupası'nda Bursaspor'u yenerek, çeyrek finale yükselmeyi hedefliyor. 
     Futbol Şubesi Sorumlusu ve Basın Sözcüsü İbrahim Kaplan, geçen hafta sonu Trabzonspor'u deplasmanda 3-0 gibi net bir skorla mağlup etmenin moralleri yükselttiğini kaydetti. 
     Şanssızlıklar nedeniyle istendiği gibi gitmeyen Süper Lig'in ilk yarısından sonra ikinci yarıya böyle bir galibiyetle başlamaya ihtiyaçları olduğunu belirten Kaplan, bunun futbolcuların güveninin yerine gelmesinde önemli rol oynadığını söyledi. 
     Önlerinde zorlu bir Bursaspor deplasmanı bulunduğunu ifade eden Kaplan, Türkiye Kupası'nda yapacakları maçın hazırlıklarına dün başladıklarını ve bugün son antrenmandan sonra kampa gireceklerini bildirdi. 
     Takımda kondisyon ve motivasyon açısından her şeyin olumlu gittiğini vurgulayan Kaplan, ''Kupada Bursaspor'u yenip çeyrek finale yükselmek istiyoruz. Bunu yapabilecek güçte takım olduğumuzu gösterdik'' dedi. 
     Kaplan, karşılaşmanın artık deplasmanda olmasının kendileri açısından çok önem taşımadığını, sahaya çıkıp galibiyet için ter dökeceklerini belirterek, ''Türkiye Kupası'nda her takım gibi biz de kupayı kaldırmak isteriz. Gücümüzün yettiği yere kadar mücadele edeceğiz'' diye konuştu. 
     
</TEXT>
</DOC>
