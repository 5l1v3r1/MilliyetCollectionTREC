<DOC>
<DOCNO> 201286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/spo05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oylar, Ayhan'a gitti 
</HEADLINE>
<TEXT>

   Başbakan Erdoğan, yarım asırlık Yılın Sporcusu anketimizde oyunu Süreyya Ayhan'a verdi. Politika, medya ve sanat dünyası da tercihini Avrupa Şampiyonu atletimizden yana kullandı 
      Onur konuğu 
   50. Şeref Yılı'nı kutlayan Milliyet Geleneksel Yılın Sporcusu anketine, Türkiye'nin siyaset, sanat, iş ve spor dünyasının önde gelen isimleri büyük ilgi gösterdi. Kanal D'nin 10. Kuruluş Yıldönümü töreni sırasında Başbakan Recep Tayyip Erdoğan, dev anketin "onur konuğu" olarak oy kullandı. Doğan Şirketler Grubu Yönetim Kurulu Başkanı Aydın Doğan ile birlikte oy pusulasını dolduran Erdoğan, "Yılın Sporcusu" seçimini Süreyya Ayhan'dan yana yaptı. Başbakan, oy pusulasını objektiflere de gösterdi. 
   
   Beşiktaş ağırlıkta 
   GECEDE DYP Genel Başkanı Mehmet Ağar, İstanbul Büyükşehir Belediye Başkanı Ali Müfit Gürtuna, Doğan Medya Grubu Başkanı M.Ali Yalçındağ, Milliyet Genel Yayın Yönetmeni Mehmet Y.Yılmaz, Hürriyet Genel Yayın Yönetmeni Ertuğrul Özkök, Milliyet yazarı Hasan Cemal, Samet Aybaba ve ses sanatçısı Kenan Doğulu da ankete katılan konuklar arasında yer aldılar. Oylamalarda Süreyya Ayhan büyük ilgi görürken, yılın takımında Beşiktaş, teknik direktörde Lucescu ve spor adamında Serdar Bilgili oldukça fazla oy topladı. 
   
   İnternetten de oylayın    MİLLİYET'in "Yılın Sporcusu" anketine, okurlarımız internet üzerinde de katılabiliyor. Milliyet'in www.milliyet.com.tr adresini ziyaret eden okurlarımız, ana sayfadaki "2003 Yılın Sporcusu Anketi" kartonunu tıklayarak tercihlerini belirtebilecek. Ancak, gazeteyle yapılan oylamadan farklı olarak, internetten sadece bir kez oy kullanılabilecek. 
   
   
</TEXT>
</DOC>
