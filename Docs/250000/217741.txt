<DOC>
<DOCNO> 217741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Villareal'in yıldızı Riquelme'yi "beraberlik" bile kesmiyor... 
</HEADLINE>
<TEXT>

     Galatasaray'ın, 26 Şubat Perşembe günü UEFA Kupası 3. turunda karşı karşıya geleceği İspanya'nın Villarreal takımı, İstanbul'daki ilk çalışmasını yaptı. 
     Zaragoza maçından sonra istifa eden teknik direktör Benito Floro'nun yerine başantrenör olarak göreve getirilen Francisco Garcia yönetiminde, Atatürk Olimpiyat Stadı'nın yanındaki antrenman sahasında çalışan konuk ekipte futbolcuların, hafta sonunda aldıkları 4-1'lik yenilginin etkisini üzerlerinden atmaya çalıştıkları gözlendi. Garcia, futbolcularını neşelendirecek türde çalışmalar yaptırırken, girdiği ikili mücadelede sakatlanan Quique Alvarez antrenmanı yarıda bıraktı. 
     İspanyol ekipte Brezilyalı futbolcu Juliano Belletti'nin kart cezası nedeniyle İstanbul'a getirilmediği, Senna ve Calleja'nın da sakatlıklarının bulunduğu, İstanbul'a gelmelerine rağmen Galatasaray'a karşı forma giymelerinin şüpheli olduğu öğrenildi. 
     Bu arada, sakatlığı bulunan Jose Maria'nın otelde bırakıldığı, Galatasaray karşısında oynayıp oynamayacağının belli olmadığı bildirildi. 
     Villarreal yarın akşam, maçın oynanacağı Atatürk Olimpiyat Stadı'nda yapacağı antrenmanla hazırlıklarını tamamlayacak. 
     
     GARCİA ''İYİ BİR SONUÇLA AYRILMAK İSTİYORUZ'' 
     Villarreal Teknik Direktörü Francisco Garcia, Galatasaray'ın çok iyi ve uluslararası deneyimli bir ekip olduğunu belirterek, ''Rakibimiz çok iyi. Ancak ben daha çok takımımın ne yapacağıyla ilgileniyorum'' dedi. 
     Taraftarların maçta sürekli Galatasaray'ı destekleyeceğini, iyi bir atmosfer oluşacağını kaydeden Garcia, maçtan iyi bir sonuçla ayrılmayı istediklerini söyledi. 
     
     BERABERLİK İYİ SONUÇ DEĞİL 
     Villarreal'in yıldız oyuncusu Riquelme ise maçta beraberliği dahi iyi bir sonuç olarak görmeyeceğini, her maça kazanmak için çıktığını ifade etti. 
     Arjantinli futbolcu, ''Galatasaray, evinde mutlaka 2-3 farklı galip gelmek isteyecektir. İyi bir takımla oynayacağız. Ancak ben, her zaman kazanmayı isterim. Beraberlik bile benim için iyi bir sonuç olmaz. Buraya kazanmaya geldik'' diye konuştu. 
     Öte yandan, antrenman boyunca Villarreal Kulübü Başkanı Fernando Roiç, ilginç davranışlarıyla dikkat çekti. Eşofmanla antrenmana gelen kulüp başkanı, saha kenarında yürüyüş yaptıktan sonra top topladı, kaleye şut attı, ayrıca kalecilik yaptı. 
     
</TEXT>
</DOC>
