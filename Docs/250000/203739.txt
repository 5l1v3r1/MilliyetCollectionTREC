<DOC>
<DOCNO> 203739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo07.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın yedek' Ahmed Hassan 
</HEADLINE>
<TEXT>

     Beşiktaş'ın Mısırlı futbolcusu Ahmed Hassan Kamel, bu sezon sonradan oyuna girdiğinde attığı gollerle takımına katkıda bulunurken, dünkü Çaykur Rizespor maçında da 2. yarıda oyuna girerek 2 gol bulup, adeta ''Altın Yedek'' oldu. 
     Sezon başında Gençlerbirliği'nden transfer edilen Ahmed Hassan, ligde takımına 10 gol kazandırırken, bunların 9'unu sonradan oyuna girdiğinde attı. 
     Bu sezon tüm lig maçlarında forma giyen, 7'sinde ilk 11'de başlayan, 10'unda da sonradan oyuna dahil olan Mısırlı futbolcu, sadece 2 kez 90 dakika sahada kaldı. 
     İlk 11'de oyuna başladığı 1 maçta rakip kaleleri havalandıran Ahmed Hassan, sonradan oyuna girdiği maçlarda ise daha başarılı bir grafik çizerek 9 gole imza attı. 
     Ligin ilk haftasındaki Samsunspor maçında skor 1-1 iken oyuna dahil olan ve 23 dakika sahada kalan Ahmed Hassan attığı 2 golle takımını galibiyete taşıyan isim oldu. 
     7. haftadaki Trabzonspor maçında da bitime 28 dakika kala oyuna giren Ahmed Hassan, yine 2 gol atarken, 8. haftadaki Elazığspor karşılaşmasında da ikinci 45 dakikada görev alarak 2 gol kaydetti. 
     Ahmed Hassan, Fenerbahçe derbisinde siyah-beyazlılar 2-1 yenikken oyuna dahil oldu ve 84. dakikadaki golüyle, 20 maçtır mağlubiyet yüzü görmeyen takımının, yenilmezliğini sürdürdü. 
     Mısırlı futbolcu son olarak, dünkü Çaykur Rizespor maçının ikinci yarısında oyuna dahil olup, 2 gol birden attı. 
     Ahmed Hassan, ligin 5. haftasında 90 dakika sahada kaldığı ve siyah-beyazlıların 3-1 kazandığı Malatyaspor maçında, ilk golü kaydederek, ilk 11'de oyuna başladığı maçlardaki tek golünü atmış oldu. 
     
     TAKIMININ EN GOLCÜSÜ 
     Ahmed Hassan, maçların çoğunda sonradan oyuna girmesine rağmen, ilk yarıda 10 golle takımının en golcü futbolcusu oldu. 
     Mısırlı futbolcu, tüm lig maçlarında görev alırken, tam 778 dakika sahada kaldı. 
     
</TEXT>
</DOC>
