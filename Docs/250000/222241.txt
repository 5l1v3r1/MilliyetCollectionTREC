<DOC>
<DOCNO> 222241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Turhal'ın huzurunu bozmaya çalışıyorlar...'' 
</HEADLINE>
<TEXT>

     Tokat'ın Turhal İlçesi Belediye Başkanı ve MHP'den belediye başkan adayı Duran Evren, partisinin seçim otobüsüne düzenlenen silahlı saldırıyı kınadığını belirterek, ''Turhal'ın huzurunu bozmaya çalışıyorlar'' dedi. 
     Otobüste bulunan 4 partilinin yaralandığı silahlı saldırı hakkında, İlçe Emniyet Müdürlüğü önünde açıklama yapan Evren, görev yaptığı 10 yıl süresince ilçede birliği ve kardeşliği sağlamak için mücadele verdiğini söyledi. Evren, şunları kaydetti 
     ''Akşam saatlerinde seçim otobüsümüze menfur bir saldırı oldu. Ben, hep gençlerimizi, partili arkadaşlarımızı sükunete davet ettim. Onlara herhangi bir olaya sebep olmamaları için devamlı ikazda bulundum. Olayların büyüyeceğini gördüğüm için hastane ve seçim bürosunda da aynı şekilde konuştum. Toplu olarak partililerimizi seçim büromuza getirterek oradan da evlerine gitmelerini sağladık. Demokrasi mücadelesinde bu tür olayların olmaması gerekirdi. 
     Turhal'ın huzurunu bozmaya çalışıyorlar. Biz 10 yıldır Turhal'da birliği, beraberliği, kardeşliği sağlamak için çok büyük mücadele verdik. Bu birliği bozmak isteyenlere de bozdurmayacağız.'' Bu arada, emniyet yetkilileri, olayla ilgili gözaltına alınan kişilerin olduğunu söylediler. 
     Tokat Emniyet Müdürlüğü'nden ilçeye takviye ekipler geldi. Polis, ilçede geniş güvenlik önlemleri aldı. 
     
</TEXT>
</DOC>
