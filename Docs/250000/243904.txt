<DOC>
<DOCNO> 243904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/axspo02.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi 10'u arıyor 
</HEADLINE>
<TEXT>


Galatasaray'ın teknik patronu, Barcelona'da Djalminha ve Rivaldo ile pazarlık masasına oturdu. Sambacılardan olumlu yanıt alan Rumen hocanın iki futbolcudan birini tercih edeceği öğrenildi 

MEHMET ÇİFTÇİ 


Kaldığı otelde görüştü 
BULGAR yıldız Stoickhov'un jubilesi için Barcelona'ya giden Galatasaray Teknik Direktörü Hagi burada Djalminha ve Rivaldo ile pazarlık masasına oturdu. Rumen teknik adam kaldığı Plaza Otel'de iki yıldız futbolcu ve menajerleri ile biraraya geldi. Djalminha ve Rivaldo ile ayrı ayrı görüşen Hagi sambacılardan olumlu yanıt aldı. Hagi'nin bugün de Barcelona'da kalıp önümüzdeki sezon 10 numaralı formayı giydirmekte kararlı olduğu iki Brezilyalı'dan birinin transferini bitirmeyi amaçladığı kaydedildi. 

Bonservisleri elinde 
İKİ futbolcunun bonservislerinin ellerinde oluşu bir çok kulübün de devreye girmesine neden oldu. Djalminha için Portekiz'in Porto ekibi, Rivaldo için de İngiliz Bolton ile İskoç Celtic'in girişimlerde bulunduğu bildirildi. Bu arada Cim - Bom'un teknik patronu Hristo Stoickov'un jubilesinde ikinci 45 dakika oynadı. Hagi'nin Rivaldo ve Popescu ile birlikte forma giydiği Dream Team, Djalminha'lı Dünya Karması'nı 2-1 mağlup etti. 

Aslan, Aysal'ı küstürdü 

HALİL ÖZER 

Eli boş kaldı 
SARI-Kırmızılı kulübe yaptığı yardımlarla dikkati çeken, yönetimi AİG sıkıntısından kurtaran Belçikalı Türk işadamı Ünal Aysal, ağır kalınması üzerine holdingleşme çalışmalarını askıya aldı. Yönetime yaptığı ilk teklif geri çevrilen Aysal, götürdüğü ikinci öneriye de olumlu yanıt alamadı. Bu durumun ünlü işadamını kızdırdığı ve "Ben artık uğraşmam" sözleriyle yönetime tavır koyduğu öğrenildi. 

Sabrı taştı 
AYSAL, son teklifinde, kendisinin de aralarında olduğu, 9 işadamı bulduğunu ve Başkan Özhan Canaydın'ın katılımıyla adam başı 5 milyon dolardan toplam 50 milyon dolarlık bir sermaye hazırladığını bildirdi. Ayrıca bu şekilde kurulacak holdingin k rının yüzde 50'si kulübe verilecekti. Ancak yönetimin bu teklife de isteksiz yaklaşması Ünal Aysal'ın holdingleşme konusundaki çalışmalarını durdurmasına yol açtı. 

Canaydın'dan Turacı ricası 

Yıldırım'a başvurdu 
GALATASARAY Başkanı Özhan Canaydın'ın, Fenerbahçe Başkanı Aziz Yıldırım ile görüşerek, Önder Turacı'nın transferinde aradan çekilmelerini istediği ortaya çıktı. Yıldırım bu isteği kabul etmesine rağmen gurbetçi oyuncunun bonservis fiyatı zamlandı. Belçika'nın Standart Liege kulübü, Önder için daha önce 1 milyon 200 bin Euro'ya kadar inerken, Fenerbahçe'nin de isminin geçmesiyle rakamı 1.5 milyon Euro'ya çıkardı. 

G.Kore'den mesaj 
MİLLİ Takım'ın Güney Kore kampında bulunan Önder Turacı, Türkiye'de üç büyük kulübün de kendisiyle ilgilendiğini söyledi. Genç futbolcu, "Kulübüm Standart Liege beni bırakmayı düşünmüyor. Ama ben Türkiye'de top koşturmak istiyorum. Teklifler arasında en ciddisi Galatasaray. Ancak bonservis bedelim transferimi güçleştiriyor. Beklemedeyim. İki - üç hafta içinde transferim netlik kazanır" açıklamasını yaptı. 



</TEXT>
</DOC>
