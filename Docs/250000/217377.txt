<DOC>
<DOCNO> 217377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun12.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahibin tacizine uğradığını iddia etti ölü bulundu .. 
</HEADLINE>
<TEXT>

     Rahip John Geoghan'ın cinsel tacizine uğradığını öne süren ve Boston piskoposluğuna bağlı rahiplerin cinsel suçları hakkında kamuoyuna çarpıcı açıklamalar yapan Patrick McSorley adlı genç, bir arkadaşının evinde ölü bulundu. 
     29 yaşındaki McSorley geçen yıl da boğulma tehlikesi geçirmiş, ancak intihar girişiminde bulunduğu yolundaki iddiaları reddetmişti. 
     McSorley'in öldüğü, Boston polisi tarafından avukatı Mitchell Garabedyan'a bildirildi. Avukat, aile fertleri henüz durumdan haberdar edilmediği gerekçesiyle ''McSorley'in, bir arkadaşının evinde ölü bulunduğunu'' söylemekle yetindi. 
     McSorley, avukatı Garabedyan ile birlikte katıldığı basın toplantılarında, Boston başpiskoposluğunu, tacizci rahipleri görevden alacağı yerde değişik yerlere atayarak vakit kazanmaya çalışmakla suçlamıştı. 
     Boston başpiskoposluğu, cinsel tacize uğrayan çocukların aileleri tarafından 2002 yılında açılan davaları kapatabilmek için 86 davacıya toplam 10 milyon dolar tazminat ödemek zorunda kalmıştı. Tazminat alanlar arasında McSorley de bulunuyordu. McSorley'in, rahip Geoghan'ın ilk tacizine uğradığında 12 yaşında olduğu belirtildi. 
     Rahip John Geoghan da geçen yıl kapatıldığı hapishanede, bir mahkum tarafından öldürülmüştü. 
     
</TEXT>
</DOC>
