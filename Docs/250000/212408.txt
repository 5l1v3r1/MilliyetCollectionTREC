<DOC>
<DOCNO> 212408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo09.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ta zafer Henin-Hardenne'nin 
</HEADLINE>
<TEXT>

     Sezonun ilk ''Grand Slam'' mücadelesi olan 92. Avustralya Açık Tenis Turnuvası'nda, tek bayanlarda şampiyonluğu, Belçikalı Justine Henin-Hardenne ilk kez kazandı. 
     Melbourne kentindeki Melbourne Park Kortları'nda düzenlenen 14.7 milyon dolar yaklaşık 19.85 trilyon lira toplam ödüllü turnuvanın 13. günündeki tek bayanlar finalinde, dünya klasmanında da ilk 2 sırada yer alan 2 Belçikalı raket Justinen Henin-Hardenne ile Kim Clijsters mücadele etti. 
     Dünya klasmanında ilk sırada bulunan turnuvanın 1 numaralı seribaşı Henin-Hardenne, 2 kez servis kırdığı 32 dakika süren ilk seti 6-3 kazanıp 1-0 öne geçmesine karşın, 2. seti 6-4 yitirdi. 
     Son sette yeniden oyuna ağırlığını koyan Henin-Hardenne, bu seti de 6-3 kazanıp, toplam 1 saat 47 dakika süren maçtan 2-1'lik galibiyetle şampiyon olarak ayrıldı. 
     Kariyerinde ilk kez bu turnuvada final oynayan 2 Belçikalı raketten 21 yaşındaki Henin-Hardenne, geçen yıl Fransa Roland Garros ve ABD Turnuvaları finalinde yendiği 20 yaşındaki Clijsters'e böylece 3. kez üstüste bir ''Grand Slam'' turnuvası finalinde üstünlük sağlamış oldu. 
     Turnuvayı tarihinde kazanan ilk Belçikalı raket unvanına da erişen Henin-Hardenne, kariyerindeki 16. tekler şampiyonluğunu kazanırken, kariyerindeki galibiyet sayısını da 377 maçta 295'e çıkardı. 
     Kariyerinde 19 tekler şampiyonluğu bulunan ve bugüne dek 4. kez yükseldiği bir ''Grand Slam'' turnuvası finalinden de şampiyonluk çıkaramayan Clijsters ise 367. maçında 78. yenilgisine uğradı. 
     Bu yılki turnuvada ilk kez finalde set yitiren 2 raket arasında bugüne dek yapılan maçlarla ise böylece 9-9'luk eşitlik sağlanmış oldu. 
     Turnuva yarın, dünya klasmanında ilk sıraya yükselen geçen yılın Wimbledon Turnuvası Şampiyonu ve 2 numaralı seribaşı İsviçreli Roger Federer ile 2000 yılının ABD Turnuvası Şampiyonu Rus Marat Safin arasında yapılacak tek erkekler final maçıyla sona erecek. Karşılaşma, TSİ 06.00'da başlayacak. 
     
</TEXT>
</DOC>
