<DOC>
<DOCNO> 228728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo32.html </URL>
<DATE> 2004/04/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bursaspor Adanaspor'u yenerek, deplasman şanssızlığımızı kırdık... 
</HEADLINE>
<TEXT>

     Bursaspor Kulübü Başkanı Fikret Üstenci, Adanaspor maçından 3-0'lık galibiyetle ayrılarak 35 maçlık deplasman şanssızlığını kırdıklarını söyledi. 
     Üstenci, AA muhabirine yaptığı açıklamada, Adanaspor karşısında özellikle ilk yarıda tutuk oynadıklarını, ikinci yarı ise oyunu tamamen rakip kaleye yığdıklarını kaydetti. 
     Attıkları golün ardından, futbolcularının üzerlerindeki stresten kurtulduğunu ve daha bilinçli ataklar geliştirmeye başladıklarını anlatan Üstenci, ''Takımın oyunundan memnunuz. Oldukça iyi oynadık. Adanaspor'u yenerek 35 maçlık deplasman şanssızlığımızı kırdık. Net bir galibiyet almamız, bize gelecek haftalar için umut verdi'' dedi. 
     Üstenci, ligde kalan 6 maçın 4'ünü içerde, 2'sini ise deplasmanda oynayacaklarını anımsatarak, şöyle konuştu 
     ''Dünkü maç öncesi Adanaspor, Trabzonspor ve Akçabat Sebatspor karşılaşmalarını bir etap olarak düşünmüştük. Etabın ilk ayağını başarıyla geçtik. Şimdi iki önemli maçımız daha var. Artık Trabzonspor'u düşünmeye başladık. Hedefimiz, Akçaabat Sebaspor maçının ardından küme düşme hattından çıkmak.'' 
     
</TEXT>
</DOC>
