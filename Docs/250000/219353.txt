<DOC>
<DOCNO> 219353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/guncel/agun.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İki Fantom havada çarpıştı 1 şehit, 2 kayıp 
</HEADLINE>
<TEXT>

   F-4 E tipi iki savaş uçağı, eğitim uçuşunda çarpışarak ormanlık alana düştü. Bir pilot kurtuldu, bir yüzbaşı şehit, 2 pilot kayboldu 
      MEHMET BÜYÜKARI Konya DHA 
   
   Konya 3. Ana Jet Üssü'nden eğitim uçuşu için havalanan F - 4E tipi iki savaş uçağı, havada çarpışarak ormanlık alana düştü. Kazada, bir pilot fırlatma koltuğunu kullanarak kurtulurken, bir yüzbaşı şehit oldu, 2 pilot da kayıp. 
   3. Ana Jet Üssü'nde görevli "Ejder" kod adlı 131. Filo'dan dün gece eğitimi için havalanan F- 4E Fantom tipi iki savaş uçağı, "önleme eğitimi" için kanat kanada uçarken Hadim İlçesi Gökbel mevkii yakınlarında bilinmeyen bir nedenle çarpıştı. Kulakları sağır eden patlamayla irkilen bölge halkı, hemen güvenlik birimlerine haber verdi. Uçakların düştüğü sık ormanla kaplı dağlık alanda yangın çıkarken, bölgeye itfaiye ve sağlık ekibi gönderildi. 3. Ana Jet Üssü'nden havalanan bir helikopter de, arama - kurtarma ekiplerini karadan ulaşmanın güç olduğu bölgeye indirdi. 
   
   Fırlatma koltuğu kurtardı 
   Dağlık alanda arama - kurtarma çalışmalarına başlayan ekiplere yardım eden bölge halkı, çarpışmadan hemen önce fırlatma koltuğunu kullanarak uçaktan ayrılmayı başaran eğitim pilotu Teğmen Onur Uyanık'ı, Hamzalar Mevkii'nde buldu. Uyanık'ın durumunun iyi olduğu, ancak olayın şoku nedeniyle hiçbir şey hatırlamadığı belirtildi. 
   Arama çalışmalarını sürdüren ekipler, uçağın enkazını buldu. Uçak enkazının uzağında da koltuğa bağlı şekilde yüzbaşı Ömer Günana'nın cesedi bulundu. Şehit Günana ile kazadan kurtulan teğmen Uyanık'ın aynı uçakta oldukları belirtildi. 
   
   2 pilot aranıyor 
   Ekipler, kazanın ardından kaybolan yüzbaşı Savaş Acarca ile yüzbaşı Birol Uşak'ı aramaya başladı. 
   Eskişehir 1. Hava Kuvvet Komutanlığı'ndan gönderilen arama - kurtarma timleri de çalışmalara katıldı. 
   
   Gök gürültüsü gibi 
   Kazanın görgü tanıkları, uçakların çarpışmasının ardından duydukları patlamanın gök gürültüsünü andırdığını ve çok korktuklarını söyledi. Bu arada bölgeye gönderilen bir ambulansın çevre yolunda bir otomobille çarpışması sonucu 5 kişi yaralandı. Yaralılar, olay yerine gelen diğer ambulanslarla Konya'daki çeşitli hastanelere kaldırıldı. 
   
   Kazanın benzerleri 
   10 Şubat 2002'de Malatya'daki 7. Erhaç Ana Jet Üssü'nden havalanan iki RF - 4 tipi savaş uçağı bilinmeyen bir nedenle havada kanat kanada uçarken çarpışmış, uçaklar karla kaplı ormana düşmüştü. Çarpışmadan 2.8 saniye önce fırlatma koltuğunu çeken 2 pilot ve 2 sistem subayı kazadan yara almadan kurtulmuştu. 1983'teki benzer bir kazada ise 4 asker şehit olmuştu. 
   
   
   
</TEXT>
</DOC>
