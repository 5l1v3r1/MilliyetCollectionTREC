<DOC>
<DOCNO> 242632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun42.html </URL>
<DATE> 2004/05/25/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
NATO, İstanbul zirvesine Ortadoğu ülkelerini davet etmeyecek 
</HEADLINE>
<TEXT>

     Gelecek ay İstanbul'da yapılacak NATO zirvesine, Akdeniz'deki Ortadoğu ülkelerinin davet edilmesinden vazgeçildiği bildirildi. 
     Reuters'ın haberine göre, Brüksel'deki diplomatik kaynaklar İsrail, Mısır, Ürdün, Cezayir, Tunus, Fas ve Moritanya dışişleri bakanlarının, 28-29 Haziran'da İstanbul'da yapılacak NATO zirvesine davet edilmesinden vazgeçildiğini söylediler. 
     Adının açıklanmasını istemeyen üst düzey bir NATO yetkilisi, bölgeden gelen mesajın gayet açık olduğunu, bu ülkelerle yaptıkları danışma görüşmeleri sonunda, ''bölge yanmaktayken, bölge ülkelerinin İstanbul toplantılarında yer almalarının gerçekçi olmayacağı görüşünde birleştiklerini'' söyledi. 
     Kaynaklar, Mısır Dışişleri Bakanı Ahmed Mahir'in, dün davetli oldukları G-8 zirvesine katılmayacaklarını açıklamasının ardından, NATO'nun da reddedilme riskini almamaya karar verdiğini belirttiler. 
     Diplomatik Kaynaklar, yıl sonunda bu 7 ülkeyle ayrı bir toplantı yapılmasının planlandığını, bu süre içinde, Araplar'ın ABD'nin Irak işgaline karşı tepkilerinin azalacağını, ayrıca İsrail-Filistin çatışmasının bugünlerde yoğunlaşmasından ötürü yine Arap ülkelerinde, ABD-İsrail yakınlığından ötürü bir tepki bulunduğunu söylediler. 
     
</TEXT>
</DOC>
