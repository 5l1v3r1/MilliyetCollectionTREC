<DOC>
<DOCNO> 246271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo16.html </URL>
<DATE> 2004/06/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş, Del Bosque ile 2 yıllık sözleşme imzaladı... 
</HEADLINE>
<TEXT>

     Beşiktaş, geçen gün Madrid'de anlaşmaya vardığı İspanyol Teknik Direktör Vincente Del Bosque ile 2 yıllık sözleşme imzaladı. 
     Real Madrid'in başında başarılarla dolu bir kariyeri bulunan Del Bosque, Akaratler'deki Beşiktaş Futbol Yatırımları A.Ş. binasında, kendisini iki yıllığına siyah-beyazlı kulübe bağlayan sözleşmeye imza attı. İmza törenine Kulüp Başkanı Yıldırım Demirören, Futbol Şube Sorumlusu Kıvanç Oktay ile tüm yöneticiler katıldı. 
     50'yi aşkın basın mensubunun önünde sözleşme imzalayan İspanyol teknik adam, Türkiye'ye geldiği için çok mutlu olduğunu belirterek başladığı sözlerine, şöyle devam etti 
     ''Burası benim profesyonelliğim için çok büyük bir şans. Bütün hayatım boyunca büyük bir kulüpte çalıştım. Çok önemli şeyler öğrendim. Bunları burada uygulamak istiyorum. Büyük bir ülkeye, şehre ve kulübe geldim. Benden beklenen her şeyi yapabilirim. Real Madrid'de kazandığımız kupaları, Beşiktaş'ta kazanmaya geldim. Ligde şampiyonluk, UEFA Kupası'nda başarı bekliyorum. Sadece başarı değil, göze hoş gelen güzel futbolu da taraftarlara göstermek istiyorum.'' 
     
     ANALİZ YAPACAK 

     Vincente Del Bosque, takım hakkında analiz yapacağını ve transfere bundan sonra başlayacaklarını söyledi. 
     Takımda büyük futbolcuların olduğunu ifade eden İspanyol çalıştırıcı, ''Oyuncular yeterli değilse, getireceğim. Şu anda öncelikle Beşiktaş'ın içine gireceğim. Şu anda isimlerle ilgili bir şey söyleyemem. İyi bir analiz yaptıktan sonra seçimlerimi bildireceğim. 35 yıl aynı kulüpte çalıştım, ama futbol artık küresel bir şey. Dünyanın en büyük futbolcularıyla çalıştım, bunda da başarılı oldum. Ancak, futbol büyük bir yatırım'' şeklinde konuştu. 
     Beşiktaş'ı yakından olmasa da tanıdığını anlatan Del Bosque, Türk futbolunun büyüdüğünü ve kendisinin de beklentileri karşılaşmak istediğini ifade etti. 
     
     ''REAL MADRİD'DEN TEKLİF ALDIM'' 

     Real Madrid'den teklif aldığını, ancak eski takımının kendisini teknik direktör olarak değil, 2. antrenörlük için istediğini belirten Del Bosque, bunun kendisine uymadığını söyledi. 
     4 yıllık teknik direktörlükten sonra 2. antrenörlüğü kabul etmediğini kaydeden İspanyol teknik adam, ''Teknik direktörlüğe devam etmek istiyorum. 2. antrenörlüğü yapamam. Bunun için karşı çıktım'' dedi. 
     
     ''İSPANYA'DA YAZILANLAR DOĞRU DEĞİL'' 

     Del Bosque, İspanya'da çıkan, ''İlk yarı sonunda İstanbul'a alışamazsa geri dönebilir'' şeklindeki haberleri de yalanladı. 
     Beşiktaş'a başarılı olmak için geldiğini vurgulayan Del Bosque, ''Bu haberler kesinlikle doğru değil, Büyük bir kulübe geldim. Başarılı olursam kalırım, başarısız olursam giderim'' dedi. 
     Del Bosque, İstanbul'a geldiğinden bu yana kendisine büyük ilgi gösterildiğini de belirterek, başkan Demirören'e teşekkür etti. 
     İspanyol hoca, basın toplantısını, Türkçe olarak, ''En büyük Beşiktaş'' diye bitirirken, tüm yönetim kendisini alkışladı. Del Bosque, imza töreni sonrasında Beşiktaş bayrağı ile medyaya poz verdi. İmza töreni bazı televizyonlardan canlı olarak da yayınlandı. 
     
     DEMİRÖREN'DEN ÖVGÜ 

     Beşiktaş Kulüp Başkanı Yıldırım Demirören ise Del Bosque'ye övgüler yağdırdı. 
     ''Del Bosque Türkiye'ye gelmiş kariyeri en büyük yabancı teknik direktördür'' diyen Demirören, ''Kendisiyle 2 yıllık sözleşme yaptık. Beşiktaş'a ve Türk futboluna hayırlı olsun. Büyük hocalar, büyük kulüplere gelir. Büyük futbolcular da büyük hocaların çalıştırdığı büyük takımlara gelirler. Bu transfer ile Beşiktaş'ın Avrupa ve Dünya kulübü olduğunu gösterdik. Kendisi ile büyük başarılara imza atacağımıza inanıyorum'' diye konuştu. 
     
     ÖNCE YARDIMCILARI GELECEK 

     Futbol Şube Sorumlusu Kıvanç Oktay, bugün ülkesine gidecek Del Bosque'nin, yardımcılarının 2-3 gün sonra İstanbul'a geleceğini söyledi. 
     Del Bosque'nin 1 hafta sonra İstanbul'a döneceğini anlatan Oktay, kamp programının da daha önce açıklandığı gibi uygulanacağını dile getirdi. 
     Beşiktaş için iyi olanı yaptıklarını kaydeden Kıvanç Oktay, ''Beşiktaş'ı başarıdan başarıya koşturacağına inanıyorum. Dün kendisi tesisleri gezdi ve çok beğendi. Böyle tesisleri İspanya'da görmediğini söyledi. Şu an futbolcular hakkında çalışıyor. Her şeyin iyi olacağını düşünüyoruz'' dedi. 
     Basın Sözcüsü Reha Muhtar ise Del Bosque'nin Türk futboluna çok şey kazandıracağını iddia etti. İspanyol hocanın sadece büyük futbolcularla çalıştığı fikrinin doğru olmadığını kaydeden Muhtar, ''Altyapıya da çok önem veriyor. Bu nedenle de tercih yaptık. İspanyol hoca alarak, bundan sonra da nasıl transferler yapacağımızı bir anlamda gösterdik. Büyük hocaya büyük futbolcular gelir. Biz sürpriz yaptık, futbolun güzelliği de burda'' şeklinde konuştu. 
     Beşiktaşlı yöneticilerin, vazgeçilen teknik direktör adayı Matthaeus ile ilgili yorum yapmaktan kaçındıkları da gözlendi. 
     Bu arada, Beşiktaş'ın yeni teknik direktörü Del Bosque'nin BJK İnönü Stadı'nı gezme planı da son anda iptal edildi. 

     
</TEXT>
</DOC>
