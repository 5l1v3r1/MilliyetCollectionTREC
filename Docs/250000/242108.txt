<DOC>
<DOCNO> 242108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun10.html </URL>
<DATE> 2004/05/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İngiliz basını ABD ve İngiliz askerleri Irak'ta dokunulmazlık kazanacak 
</HEADLINE>
<TEXT>

     İngiliz basını, Amerikan ve İngiliz askerinin işledikleri savaş suçlarıyla ilgili olarak Irak'ta dokunulmazlık kazanacaklarını öne sürdü. 
     Konuyla ilgili habere manşetinde yer veren The Observer gazetesi, Irak'ta 30 Haziran'daki yetki devrinin ardından, İngiltere ve ABD askerlerinin yeni yönetim tarafından tutuklanmalarının ya da yargılanmalarının önüne geçilebilmesi için bu yöntemin düşünüldüğünü yazdı. 
     Koalisyon askerlerinin her türlü yasal girişimden muaf tutulabilmesi için, haziran ayının ortalarında Birleşmiş Milletler'ce bu yönde alınan bir kararın yayımlanacağını öne süren Observer, ''Koalisyon askerlerinin sadece kendi ülkelerinin yasaları karşısında sorumlu olacağınık'' belirtti. 
     BM kararıyla Irak'a uygulanan silah ambargosunun da kaldırılacağını ve 80 bin kişilik Irak ordusunun ülke güvenliği için silahlandırılacağını belirten Observer, gelişmelerin İngiltere Başbakanlık çevrelerince de doğrulandığını bildirdi. 
     
</TEXT>
</DOC>
