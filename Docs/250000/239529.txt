<DOC>
<DOCNO> 239529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas14.html </URL>
<DATE> 2004/05/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ne yersen 1 milyon lira... 
</HEADLINE>
<TEXT>

     Çin mallarının satışında uygulanan ''Ne alırsan 1 milyon lira'' şeklindeki dampingli satış yöntemi, İzmirli büfeciye ilham kaynağı oldu. 
     Alsancak semtindeki Merkez Büfe'nin İşletmecisi Sadettin Ariç, büfesine astığı pankartta yer alan ''Ne yersen 1 milyon lira'' ifadesiyle, müşteri kapasitesini yüzde 50 artırdığını söyledi. 
     Ariç, kömür ateşinde yapılan sandviçin İzmir'e özgü olduğunu belirterek, şöyle konuştu 
     ''Çin mallarının 1 milyon liradan satış yöntemi rağbet görünce, biz de hem büfemizin adını duyurma, hem de vatandaşın ekonomik durumuna katkı olması amacıyla böyle bir kampanyaya başladık. Karışık sandviç, hamburger, köfte, tavuk burger ve İnegöl köfteyi 1 milyon liradan satıyoruz. İzmir'in değişik semtlerindeki büfelerde 1.3 milyon ile 1.5 milyon lira arasında satılan değişik türdeki sandviç çeşitlerini, biz 1 milyon liraya çektik. Kar marjını düşük tutup, sürümden kazanmaya çalışıyorum.'' Sadettin Ariç, daha önce gençlerin tercih ettiği sandviçe, kampanyadan sonra ailelerin de rağbet gösterdiğini belirtti. 
     
</TEXT>
</DOC>
