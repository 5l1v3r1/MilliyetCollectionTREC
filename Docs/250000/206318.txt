<DOC>
<DOCNO> 206318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/spo03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört Aslan kafeste 
</HEADLINE>
<TEXT>

   Galatasaray'da beklenen buluşma dün gerçekleşti. Teknik Direktör Fatih Terim, Kaptan Bülent, Hakan Ünsal, Arif ve Baliç'i odasına çağırdı, "Kulüp bulursanız gidebilirsiniz" dedi 
      ERHAN TELLİ 

   
   Florya'da yoğun gün 
   GALATASARAY'DA Bülent, Hakan Ünsal, Arif ve Baliç dün Fatih Terim ile buluştu. Terim, dört futbolcuyu tek tek odasına çağırdı. Görüşmeye ilk giren isim Bülent oldu. Tecrübeli kaptan, Terim'in, "Ne düşünüyorsun " sorusuna, "100. yılda da oynamak istiyorum" yanıtını verdi. Bu cevap karşısında Terim'in, "Seni kadroda düşünmüyorum" sözleri soğuk rüzgarlar estirdi. Bülent sinirli bir şekilde kapıyı çarparak odayı terketti. 
   
   Sıradakiler gelsin 
   BÜLENT'İN ardından odaya sırayla Arif, Hakan ve Baliç girdi. Terim aynı düşüncelerini üç oyuncusuna da aktardı. Tecrübeli teknik adam, takımda gençleştirme operasyonu yapacaklarını dile getirdi ve "Kulüp bulursanız gidebilirsiniz" dedi. Bülent, Arif, Hakan ve Baliç'e sezon sonuna kadar takımda kalıp, antrenmanlara çıkabileceklerini de bildirdi. 
   
   'Kadro dışı değiller' 
   FATİH Terim, futbolcularıyla yaptığı toplantının ardından medyanın karşısına çıktı. Tecrübeli teknik adam, "Söylem, eylem olmadıktan sonra bir şey ifade etmiyor. Galatasaray'a hizmet etmiş arkadaşlarımızın ve ortak heyecan yaşadıklarımızın haklarını korumak bizim görevimiz. Biz vefanın ne demek olduğunu çok iyi biliriz. Kimse kadro dışı değil" dedi. 
   
   'Strateji belirledik' 
   GELECEK yılların takımını yaratacaklarını söyleyen Terim, neşter operasyonunda sürekli bu dört oyuncunun isminin geçmesine tepki gösterdi. Fatih Terim şunları söyledi "Biz dört futbolcudan meydana gelmiyoruz. Lukunku'yu gönderdik. Abdullah ve Frank de Boer ile de konuştuk. Daha da konuşacağımız oyuncular var. Galatasaray'ı bu durumdan çıkaracağız." 
   
   Frank ile başbaşa    Başkan Özhan Canaydın, Florya'da Hollandalı yıldız ile buluşup, ne yapmak istediğini sordu 
   
   Sürpriz görüşme 
   SARI - Kırmızılı forma altında beklenen performansı sergileyemediği için tepki çeken Frank de Boer, dün Florya Tesisleri'nde Başkan Özhan Canaydın ile bir araya geldi. Canaydın'ın, Galatasaray'da kalmak istediğini söyleyen Hollandalı yıldıza, "Seni ben transfer ettim. Bu yüzden seninle konuşmak benim görevim. Hocan senden hiç memnun değil" dediği öğrenildi. Canaydın'ın Frank de Boer'e ortak bir nokta bulmalarını teklif ettiği de bildirildi. 
   
   'Ne yapacağız' 
   GALATASARAY Başkanı'nın, "Ne yapacağız. Bu sıkıntıyı çözmemiz gerekiyor. Bize yolu sen göster" ifadelerini kullandığı iddia edildi. Tecrübeli futbolcunun kalma konusundaki ısrarını bitirmesi durumunda sözleşmesinin karşılıklı olarak fesh edileceği açıklandı. Bu arada Canaydın dün biraraya geldiği Hakan Şükür'e "Gençlere abilik yap, onlara sahip çık" dedi. 
   
   Hakan'a sürpriz    GALATASARAY'IN emektar oyuncularından Hakan Ünsal'a, Fenerbahçe ve Trabzonspor'un talip olduğu iddia edildi. Daum'un isteği üzerine Sarı - Lacivertli yöneticilerin aracılarla Hakan Ünsal'a ulaşıp teklif yaptığı bildirildi. Bu arada Ali Kemal Denizci'nin de yıldız futbolcuyla görüşüp, Trabzonspor adına öneri yaptığı vurgulandı. 
   
   Talihsiz Hasan    Erken başladı, sakatlandı 
   BOZHAN MEMİŞ 

   SARI - Kırmızılı takımın başarılı isimlerinden Hasan Şaş, ikinci yarı öncesinde ilk sakatlanan isim oldu. İzinli olmasına karşın tatilini erken bitirip, antrenmanlara başlayan yıldız futbolcunun, sakatlık geçirdiği öğrenildi. Bakırköy Acıbadem Hastanesi'nde dün MR çektiren yıldız futbolcunun durumunun iyi olduğu ve takımla birlikte idmanlara katılabileceği açıklandı. 
   
   Ayrı çalıştılar 
   SABAH idmanını medyaya kapatan Teknik Direktör Fatih Terim, akşam çalışmasını gazetecilerin takip etmesine izin verdi. Akşamki antrenmana sakat olan Hasan Şaş'ın yanısıra Prates, Mondragon, Berkant katılmadı. Bülent Korkmaz, Hakan Ünsal ve Arif takımdan ayrı çalışırken Hakan Şükür de bu üç futbolcu ile birlikte idman yaptı. 
   
   
</TEXT>
</DOC>
