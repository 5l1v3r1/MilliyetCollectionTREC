<DOC>
<DOCNO> 221828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo12.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Gençlerbirliği bozguna uğrattı 
</HEADLINE>
<TEXT>

     UEFA Kupası 4. tur ilk maçında Valencia'yı 1-0 yenen Gençlerbirliği, İspanyolları şaşırtırken, El Pais gazetesi, ''Tanınmamış Gençlerbirliği, yedeklerle çıkan İspanyol ekibini bozguna uğratıyor'' diye yazdı. 
     ''Valencia'nın anlamsızlığı'' başlığını atan El Pais gazetesi, teknik direktör Rafael Benitez'in birkaç futbolcusunu dinlendirmek amacıyla Valencia'da bırakmasının takımına pahalıya mal olabileceğini yazdı. 
     El Mundo gazetesi de, ''Avrupa'da ilk sendeleme'' başlığını kullandığı haberinde, ''Valencia, UEFA Kupası'nın beklenmedik sürprizi Gençlerbirliği karşısında düşüyor. Benitez'in oyuncuları çok dağınık oynuyorlar'' görüşünü savundu. Gazete, Valencia'nın Gençlerbirliği'nin attığı gole cevap veremeyecek halde olduğunu belirtti. 
     ''Valencia herşeyi Mestalla Stadı'na bırakıyor'' diyen La Razon gazetesi de, İspanyol ekibinin UEFA'da yoluna devam etmek için rövanş maçında goller bulmaya mecbur kaldığını ifade etti. 
     Spor gazetelerinden Marca da Valencia'nin herşeyi Mestalla'ya bıraktığını yazarak, ''Gençlerbirliği, ilk maçta penaltı ve boğucu baskı sayesinde avantaj sağlıyor. 3 gol pozisyonu yakalayan Valencia bunları değerlendiremedi. Hakem, Türk ceza sahasında olan bir eli görmedi. Valencia, ilk maçta iyi bir futbol gösteren rakibi karşısında rövanşta işleri yoluna koymanın yolunu arayacak'' yorumunda bulundu. 
     As gazetesi ise ''Valencia, Ankara'da kafasını kullanamadı'' başlığını attığı haberinde, penaltı ile yenik duruma düşen Valencia'nın toparlanamadığı, kötü bir futbol oynadığı kaydedildi. 
     İspanyol basını maçta Erkan ve Skoko'yu en iyi futbolcular olarak gösterdi. 
     Öte yandan spor gazetelerin hepsinin manşetinde Madrid'te dün meydana gelen bombalı saldırılar yer alırken, sporun terörü lanetlediğinin altı çizildi. 
     Gençlerbirliği-Valencia maçında futbolcuların ''İspanya'nın acısını paylaşıyoruz'' yazılı pankartla sahaya çıkmalarını büyük fotoğraflarla sayfalarında kullanan gazeteler, örnek bir hareket olduğunu belirtti. 
     Valencia'nın terör saldırısından dolayı zor bir gün geçirdğini yazan gazetelerde ayrıca Benitez'in ailesinin saldırıların meydana geldiği istasyonlardan biri olan Atocha'nın çok yakınlarında oturduğunu, bu yüzden bir süre panik yaşandığını ileri sürdü. 

     
</TEXT>
</DOC>
