<DOC>
<DOCNO> 231211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun02.html </URL>
<DATE> 2004/04/14/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Bush basın toplantısı düzenledi Irak'ı Vietnam'a benzetmeyin 
</HEADLINE>
<TEXT>

     ABD Başkanı George Bush, Irak'ta ABD'nin düştüğü durumu Vietnam'a benzetmenin yanlış olduğunu savunarak, bu tip bir benzetmenin Irak'ta görevli Amerikan askerlerine yanlış mesaj gönderdiğini söyledi. 
     Bush, Mart ayından bu yana düzenlediği ilk basın toplantısıyla, Irak'taki istikrarsızlık ve 11 Eylül saldırılarını önlemede yönetimine yöneltilen eleştirileri yanıtladı. 
     Başkan Bush, ABD'nin şu anda Irak'ta içine düştüğü durumu Vietnam Savaşı ile kıyaslayan bir soru üzerine, ''Vietnam benzetmesi yanlış. Bu tip bir benzetme, Irak'ta görev yapan askerlerimize ve düşmana yanlış mesaj gönderiyor'' yanıtını verdi. 
     Bush, başkanlık seçim yılında Irak'taki gelişmeler ve 11 Eylül komisyonunun soruşturmasıyla Beyaz Saray'daki görevini kaybedebileceği yönündeki bir soruyu, ''İşimi kaybetmeye niyetim yok. Benim önümde, terörizme karşı kazanacağım bir savaş ve bu savaşı nasıl kazanacağıma dair bir plan var'' diye yanıtladı ve Amerikan halkına, bu planı iyi anlatmanın da kendi işi olduğunu söyledi. 
     
</TEXT>
</DOC>
