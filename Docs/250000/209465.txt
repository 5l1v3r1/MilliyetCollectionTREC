<DOC>
<DOCNO> 209465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rijkaard, Rüştü'yü cezalandırdı... Rüştü, 3. kaleciliğe düştü... 
</HEADLINE>
<TEXT>

     İspanya'nın FC Barcelona takımında 1. kaleci Victor Valdes'in grip olmasından dolayı kadrodan çıkarılmasına rağmen, teknik direktör Frank Rijkaard Athletico Bilbao karşısında kaleyi, ilk defa 1. lig maçı oynayan Alberto Joquera Fortia'ya teslim ederek, Rüştü Reçber'i yeniden yedek kulübesinde oturttu. 
     La Lega'da sezonun ikinci yarısının ilk maçında Barcelona'nın kendi sahasında Athletico Bilbao'ya karşı oynadığı ve 1-1 berabere kaldığı maçta kalede Joquera'nın bulunması ''Rijkaard'ın süprizi'' olarak yorumlandı. 
     Valdes'in grip olup oynamayacağının açıklanmasından sonra tüm İspanyol medyası kaleye Rüştü'nün geçeceğinden emin haberler vermesine karşın, ilk 11'de Barcelona altyapısından yetişen ve ilk defa La Lega'da forma giyen 24 yaşındaki Joqueran yer aldı. 
     Karşılaşmayı canlı yayınlayan İspanyol Telemadrid kanalı ''Rijkaard, Rüştü'yü cezalandırdı'' ifadesini kullanırken, Hollandalı teknik adamın defansta Marquez ve ileride Ronaldinho'dan vazgeçememesi ve son haftalarda formda olması nedeniyle Saviola'yı tercih etmesinden dolayı 3 AB dışı yabancı oyuncu limitini doldurduğunu, Rüştü'yü de bu yüzden yedekte bıraktığını savundu. 
     Barcelona'nın 62. dakika Kluivert'in attığı golle öne geçmesinden sonra Athletico Madrid'den Gurpegi, 86. dakikada kale önünde boş pozisyonda topu kafayla ağlara göndererek beraberliği getirdi. 
     İlk defa kaleyi koruyan Joqueran, gol yediği ana kadar yaptığı kurtarışlarla Telemadrid televizyonu yorumcusu ve Nou Camp Stadı'nı dolduran Barcelonalı taraftarlar tarafından alkışlandı. Televizyonda Rüştü için ''Dünya Kupası'nda ne kadar büyük bir saygınlığa sahip olduğunu gösterdi ama İspanya macerası istediği gibi gitmedi'' denildi. 
     
     GALATASARAY VE BEŞİKTAŞ'IN RAKİPLERİ 

     Öte yandan, La Lega'da bugün oynanan diğer maçta Galatasaray ve Beşiktaş'ın UEFA Kupası'ndaki rakipleri karşı karşıya geldi. 
     Valladolid kendi sahasında oynadığı maçta lig lideri Valencia ile 0-0 berabere kaldı. 

     
</TEXT>
</DOC>
