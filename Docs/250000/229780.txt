<DOC>
<DOCNO> 229780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/siy02.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitinge katılmayan öğrenci şenliği hak etmiyormuş 
</HEADLINE>
<TEXT>
   Politikacı rektör 
   Malatya'daki Kıbrıs mitingine İnönü Üniversitesi'nden az öğrenci katılması Rektör Hilmioğlu'nu kızdırdı. Rektör, öğrencilerin bahar şenliğini iptal etti 
      İSTANBUL Milliyet 

   
   Malatya İnönü Üniversitesi Rektörü Prof. Dr. Fatih Hilmioğlu, Kıbrıs Mitingi'ne katılan öğrenci sayısı az olunca, öğrencilerin "hak etmediklerine" karar vererek bahar şenliklerini iptal etti. 
   Öğrenci Konseyi ve Öğrenci Toplulukları'nca düzenlenen Kıbrıs Mitingi 3 Nisan'da yapıldı. 
   
   4 bin öğrenciyi beğenmedi 
   Mitinge İnönü, Çukurova, Harran, Dicle, Sütçü İmam, Cumhuriyet, KKTC Doğu Akdeniz, Erciyes, Fırat, Mersin, Gaziosmanpaşa ve Gaziantep üniversitelerinden öğretim üyeleri ve öğrenciler katıldı. Ancak katılımın düşük olması rektörü kızdırdı. Hilmioğlu'nun imzasını taşıyan ve tüm öğrencilere gönderilen mailde şöyle denildi 
   "Ülkemizin yıllardır ulusal bir sorunu olan Kıbrıs konusu kritik bir noktaya gelmesi nedeniyle bir Kıbrıs mitingi düzenlenmiştir. Bu mitinge diğer üniversitelerden 3000 öğrenci katılmasına rağmen bizim üniversitemizden sadece 4000 öğrenci katılmıştır. Üniversitemiz öğrenci sayısının 19 bin olduğu düşünülürse katılımın ne kadar az olduğu görülür." 
   
   İptal gerekçesi 
   Bahar şenliğinin iptaline gerekçe olarak da şu görüşlere yer verildi 
   "Böylesine ulusal bir soruna yeterince sahip çıkmayan üniversite gençliğimizin 2004 Mayıs Bahar Şenliğini hak etmediği düşüncesi ile şenlikler iptal edilmiştir. Üniversite gençliğimiz eğlenmeden önce, Türk ulusunun varlığının devamı açısından yaşamsal önemi olan ulusal sorunlara sahip çıkmayı öğrenmesi gerekir. Bunun da yolu, düşünmektir, olayları izlemektir, okumaktır, bu konuyu aranızda tartışmaktır. Olayları düşünmeyen, tartışmayan, sorgulamayan ve okumayan bir gençliğin hak ettiği iyi bir şey yoktur." 
   İnönü Üniversitesi Rektörü Prof. Dr. Fatih Hilmioğlu ise yaptığı açıklamada kararın mitinge katılan öğrencilerden ve üniversite öğretim üyelerinden gelen istekler doğrultusunda verildiğini belirtti. 
   Hilmioğlu, "Şenlikleri iptal ettikten sonra da yüzlerce öğrenciden tebrik mailleri aldım" dedi. 
   
   
   
   
</TEXT>
</DOC>
