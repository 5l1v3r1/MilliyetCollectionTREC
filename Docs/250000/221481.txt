<DOC>
<DOCNO> 221481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun17.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını ''BM dörtlü konferansı Zürih'te yapılacak'' 
</HEADLINE>
<TEXT>

     Kıbrıs Rum basını, Birleşmiş Milletler'in BM , Kıbrıs müzakereleri çerçevesinde, Türkiye ve Yunanistan'ın katılımıyla yapılacak dörtlü konferansın İsviçre'nin Zürih kentinde yapılmasına karar verdiğini yazdı. 
     BM'nin, 45 yıl önceki 1959 Zürih Anlaşması'na göndermede bulunarak, Kıbrıs müzakereleri çerçevesindeki dörtlü konferans için Zürih kentini seçtiği belirtildi. 
     Fileleftheros gazetesi, ''45 Yıl Sonra Geri Zürih'e'' başlıklı haberinde, ''İngiltere dışında başrol oyuncularının aynı olduğu toplantının dışişleri bakanları düzeyinde olacağını, Genel Sekreter Kofi Annan'ın da katılmasının çıkacak sonuca bağlı olacağını'' yazdı. 
     Politis gazetesi de ''Zürih'e Dönüş'' başlığıyla verdiği haberinde ''Tarihin tekerrür de edebileceğini'' belirtti ve BM'nin dörtlü konferansın Zürih'te yapılmasına karar verdiğini, Zürih kentinin 45 yıl önce de Kıbrıs için önemli istasyonlardan biri olduğunu hatırlattı. 
     Gazeteye göre, BM yetkilileri, dörtlü konferansın düzenleneceği yer olarak önce Cenevre'yi, sonra Paris'i düşündü, nihayetinde Zürih'te karar kıldı. Gazete, ''uzlaşmazlığın sonunda kırılması halinde 45 yıl önce olduğu gibi yeni bir Zürih anlaşmasına varılabileceğini'' yazdı. 
     Simerini gazetesi ise haberini, ''Tam Hızla Yeni Zürih'e'' başlığıyla yansıttı. 
     Gazete, diplomatik çevrelere dayanarak, 22-29 Mart'ta Zürih'te yapılacak dörtlü konferansta başarıya ulaşma şansının artması durumunda, Genel Sekreter Annan'ın planında değişiklik yaparak, dörtlü konferansın en azından son iki toplantısına katılmasının beklendiğini belirtti. Gazete, dörtlü konferansta ele alınacak iki ana konu bulunduğunu yazdı ve bunları şöyle sıraladı 
     ''1. İki tarafın Annan planına dair görüş ayrılıklarının örtüştürülmesi, 2. Türkiye ve Yunanistan ile ilgili güvenlik konuları.'' 
     
</TEXT>
</DOC>
