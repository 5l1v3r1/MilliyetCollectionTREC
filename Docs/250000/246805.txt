<DOC>
<DOCNO> 246805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko06.html </URL>
<DATE> 2004/06/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bankalar, kredilerin yüzde 55'ini üç büyük ilde kullandırdı 
</HEADLINE>
<TEXT>

     Bankacılık sisteminin toplam kredilerinin yüzde 55'i üç büyük ilde kullandırıldı. Toplam kredilerin yarıdan 
     fazlası beş büyük bankaya ait bulunuyor. 
     Türkiye Bankalar Birliği verilerine göre 2003 sonunda 69 katrilyon 2.1 trilyon lira olan toplam kredi hacminde 
     İstanbul, 27 katrilyon 178.8 trilyon lirayla yüzde 40.8 pay aldı. Kredi büyüklüğünde Ankara 6 katrilyon 130.9 trilyonla ikinci, İzmir 3 katrilyon 780.3 trilyonla üçüncü sırada yer alıyor. Toplam kredilerde Ankara'nın payı yüzde 8.9, İzmir'in payı yüzde 5.5 düzeyinde bulunuyor. Buna göre üç büyük ilin toplam kredilerden aldığı pay yüzde 55.2'ye ulaşıyor. 
     Bankacılık sisteminden kullanılan kredi büyüklüğünde üç büyük ili 2 katrilyon 525.4 trilyonla Kocaeli, 1 katrilyon 545.9 trilyonla Bursa, 1 katrilyon 543.4 trilyonla Giresun , 
     1 katrilyon 489.3 trilyonla Adana, 1 katrilyon 10.7 trilyon 
     lirayla da Antalya izliyor. 
     En az kredi kullanan illerin başında ise 9.9 trilyon lirayla Ardahan, 10.6 trilyonla Hakkari, 10.8 trilyonla Kilis, 11.9 trilyonla Bingöl, 14.6 trilyonla Bayburt, 14.7 trilyonla Tunceli geliyor. 
     
     YARIDAN FAZLASINI BEŞ BANKA KULLANDIRDI 
     Sektörün toplam kredilerinin yüzde 54'ünün beş büyük banka tarafından kullandırıldığı belirlendi. Akbank 8 katrilyon 717.5 trilyon liralık kredi hacmiyle birinci sırada yer alıyor. Akbank'ı 8 katrilyon 579.1 trilyonla İş Bankası, 7 katrilyon 805.2 trilyonla Yapı ve Kredi, 6 katrilyon 712.6 trilyonla Garanti, 5 katrilyon 430.1 trilyonla Ziraat Bankası izliyor. Beş bankanın toplam kredi stoku 37 katriloyn 244.5 trilyon liraya ulaşıyor. 
     Sermaye yapılarına göre bakıldığında en büyük kredi hacminin 46 katrilyon 323.7 trilyonla 18 özel ticaret bankasında olduğu belirlendi. Ziraat, Halkbank ve Vakıfbank'tan oluşan üç kamu bankasının toplam kredi stoku 12 katrilyon 629.9 trilyon, 13 yabancı bankanın kredi hacmi 
     2 katrilyon 745.8 trilyon, Tasarruf Mevduatı Sigorta Fonu 
     bünyesindeki Bayındırbank'la Pamukbank'ın kredileri 713.8 trilyon lira düzeyinde bulunuyor. Kalkınma ve yatırım bankaları ile mevduat kabul etmeyen diğer bankaların toplam kredileri ise 6 katrilyon 588.9 trilyon lira düzeyinde bulunuyor. 
     
</TEXT>
</DOC>
