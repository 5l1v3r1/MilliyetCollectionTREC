<DOC>
<DOCNO> 224374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/yasam/yas02.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Futbolcu da kask taksın' 
</HEADLINE>
<TEXT>

   ODTÜ araştırması üzerine harekete geçen Hollanda Sağlık Bakanlığı, boyun fıtığı ve omurilik zedelenmesi riskine karşı futbolcuların kask takmasını önerecek... 
      ŞENOL ÇALABAKAN 
   
   Ortadoğu Teknik Üniversitesi ODTÜ ile ABD'deki California Üniversitesi'nin araştırmasını dikkate alan Hollanda Sağlık Bakanlığı, özellikle kafa toplarına çıkan futbolculara, kask takma zorunluluğu getirilmesini istedi. 
   Almanya'da hafta sonları yayımlanan 'Bild am Sonntag' gazetesi, "Öne alınmış 1 Nisan şakası değil, gerçek" diye verdiği haberde, Hollanda Sağlık Bakanlığı'nın futbolculara kask zorunluluğu getirmek için harekete geçtiğini bildirdi. Sağlık Bakanlığı'nın bu girişiminde ise, son araştırma sonuçlarının etkili olduğu kaydedildi. 
   
   Futbolcuları bekleyen tehlikeler 
   ODTÜ araştırmasının sonuçlarına göre, sürekli kafa topuna çıkmak, boyun omurlarında şiddetli darbelere ve erken yaşta boyun fıtığına neden olabiliyor. ODTÜ araştırması, futbolcuların boyunlarının daha narin, boyun omurlarının daha yıpranmış ve futbol oynamayanlara nazaran omuriliklerinin daha fazla baskı altında olduğunu da ortaya koydu. 
   Spor sağlığı uzmanı Profesör Peter Billigman, gazeteye verdiği demeçte ODTÜ'nün araştırmasını doğrulayan bir açıklama yaparak, "Kafa toplarına sürekli çıkıldığında, baskı altında kalan boyun omurlarında yıpranma görülüyor" dedi. 
   
   16 yaş altına yasaklanabilir 
   Yapılan araştırmalar ışığında futbolculara kask zorunluğu getirilmesini isteyen bakanlık, 16 yaşının altındaki gençlere kafa topunu tamamen yasaklamayı planlıyor. Hollandalı yetkililerin yasak girişimini değerlendiren eski Alman milli takımı ve Bayern Münih oyuncusu Thomas Hermer, "Defansta oynadığım için sürekli kafa topuna çıkmam gerekiyordu. 6 ayda bir düzenli olarak kontrole giriyorum. Bu nedenle ileride boyun omuriliğimde bir sorun çıkacağını zannetmiyorum" dedi. 
   
   
</TEXT>
</DOC>
