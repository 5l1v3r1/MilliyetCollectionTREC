<DOC>
<DOCNO> 201049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yasam/yas01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çalıkuşu'nun ağacı kurudu 
</HEADLINE>
<TEXT>

   Reşat Nuri'nin en önemli iki eserinde geçen çitlembik ağacı ve bağ evi, bakımsızlıktan yavaş yavaş yok oluyor 
      
   Türk edebiyatının unutulmaz isimlerinden yazar Reşat Nuri Güntekin'in Türkiye'de en çok okunan romanı 'Çalıkuşu'ndaki çitlembik ağacı ve 'Dudaktan Kalbe' romanındaki bağ evi zamana yenik düşmek üzere. 
   Adını romandan alan Konak Bozyaka semtindeki Çalıkuşu Mahallesi sakinleri, İzmir Emniyet Müdürlüğü ile SSK Bozyaka Eğitim Hastanesi köşesindeki kavşakta yer alan çitlembik ağacının çürümesinden endişe duyuyor. Bozyaka'nın 30 yıllık muhtarı Ahmet Cankurtaran, "Çitlembik ağacı son düzenlemelerle yolun ortasında topraksız kaldı. Hiç sulanmıyor. Belediyeden sonuç alamadık. En az 100 yıllık bu ağaca kovayla su verilmez, tanker lazım" diyerek yardım istedi. 
   
   'Koruma istiyoruz' 
   Güntekin'in 'Dudaktan Kalbe' romanında geçen teyzesinin taş evinin de her an yıkılabileceğini anlatan Cankurtaran, sözlerini şöyle tamamladı 
   "Yazar 1920'lerin yaz aylarında bağlarla dolu bu yere gelirmiş. K muran ile Feride'yi burada tanımış. Bazıları akrabaları olduğunu söylüyor. Bu ağacın korunmasını istiyoruz. Halk, bu ağacı ve yazarın birkaç yaz tatil yaptığı taş evi korumak için burada yatır olduğu yolunda söylentiler de çıkardı." 
   
   
</TEXT>
</DOC>
