<DOC>
<DOCNO> 224200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun19.html </URL>
<DATE> 2004/03/21/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sibel Kekilli, Köln edebiyat günlerinin konuğu oldu 
</HEADLINE>
<TEXT>

     Berlin Film Festivali'nde bu yıl ''Altın Ayı'' ödülünü alan ''Duvara Karşı'' filminin başrol oyuncusu Sibel Kekilli, Köln kentinde düzenlenen edebiyat günlerinin konuğu oldu. 
     Dilara takma adıyla porno filmlerde oynadığı ortaya çıkan Kekilli, Köln'deki edebiyat günleri ''Lit.Cologne'' çerçevesinde, Polonyalı yazar Dorota Maslowska'nın ''Kar Beyazı ve Rus Kırmızısı'' romanından parçalar okudu. 
     Köln'de her yıl düzenlenen edebiyat günlerine kendi ülkesinde kitapları çok satan ve gelecek vaat eden yazarlar davet ediliyor ve bu yazarların Almancaya çevrilen eserleri ünlü kişiler tarafından okunuyor. 
     ''Duvara Karşı'' filmindeki başarısından dolayı Sibel Kekilli bu yılın konuğu oldu. Alman basınının da ilgi gösterdiği okuma akşamında Kekili birçok hayranına imza verdi ve beraber fotoğraf çektirdi. 
     ''Artık geçmişim hakkında konuşmak istemiyorum'' diyen Kekilli, bütün arzusunun bir tiyatroda eserinde rol almak olduğunu, yönetmen Fatih Akın ile yeni projeler hakkında görüştüğünü belirtti. 
     
</TEXT>
</DOC>
