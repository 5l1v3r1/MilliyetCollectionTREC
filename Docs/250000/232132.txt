<DOC>
<DOCNO> 232132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas06.html </URL>
<DATE> 2004/04/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Her 4 İngilizden 1'ine göre alkol sağlığa yararlı... 
</HEADLINE>
<TEXT>

     İngilizlerin yüzde 26'sının alkolün sağlığa faydalı olduğuna inandığı bildirildi. 
     Bu konuda yapılan araştırma, halkın yüzde 20'sinin de, alkolü yoğun stresten kurtulmanın bir yolu olarak gördüğünü ortaya koydu. 
     Halkın sadece yüzde 9'unun alkolü insan sağlığına zararlı olarak gördüğü İngiltere'de, yüzde 13'lük bir kesim de, ''elimde bir kadeh içki olmadan da sosyal hayatım renkli olabilir'' diyerek, alkole ''bağımlılığı olmadığını'' gösterdi. 
     Mintel araştırma şirketinin 1000 yetişkin arasında yaptığı araştırmanın sonuçlarını değerlendiren tüketici davranışları uzmanı Amanda Lintott, İngiltere'de alkol tüketiminin artmasında bu tür inanışların etkili olduğunun bir kez daha ortaya çıktığını söyledi. 
     Alkolizmle mücadele için kurulan ''Alcohol Concern'' adlı vakfın sözcüsü Anne Jenkins ise az miktarda alkol tüketmenin sağlığa yararlı olabildiğini gösteren çok sayıda araştırmanın bulunduğunu hatırlattı ve ''Evet, az miktarda, doğru biçimde ve zamanda alınan alkol faydalı olabilir. Ama tüketici şunu unutmamalı ki, alkol, miktarı artırıldıkça yararı da artan bir şey değil'' dedi. 
     
</TEXT>
</DOC>
