<DOC>
<DOCNO> 246011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo04.html </URL>
<DATE> 2004/06/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mehmet Okur, NBA finalinde forma giyen ilk Türk oyuncu oldu 
</HEADLINE>
<TEXT>

     ABD Profesyonel Basketbol Ligi NBA final serisinin ilk maçında Detroit Pistons, Los Angeles Lakers'ı deplasmanda 87-75 yenerek 1-0 öne geçti. 
     Los Angeles Staples Center'da yapılan maçta Pistons, etkili savunmasıyla sonuca giderken, başta oyun kurucu Chauncey Billups olmak üzere 4 oyuncusunun çift haneli skor üretmesi galibiyette önemli rol oynadı. 
     Billups'un 22 sayı, 4 asistle oynadığı maçta, forvet Rasheed Wallece 14 sayı, 8 ribaunt, diğer oyun kurucu Richard Hamilton 12 sayı, 7 ribaunt ve 5 asist, forvet Tayshaun Prince ise 11 sayı ve 6 ribauntla maçı tamamladılar. 
     
     FİNALDE İLK TÜRK 
     Pistons'ta Mehmet Okur, serinin ilk maçında sahaya çıkarak, NBA finalinde forma giyen ilk Türk oyuncu unvanını da aldı. 
     6 dakika sahada kalan Mehmet Okur, şut kullanmadığı maçta, serbest atıştan bulduğu 1 sayıyla karşılaşmayı tamamladı. 
     
     LAKERS'TA HAYAL KIRIKLIĞI 
     Play-off serisinde sahasında yaptığı 9 maçtan da galibiyetle ayrılan Los Angeles Lakers, Pistons karşısında beklediği galibiyete ulaşamadı. 
     Shaquille O'Neal ve Kobe Bryant'ın gayretlerine karşın, diğer oyuncularından yeterli performans alamayan Lakers, serinin ilk maçından yenilgiyle ayrılarak, büyük bir avantaj kaybetti. 
     O'Neal'ın 35 sayı, 11 ribauntla oynadığı maçta, Bryant 25 sayı atarken, takımın etkili isimleri Karl Malone ve Gary Payton'ın düşük performansları yenilgi de önemli etken oldu. Malone 4, Payton ise 3 sayı ile sahadan ayrıldı. 
     7 maçlık final serisinin 2. maçı, çarşamba sabaha karşı yine Los Angeles'ta yapılacak. 
     
</TEXT>
</DOC>
