<DOC>
<DOCNO> 233197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy19.html </URL>
<DATE> 2004/04/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Baykal 'Kıbrıs'ta onaylanacak anlaşmayı Erdoğan da, Denktaş da bilmiyor' 
</HEADLINE>
<TEXT>

     CHP Genel Başkanı Deniz Baykal, 24 Nisan'de Kıbrıs'ta referanduma sunulacak anlaşmayı Türkiye Cumhuriyeti Başbakanının da KKTC Cumhurbaşkanının da bilmediğini savundu. Baykal, Türkiye'nin Avrupa Birliği'ne AB girmemesi durumunda Kıbrıs'ta durumun tam bir felaket olacağını bildirdi. 
     Baykal, partisinin grup toplantısında yaptığı konuşmada Kıbrıs'la ilgili gelişmelere değinirken, CHP'nin bu konuda görevini yaptığını, artık takdirin Kıbrıs'ta yaşayan halklara ait olduğunu söyledi. 
     Planın kabul edilmesi durumunda Kuzey Kıbrıs'ın artık iki toplumlu olacağını belirten Baykal, '' Güney Kıbrıs'ta Rum kesimi olacaktır. Kuzey Kıbrıs'ta Türk-Rum... Kuzey Kıbrıs'ta yaşayacak olan nüfusun üçte biri Rum olacaktır'' dedi. 
     Bir süre sonra göç olaylarıyla, başka sorunların ortaya çıkmasıyla çok kaygı verici bir manzaranın ortaya çıkacağını kaydeden Baykal, önümüzdeki 5-15 yıl içinde Avrupa'da yargı kararlarıyla yapılmış olan anlaşmanın Türkler açısından güvence yaratan hükümlerinin ortadan kalkması tehlikesi bulunduğuna dikkat çekti. 
     Baykal, ''Türkiye'nin AB'ye giremememiş olması ihtimali karşısında bu Kıbrıs çözümünün tam bir felaket olacağını görmek için diplomat olmaya ihtiyaç yoktur'' diye konuştu. 
     Hala 24 Nisan'da oylanacak olan anlaşmanın ne olduğunun belli olmadığını belirten Baykal, KKTC Cumhurbaşkanı Rauf Denktaş'ın bile Cumartesi günü neye oy vereceğini bilmediğini savundu. 
     Anlaşmanın henüz kamuoyunda bilinmeyen bir hükmüne değinen Baykal, anlaşmanın kabul edilmesi durumunda Mersin'den kalkan bir Türk gemisinin zararsız geçiş hakkı kullanabilmesi için mutlaka Rum kesiminden izin alması gerektiğini anlattı. Baykal, anlaşmanın onaylanması durumunda 14 Eylül'ün Kıbrıs'ta Türklerin Rumlara Zulüm Günü olarak bir anma günü olarak yaşanacağını ifade etti. 
     Deniz Baykal, bir türlü ortaya çıkmayan 9 bin sayfalık anlaşmanın ne olduğunu kimsenin bilmediğini belirterek, sözlerini şöyle sürdürdü 
     ''O anlaşmanın ne olduğunu Türkiye Cumhuriyeti'nin Başbakanı da KKTC'nin Cumhurbaşkanı da bilmiyor, oy kullanacak olan vatandaşlar da... Bilse ne olur Söylediklerimi unutmayın. Yani o anlaşma her an yargı kararıyla ortadan kaldırılabilir. Belirli bir süre sonra Kuzey'in üçte biri Rum olur. Yaşayanlar görecektir. Biz görevimizi yaptık. En büyük yargıç tarihtir. Tarih herkesin hakettiği ödülü verir'' 
     
</TEXT>
</DOC>
