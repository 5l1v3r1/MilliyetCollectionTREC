<DOC>
<DOCNO> 220491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun24.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi ABD'de yayılıyor... Maryland'da görüldü 
</HEADLINE>
<TEXT>

     Başta Çin olmak üzere Pasifik ve Uzakdoğu ülkelerini tehdit eden kuş gribi salgını ABD'de de yayılıyor. 
     ABD'nin en fazla kümes hayvanı yetiştiricisi durumundaki Maryland'in Tarım Bakanlığı, Pocomoke City yakınlarındaki Eatern Shore bölgesinde H7 virüsünün yol açtığı kuş gribi testinin pozitif çıktığını doğruladi. Canlı kümes hayvanı satışlarının geçen ay durduruldugu Maryland'a hastalığın komşu eyalet Delaware'den yayıldığı belirtiliyor. 
     Hastalığa yol açan H7 virüsünün en bulaşıcı türü olup olmadığını henuz bilmediklerini belirten Tarım Bakanlığı yetkilileri, test sonuçlarının en erken çarşamba günü alınacağını kaydettiler. 
     Yetkililer, ilk testlerin söz konusu virüsün en hızlı yayılma hızına sahip tür olmadığını gösterdiğini belirttiler. 
     Aralarında Delaware, New Jersey, Pennsylvania ve Texas'ın da bulunduğu 4 eyalette daha önce kuş gribi vakası görülmüştü. 
     Tarım Bakanlığı, kuş gribi salgınının bulunduğu Maryland'daki çiftliklerde kümes hayvanlarının itlaf edileceğini açıkladılar. Bölgede faaliyet gösteren 71 kümes hayvanı üretim çiftliği ve 171 tavuk yetiştirme tesisi yoğun denetim altında tutuluyor. 
     Yetkililer, ABD'de görülen kuş gribinin Asya'yı tehdit eden ve en az 22 kişinin ölümüne sebep olan H5N1 virüsünden farklı olduğunun altını çiziyorlar. 
     Rusya dahil 20'ye yakın ülke ABD'den tavuk ithalini durdurmuştu. 
     
</TEXT>
</DOC>
