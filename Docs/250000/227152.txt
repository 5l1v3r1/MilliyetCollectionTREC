<DOC>
<DOCNO> 227152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun33.html </URL>
<DATE> 2004/03/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Polis, büyük miktarda amonyum nitrat çalan kişilerin peşinde 
</HEADLINE>
<TEXT>

     Tayland'ın Müslümanların çoğunlukta olduğu güney bölgesinde, patlayıcı yapımında kullanılabilen çok büyük miktarda amonyum nitratın silahlı kişilerce çalınmasının ardından, polisin alarma geçirildiği bildirildi. 
     Yerel polis, dün gece 10 kadar silahlı kişinin, ülkenin güneyindeki Yala bölgesinde bulunan bir taşocağına baskın düzenleyerek, 1320 kilogram amonyum nitrat, 58 dinamit lokumu ve 170 ateşleyici fitil çaldığını belirtti. 
     Taşocağındaki 2 güvenlik görevlisinin kıskıvrak bağlandığını belirten polis, gübre olarak kullanılan, ancak başka kimyasallarla karıştırıldığında güçlü bir patlayıcıya dönüşebilen amonyum nitratın peşine düştüklerini açıkladı. 
     Ülkenin güneyinde ocak ayından beri yaşanan şiddet olaylarında en az 55 kişi ölmüştü. 
     Bazı hükümet yetkilileri, saldırıları düzenleyen ayrılıkçı örgütlerin El Kaide ile bağlantısı olduğunu ileri sürmüştü. 
     Olaylar, 4 Ocak'ta bir silah deposuna düzenlenen saldırıyla başlamış, bunu birçok okulun kundaklanması izlemiş, kamu binalarına bombalı saldırılar düzenlenmiş, polisler, askerler ve budist keşişler öldürülmüştü. 
     Bomba yüklü bir motosikletle geçen hafta sonu düzenlenen saldırıda ilk kez turistler hedef alınmış, olayda 28 kişi yaralanmıştı. 
     
</TEXT>
</DOC>
