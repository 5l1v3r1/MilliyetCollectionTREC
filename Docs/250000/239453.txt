<DOC>
<DOCNO> 239453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur06.html </URL>
<DATE> 2004/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Eşini döven kocaya 6 ay 'eve gelmeme' cezası... 
</HEADLINE>
<TEXT>

     Eskişehir'de, aile mahkemesi, eşini döven kocaya ''6 ay evine gelmeme'' cezası verdi. 
     Münevver O, 34 yıllık eşi Kamil Hasan O. aleyhine ''12 yıldır eve alkollü gelerek kendisine şiddet uyguladığı'' gerekçesiyle Eskişehir 2. Aile Mahkemesi'nde dava açtı. 
     Münevver O'nun dava dilekçesinde, ''Yaşadığım sürekli sıkıntılar nedeniyle kalp hastası oldum. 12 yıldır eve alkollü gelen eşimden dayak yedim. Son olarak çocuklarımın kent dışında olduğu 15 Eylül'de yine hiçbir neden yokken dayak yedim. Ertesi gün Adli Tıp Kurumu'na gittim. Kurumda yapılan muayene sonucunda '7 gün iş göremez' raporu verdiler. Dayanacak gücüm kalmadı. Bu nedenlerden eşimden şikayetçiyim'' ifadelerine yer verdiği bildirildi. 
     Aile mahkemesi Hakimi Gülgün Bilek, 4320 sayılı Ailenin Korunmasına Dair Kanun kapsamında, ''Kamil Hasan O'nun, eşi Münevver O'ya karşı korku ve şiddete yönelik davranışlarda bulunmaması, müşterek oturdukları evden geçici olarak uzaklaştırılması, iletişim araçları ile eşini rahatsız etmemesi, alkollü olarak ortak konuta gelmemesi ve verilen tedbir kararlarının 6 ay uygulanması'' kararı verdi. 
     
     DÖRT KADINDAN BİRİ ŞİDDETE UĞRUYOR 
     Türkiye Barolar Birliği Kadın Hukuku Komisyonu TÜBAKKOM İç Anadolu Bölge Temsilcisi Ayşe Ünlüce, AA muhabirine yaptığı açıklamada, 4320 sayılı Ailenin Korunmasına Dair Kanun'un 1998'de yürürlüğe girdiğini anımsatarak, yasanın kamuoyunda yeterince bilinmediğini söyledi. 
     Ülkede aile içi şiddetin yaygın olduğunu ifade eden Ünlüce, Türkiye Barolar Birliği verilerine göre, her dört kadından birinin eşi tarafından dövüldüğünü bildirdi. 
     2004 yılının ilk çeyreğinde ''aile fertlerine kötü muamele, şiddet ve psikolojik baskı'' gibi nedenlerle kentteki aile mahkemelerinde 120 davanın açıldığını kaydeden Ünlüce, şöyle konuştu 
     ''Yasaya göre, aile içi şiddeti eşlerden birinin, çocukların veya Cumhuriyet başsavcılığının aile mahkemesine bildirmesi gerekiyor. Başvurunun ardından adli makamlar soruşturmayı yaparak gerekli tedbirleri alır. Aile mahkemesi hakimi eşin alkol veya uyuşturucu herhangi bir madde kullanmış olarak ortak konuta gelmemesi ve bu maddeleri de konutta kullanmamasına karar verebilir. Toplumda aile içi şiddet yaygın olmasına rağmen mağdurların pek çoğu dava başvurusunda bulunmuyor.'' Ünlüce, tedbir kararlarına uymayan kusurlu aile fertlerine 3 aydan 6 aya kadar hapis cezası verilebileceğini sözlerine ekledi. 
     
</TEXT>
</DOC>
