<DOC>
<DOCNO> 242118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun20.html </URL>
<DATE> 2004/05/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Filistinlilerin evlerinin yıkılmasına İsrail kabinesi içinden tepki... 
</HEADLINE>
<TEXT>

     İsrail Adalet Bakanı Yosef Lapid, ordunun Gazze Şeridi'ndeki Refah'ta Filistinlilerin evlerini yıkmasının kendisine, 2. Dünya Savaşı'nda Nazilerin kendi ailesine aptıklarını hatırlattığını belirterek, evlerin yıkılması politikasına son verilmesi çağrısında bulundu. 
     İsrail bakanlar kurulu toplantısında, Refah'ta Filistin mülteci kampındaki evlerin yıkılması konuşulurken Adalet Bakanı Lapid'in yaptığı çıkışın tartışmalara neden olduğu bildirildi. 
     Haftalık kabine toplantısına katılan yetkililerin açıklamalarına göre, kendisi Nazi katliamından kurtulan bir kişi olan Lapid, toplantıda, yıkılan evinin enkazı önünde duran yaşlı Filistinli kadının fotoğrafının kendisine, Nazi katliamı sırasındaki büyükannesinin görüntüsünü anımsattığını söyledi. 
     Kabine toplantısında, koalisyon ortağı, merkezdeki Şinui Partisi lideri olan Bakan Lapid'in ifadelerine tepki gösteren sağcı Likud Partili diğer bakanların öfkelenerek, kendisinden sözlerini geri almasını istediği, Başbakan Ariel Şaron'un da bu tür ifadelerin, yangını körükleyerek kışkırtmalara hizmet edeceğini söylediği belirtildi. 
     Lapid'in de daha sonra İsrail ile Nazileri karşılaştırmadığını, ancak yaşlı bir kadına bu şekilde davrananların bağışlanamayacağını belirttiği aktarıldı. 
     İsrail askerlerinin salı günü Refah'ta düzenlediği, 42 kişinin öldüğü operasyon sonucu yüzlerce Filistinli de evsiz kalmıştı. Görgü tanıkları, yaklaşık 35 evin yıkıldığını, onlarcasının da hasar gördüğünü belirtmişti. 
     
</TEXT>
</DOC>
