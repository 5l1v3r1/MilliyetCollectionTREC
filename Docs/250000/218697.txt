<DOC>
<DOCNO> 218697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da 3. kuş gribi salgını doğrulandı... 
</HEADLINE>
<TEXT>

     Japonya Tarım Bakanlığı yetkilileri ülkenin batısındaki bir çiftlikte 3. kuş gribi salgınının başladığını doğruladı. 
     Yerel basında çıkan haberlerde, bölgede ölen on binlerce kuşun, Asya'da 22 kişinin ölümüne neden olan kuş gribi virüsü nedeniyle mi öldüğünün belirlenmesi için yeni testlere ihtiyaç duyulduğu belirtildi. 
     İlk tıbbi testlere göre, geçen hafta Kyoto eyaletindeki çiftlikte bulunan 200 bin tavuktan 67 bininin ölümüne neden olan virüsün, kuş gribi olduğu ifade edilirken, Tarım Bakanlığı'ndan bir yetkili Japon TBS televizyonuna yaptığı açıklamada testlerin kesin sonuçlarının dün geç saatlerde açıklandığını ve kuşların H5 tipi virüs nedeniyle öldüğünün doğrulandığını kaydetti. 
     Yerel basında yer alan haberlerde ise tavukların, Tayland'da 7 ve Vietnam'da 15 kişinin ölümüne yol açan H5N1 tipi virüs nedeniyle mi öldüğünü belirlemek amacıyla testlere devam edildiği bildirildi. 
     Kuş gribi salgınına şu ana kadar Çin, Kamboçya, Japonya, Endonezya, Laos, Pakistan, Güney Kore, Tayland, Tayvan ve Vietnam'da rastlandığı, Pakistan ve Tayvan'daki virüs tipinin diğer ülkelerdekinden daha az zararlı olduğu kaydedildi. 
     
</TEXT>
</DOC>
