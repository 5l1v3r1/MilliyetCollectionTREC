<DOC>
<DOCNO> 238882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur17.html </URL>
<DATE> 2004/05/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Emniyetten DİSK ve KESK başkanları için suç duyurusu .. 
</HEADLINE>
<TEXT>

     İstanbul Emniyet Müdürlüğü, 1 Mayıs'ta Saraçhane'den Yenikapı'ya kadar yapılan yürüyüşün izinsiz olduğu gerekçesiyle tertip komitesindeki DİSK ve KESK genel başkanları ile bazı siyasi parti ve sivil toplum örgütlerinin yöneticilerinin de aralarında bulunduğu 76 kişi hakkında savcılığa suç duyurusunda bulundu. 
     AA muhabirinin aldığı bilgiye göre, İstanbul Cumhuriyet Başsavcılığı'na gönderilen suç duyurusu dosyasında yer alan ve Güvenlik Şube Müdürlüğü'nce 1 Mayıs Cumartesi günü Saraçhane'deki toplanmaya ilişkin hazırlanan olay tutanağında, çok sayıda sendika, bazı siyasi parti, sivil toplum örgütleri ve öğrenci gruplarının, park alanında izinsiz olarak toplandıkları anlatılıyor. 
     Topluluğun, ''kanunsuz toplantı ve gösteri yürüyüşü yaptıkları'' yönünde uyarıldıkları ve dağılmaları istendiği kaydedilen tutanakta, tertip komitesi üyelerinin Yenikapı'ya kadar gidip oradan dağılacaklarını beyan ettikleri belirtiliyor. 
     Saraçhane Parkı'nda toplanan yaklaşık 20 bin kişinin içerisinde topluluğu provoke edebilecek şahıslar görüldüğü ve önü alınamayacak olaylara sebep olunabileceği, çevredeki ev, işyeri, araçlar ile vatandaşların zarar görebileceği ifadelerine yer verilen tutanakta, Atatürk Bulvarı üzerindeki trafiğin durdurularak grubun emniyetli bir şekilde Yenikapı'ya ulaşmasının sağlandığı anlatılıyor. 
     Yenikapı'ya yürüyüş esnasında, yaklaşık 1000 kişilik DEHAP'lı grubun, yasadışı terör örgütü elebaşısının resimlerini ve örgütün sözde bayrağını taşıdıkları, çeşitli sloganlar attıkları kaydedilen tutanakta, topluluk içerisinde yaklaşık 100 kişilik bir grubun da tek tip elbise ve siyah bere ile askeri düzen içerisinde yürüyerek yasadışı bir örgüt lehine slogan attıkları öne sürülüyor. 
     Olay tutanağında, Saraçhane ve Yenikapı'da kanunsuz olarak düzenlenen toplantı ve gösteri yürüyüşünde topluluğu yönlendirenlerin, DİSK Genel Başkanı Süleyman Çelebi, KESK Genel Başkanı Sami Evren, bunlara bağlı sendikaların bazı yönetici ve üyeleri, ÖDP Genel Başkanı Hayri Kozanoğlu, SHP Genel Başkan Yardımcısı Ercan Karakaş, bazı partilerin il ve ilçe yöneticileri, bazı sivil toplum kuruluşlarının başkan ve yöneticileriyle öğrenci grupları temsilcilerinin oldukları kaydedildi. 
     4 sayfadan oluşan olay tutanağı da eklenerek bugün İstanbul Cumhuriyet Başsavcılığı'na gönderilen suç duyurusu dilekçesinde, toplam 76 kişi olan tertip komitesi üyeleri hakkında soruşturma yürütülerek, dava açılması istendi. 
     İstanbul Emniyet Müdürlüğü ayrıca, 1 Mayıs öncesindeki açıklamaları nedeniyle bazı sendika konfederasyonlarının yöneticileri hakkında da, ''izinsiz gösteriye çağrı yaptıkları'' gerekçesiyle Beyoğlu ve Fatih Cumhuriyet savcılıklarına suç duyurularında bulunmuştu. 
     
</TEXT>
</DOC>
