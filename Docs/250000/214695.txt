<DOC>
<DOCNO> 214695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun02.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rumların önerimizi reddedeceğini sanmıyorum 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs müzakerelerinin BM gözetiminde yeniden başlaması için yaptığımız önerinin Rum tarafınca reddedilmeyeceğini sanıyorum'' dedi. 
     Denktaş, New York'ta Millennium Oteli'nde dün gece bir grup basın mensubuna yaptığı açıklamada, Kıbrıs müzakerelerinin yeniden başlatılması için New York'ta yapılan ön görüşmelerde Türk tarafının sunduğu önerinin Rum tarafınca reddedileceğini sanmadığını belirterek, ''Reddetmek kendi aleyhlerine olur. Karsı teklifle de gelebilirler'' diye konuştu. 
     Denktaş bir gazetecinin, ''Gelinen bu aşamada içiniz rahat mı '' sorusuna, ''Biz bugün Türkiye ile bir yol katediyoruz. Bu yolun bir kavşağına geleceğiz. Orada Kıbrıs Türklerinin Türkiye'nin güvenliği için gereken bizim kırmızı çizgi dediğimiz çizgilerin başarılı olup olmadığını, rahat olup olmadığımızı göreceğiz, o zaman söyleyeceğiz'' yanıtını verdi. 
     ''Planın önemli bir maddesi vardı, iki taraf anlaşmazlık içinde olursa bu durumda Annan planı devreye girer ve eğer uyum sağlanamazsa plandaki olduğu gibi kalır. Bu her iki taraf için de kabul edilemez bir şeydi'' diyen Denktaş, ''Bunun BM Genel Sekreteri açısından görüşmelerin devam etmesi için halledilmesi gereken bir sorun olduğunu ve Kofi Annan'ın kendilerinden görüş istediğini'' kaydetti. 
     Bu aşamada Türkiye'nin de tasvip ettiği görüşü sunduklarını ve bir ara formül bulduklarını ifade eden Denktaş, ''Bu önerimiz kabul edildi ve Genel Sekreter tarafından da çok akıllıca bulundu'' diye konuştu. 
     KKTC Cumhurbaşkanı Denktaş, Türk tarafının önerisi üzerine Rum tarafının da Yunanistan ile görüştüğünü ve bugün verecekleri yanıtı beklediklerini ifade etti. 
     
</TEXT>
</DOC>
