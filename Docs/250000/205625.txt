<DOC>
<DOCNO> 205625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/ekonomi/aeko.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YTL'de yeni yıl alarmı 
</HEADLINE>
<TEXT>


31 Aralık saat 24.00'te, Türkiye 'Yeni Türk Lirası'na geçecek. Merkez Bankası, İzleme Merkezi kurdu. Bütün bankalar personel takviyesi ile 1 Ocak 2005'in ilk dakikalarında bu büyük değişimi gerçekleştirecek 

EKONOMİ SERVİSİ 

31 Aralık 2004 günü, yılbaşı gecesi saat 24.00'te, Türkiye Yeni Türk Lirası'na YTL geçecek. Artık 'herkesin milyoner olduğu' bugünkü durum tarihe karışacak. Bugün 1 trilyonluk servet sahibi olmayana 'milyoner' denilemeyecek. Bir zamanlar, 'her mahellede bir milyoner' yaratmak isteyen Türkiye'de herkesin milyoner olduğu durumdan, şimdi, belki gerçekten de 'her mahellede bir milyoner' durumuna geçilecek. 
Bu büyük değişim için Merkez Bankası ve bütün bankalar hazır. Sistemler test edildi. Her banka, saat 24 00'dan itibaren değişimi gerçekleştirirken, Merkez Bankası kurduğu İzleme Merkezi ile sorunlara müdahale edecek. Bankalar gece için personel takviyesi yaptı. 20 dakika ile 4 saat arası bir sürede kredi kartları ile ödemeler yapılabilecek, ATM'lerden nakit çekilebilecek. 

MERKEZ BANKASI İzleme Merkezi kurdu 
Merkez Bankası, oluşabilecek sorunlara karşı, 10 - 15 kişilik bir ekiple YTL'ye geçiş çalışmalarını izleyecek. Tüm bankalar ile online bağlantı halinde olacak İzleme Merkezi, sorun yaşanması durumunda, diğer bankaları uyaracak Bankalar, bir anlamda koordinasyon merkezi olarak görev yapacak bu birime telefon ve e - mail ile de ulaşabilecek. Başkan Süreyya Serdengeçti, "Ben de zaman zaman merkeze geleceğim" dedi. 

ZİRAAT BANKASI ATM'leri 1 saat kapalı 
Ziraat Bankası ATM'leri, 31 Aralık 2004 günü saat 23 30 ile 1 Ocak 2005 günü saat 00 30 saatleri arasında, 1 saat boyunca kullanıma kapalı olacak. POS makinası ile işlem yaptıracak kredi kartı müşterileri ise yaklaşık 20 dakika bekleyecek. Vatandaşlar, Ankara'da 20, İstanbul'da 30, İzmir'de 6, diğer illerde ise il ismini taşıyan şubelerden gece yarısından sonra YTL banknot alabilecek. 

İŞ BANKASI 20 dakikada YTL'ye geçecek 
YTL'ye geçiş sürecinde, kredi kartı ve bankamatik kartı işlemleri, anlaşmalı üye işyerinde bulunan POS cihazları, bankamatik cihazları, telefon bankacılığı ve internet şubesi uygulamalarında, 31 Aralık 2004 günü saat 23 50 ile 1 Ocak 2005 günü saat 00 10 arasında, 20 dakika civarında bir kesinti öngörüyor. Saat 00 10 itibariyle müşterileri kredi kartlarını üye işyerleri de POS cihazlarını kullanabilecek. 

YAPI KREDİ 1 saatlik kesinti olacak 
Yapı Kredi Bankası, Bankalar Birliği'nin açıklaması çerçevesinde YTL'ye geçişi planlıyor. Hatırlanacağı üzere Bankalar Birliği, bankaların hizmetlerindeki muhtemel kesinti süresinin 31 Aralık 2004 akşam saatlerinde itibaren ortalama 4 saat, kredi kartı hizmetlerinde ise kesinti süresinin ortalama 1 saat olacağının beklendiğini açıklamıştı. 

GARANTİ BANKASI Hazırlıkları tamamladı 
ATM'lere YTL yükleme 1 Ocak Cumartesi tamamlanacak. Aktif POS'larının yüzde 97'si YTL'yi destekliyor. Kredi kartlarında herhangi bir sorun beklemiyor. POS üzerindeki işlemlerde YTL için maksimum tutar, TL için minimum tutar kontrolü olacak. Üye iş yerlerine ve kart sahiplerine yönelik bilgilendirmeler yaptı. Sistemi hazır. 

AKBANK 160 personel görev başında 
31 Aralık gecesi yaşanacak YTL dönüşümü için Akbank'ta 160 teknik personel görev yapacak. ATM'leri gece 23.57 ile 00.20 arası çalışmayacak. Saat 00.20'den sonra hizmet vermeye başlayacak. Akbank, kredi kartlarında ise gece 23.58 ile 00.10 arası 12 dakikalık bir kesinti yaşanacak. Kart sahipleri saat 00.10 itibariyle kredi kartlarını kullanabilecek. 

VAKIFBANK 00.30'da sistem hazır olacak 
Gece 00.00 ile 00.30 arasında YTL'ye dönüşümü tamamlayacak. Bu saatten sonra bankamatik, internet, telefon bankacılığı, şube dışı hizmet kanallarımız ve POS uygulamaların sorun yaşanmayacağını belirten banka yetkilileri, her türlü olasılığa karşı bilgi işlem personelini yılbaşı gecesi sabaha kadar görevde tutacak. 

DIŞBANK BKM'yle birlikte kesintisiz devam 
Dışbank, yılbaşı itibariyle Yeni Türk lirası'na uyum çalışmalarını tamamladı. Sistem testleri yapıldı. Normal sistemle Bankalar Arası Kart Merkezi BKM üzerinden işlemleri gerçekleştirecek. Bankadan yapılan açıklamada, "Bankamızın kredi kart sistemi yılbaşı gecesi de BKM hizmet verdiği sürece kesintisiz olarak devam edecek" denildi. 

FİNANSBANK ATM'de 4 saat kesinti olacak 
YTL hazırlıkları tamamlandı. ATM, internet bankacılığı ve telefon bankacılığı hizmetlerinde ortalama 4 saat, kredi kartı hizmetlerinde ise ortalama 1 saat olacağının öngörülüyor. Finansbank'da 31.12.2004 gece yarısından sonra duyuruda belirtilen süreler dahilinde bilgi işlem sistemlerideki dönüşüm işlemlerinin tamamlanması planlanıyor. 

'Nakit para bulundurun' Merkez Bankası Başkanı Süreyya Serdengeçti, YTL konusunda şu uyarılarda bulundu 
Yılbaşı akşamı nakit açısından tedbirli olmakta fayda var. 31 Aralık gecesi kredi kartlarında ortalama 1 saat, atm'lerde, telefon bankacılığı ve internet bankacılığında ortalama 4 saat kesinti olacak.Dönüşümünü dakika dakika izleyeceğiz.Elimizde tedavüldeki banknotlardan daha fazla YTL var. TL ile YTL, bir yıl boyunca birlikte tedavülde olacak. Değişim için aceleye gerek yok. Değişimi de banka ve özel finans kurumlarında yapılsın. YTL banknot ve madeni paraları, 21 şubemizde ve Ziraat Bankası'nın 86 merkezinde stokladık. Banka ve özel finans kurumlarından yaklaşık 1.3 milyar YTL tutarında talep geldi, karşıladık. Bankacılık sektörü operasyona iyi hazırlandı. Süper marketler banka şubelerinden ihtiyaçlarını karşılayabilirler.Etiket ve tarifelerde çift fiyat gösterilecek.Elektronik fon transferi ve elektronik menkul kıymet transferi sistemi ile bilgi işlem programlarında testler tamamlandı. 1 Ocak 2005 tarihinden itibaren para transferlerimizi de YTL üzerinden yapabileceğiz.Adalet Bakanlığı çek ve senetlerle ilgili açıklamaları yaptı. 'www.ytl.gen.tr' adresinde bunlar bulunuyor. İbrazı 2005 yılında gerçekleşecek olan TL üzerinden düzenlenmiş çek ve senetler geçerli. Bununla birlikte, 1 Ocak 2005 tarihinden itibaren çek ve senetlerin YTL üzerinden düzenlenmesinde fayda var.2004 yılında hem keşide edilmiş hem de ibraz edilmiş bir çekin ödenmesi mümkün değildir. İkincisi, keşide tarihi 2005 yılı olan bir çekin 2004 yılında ibraz edilmesi durumunda, bu çekin ödenmesi mümkün değildir. Bu çek ancak 2005 yılında süresi içinde ibraz edilirse ödenebilecektir. Diğer taraftan, bankamız nezdinde hesabı bulunan kurum ve kuruluşlara 1 Ocak 2005 tarihinden itibaren YTL çek karneleri verilecek. 

6 sıfırı atılmış YTL'ler eskilere benziyor YTL'ye geçişte Merkez Bankası, sahteciliğe karşı uyarılarda bulunuyor. Nakit kullanırken güvenlik unsurlarına dikkat edilmeli. YTL'lerde portreler, TL banknotlara göre daha büyük. 
TL banknotla emniyet şeridi ön yüzde, YTL ise arka yüzde. TL banknotta seri ve sıra numaraları ön yüzde, YTL'de ise arka yüzde bulunuyor. 
TL'de 1 Milyon TL hariç, her iki yüzde kabartma baskı var, YTL banknotta ise sadece ön yüzde baskı var. 

Bozuk madeni para dağıtımı tamamlandı Merkez Bankası veya Ziraat Bankası şubeleri aracılığıyla madeni para dağıtımıyla ilgili işlemler tamamlandı. Darphane ve Damga Matbaası, yine de bankalar, kamu kurum ve kuruluşları, ticari işletmeler veya yurttaşlardan gelebilecek madeni para taleplerini karşılayabilmek için 1 - 2 Ocak'ta çalışacak. 

TL'yi YTL'ye çeviren hesap makineleri var YTL hesaplamalarında kolaylık sağlamak için piyasaya sürülen, TL'yi YTL'ye otomatik olarak çeviren hesap makineleri bulunuyor. Kırtasiye malzemesi satıcılarında bulunan makinelerin fiyatı ortalama 25 ile 30 milyon lira arasında değişiyor. TL'yi YTL'ye çevirirken hata endişesi taşıyanlar için bir olanak olarak değerlendirilebilir. 


</TEXT>
</DOC>
