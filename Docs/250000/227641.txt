<DOC>
<DOCNO> 227641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy11.html </URL>
<DATE> 2004/04/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
CHP'li milletvekilinden köşe yazarı Hıncal Uluç'a tepki 
</HEADLINE>
<TEXT>

     CHP Artvin Milletvekili Yüksel Çorbacıoğlu, bir yazısında CHP milletvekillerine ''koyun'' benzetmesi yaptığı gerekçesiyle, Sabah Gazetesi yazarı Hıncal Uluç'a tepkisini gazete kapısına pankart asarak gösterdi. 
     Parlamentoda basın toplantısı düzenleyen Çorbacıoğlu, 28 Mart seçimlerinden sonra CHP'ye yönelik yapılan hiçbir eleştiriye itirazı bulunmadığını ancak Hıncal Uluç'un 31 Mart tarihinde yayımlanan ''Baykal Umutsuz Vaka, Peki 178 Milletvekili'' başlıklı yazısının her şeyden önce TBMM'nin manevi şahsiyetine hakaret olduğunu ifade etti. 
     Uluç'un, CHP'nin milletvekili sayısını dahi bilmediğini kaydeden Çorbacıoğlu, söz konusu yazı ile ilgili olarak Cumhuriyet Başsavcılığı'na da başvuracağını bildirdi. 
     Hıncal Uluç'un, yazısında, ''CHP'li seçmenler meclise gerçek vekillerini mi yollamış, yoksa 178 koyun mu, tam bugünlerde göreceğiz'' ifadesini kullandığını ifade eden Çorbacıoğlu, ''Yani milletvekilleri genel başkanlarının yanında olursa koyun, karşısında olursa milletvekili olacak. Bunu söylemeye ne hakkı, ne yetkisi ne de gücü vardır'' dedi. 
     Yüksel Çorbacıoğlu, daha sonra, üzerinde, ''Hıncal Uluç'un halka gerçekleri söyleme cesareti gösteren sorumlu gazeteci olarak 'adam' mı yoksa, iktidarın dalkavukluğunu yaparak 'koyun' mu olduğunu bundan sonraki süreçte göreceğiz'' yazılı pankartı basına gösterdi. 
     Söz konusu pankartı Sabah'ın TBMM bürosunun önüne asmak isteyen Çorbacıoğlu, parlamento muhabirlerinin ''Meclis bürosuna böyle bir pankartın asılmasının yanlış olacağı'' yolundaki uyarıları üzerine pankartı Sabah Gazetesi'nin Söğütözü'ndeki Ankara bürosunun kapısına astı. 
     
</TEXT>
</DOC>
