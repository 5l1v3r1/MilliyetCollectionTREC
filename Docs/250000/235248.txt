<DOC>
<DOCNO> 235248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy02.html </URL>
<DATE> 2004/04/27/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Babacan ABD'de Kıbrıs AB sürecinde bizim için sorun olmaktan çıktı 
</HEADLINE>
<TEXT>

     Bülent Keneş bildiriyor 

Devlet Bakanı Ali Babacan, Kıbrıs'ta yapılan referandumun sonuçlarının, Kıbrıs'ı Türkiye'nin Avrupa Birliği AB sürecinde sürekli karşılaştığı bir sorun olmaktan çıkardığını söyledi. 
     New York'ta temaslarda bulunan Ali Babacan, başkanlığını Atlantic Recording Şirketi sahibi Ahmet Ertegün'ün yaptığı Amerikan-Türk Toplumu tarafından onuruna verilen öğlen yemeğinde bir konuşma yaptı. Ekonomik ve siyasal konuları değerlendiren Bakan Babacan, bir soru üzerine Kıbrıs konusunda şunları söyledi 
     ''Kıbrıs son 40 yıldır devam eden bir sorun. Biz Kıbrıs konusunda çözüm için elimizden geleni yaptık. Başbakan Recep Tayyip Erdoğan ile Birleşmiş Milletler Genel Sekreteri Kofi Annan'ın görüşmesinden sonra hızlı bir süreç başladı. Biz hep bu konuyu görüşmeye, tartışmaya açık olduğumuzu ve çözüm istediğimizi söyledik. Türkiye bu konuda üzerine düşeni fazlasıyla yaptı ve yapılan referandumda Kuzey Kıbrıs'ta evet oyu verilmesine destek verdi. Ancak maalesef Güney Kıbrıs'ta yapılan referandumda hayır sonucu çıkması bizi hayal kırıklığına uğrattı. Dolayısıyla şu an çözüme ulaşılmış değil.'' Avrupa Birliği ile yapılan tüm görüşmelerde Kıbrıs sorununun hep masaya getirildiğini hatırlatan Bakan Babacan, ''Kıbrıs bir siyasi kriter olarak değil ama hep bir sorun olarak masaya geldi. Ancak, Türkiye'nin çabaları ve Kıbrıs'ta yapılan referandumların sonucu olarak bundan böyle AB ile görüşmelerimizde Kıbrıs bir sorun olarak karşımıza gelmeyecek. Kıbrıs konusu bundan böyle AB ile Rum Kesimi arasındaki bir sorun haline gelmiştir'' şeklinde konuştu. 
     
     ''KKTC'YE YÖNELİK AMBARGO GÖZDEN GEÇİRİLMELİ'' 
     KKTC'ye uygulanan ambargonun da artık gözden geçirilmesi gerektiğini vurgulayan Bakan Babacan, ''KKTC'ye uygulanan ambargo ve yaptırımlar bu aşamadan sonra artık hiçbir şekilde adil kabul edilemez. Bu konuda AB'den çok olumlu sinyaller alıyoruz. Washington'da gerçekleştirdiğimiz temaslarımızdan da artık KKTC konusunda bazı şeylerin eskisi gibi olmayacağına dair bir izlenim edindik'' dedi. 
     ''Sonuç ne olursa olsun hükümetimiz AB yolunda çalışmaya devam edecek. Bu yıl sonuna kadar yapılacak yasal reformlar ve uygulamada atılacak cesur adımlarla AB'ye hayır deme gerekçesi ya da bahanesi bırakmayacağız. AB tarafından nasıl bir karar verileceği bizim için çok da önemli değil. Biz reformlarımızı sürdüreceğiz. Bu reformlar Türkiye'nin iyiliğine olduğu için yapmaya devam edeceğiz'' diyen Babacan, AB'den yıl sonunda bir müzakere tarihi alma umutlarının son derece yüksek olduğunu söyledi. 
     Türkiye'nin diğer yükselen ekonomilerden bir farklılığı bulunduğunu belirten Ali Babacan, Türkiye'nin bu farklılığının, uzun dönemli bir istikrarı yakalamış olması olduğunu kaydetti. Babacan, ''AB ile olan ilişkiler bu istikrar sürecini daha da güçlendireceği için biz AB üyeliğini çok istiyoruz'' dedi. 
     Türkiye'de istikrarın uzun dönemdeki garantisinin AB'ye üyelik süreci olduğunu da kaydeden Bakan Babacan, 70 milyonluk nüfusu, alım gücü bakımından 6 bin dolarlık kişi başına düşen geliri ile Türkiye'nin de AB için büyük bir açılım anlamına geleceğini söyledi. 
     Son 1.5 yılda ekonomik ve siyasal alanda çok büyük reformlar yapıldığını belirten Bakan Babacan, siyasi alandaki reformların AB kriterlerini karşılamak için yapıldığını belirtti ve bu kriterleri artık Kopenhag Kriterleri olarak değil de Ankara Kriterleri olarak adlandırdıklarını kaydetti. 
     Yapılan reformlar sayesinde yıllar sonra AB Komisyonu'nun İlerleme Raporu'nda Türkiye'den ilk kez olumlu bahsettiğini kaydeden Babacan, ''Bu reformların uygulanmasındaki performansımızla da AB'den bir tarih almaya elverişli hale geleceğiz'' dedi. 
     Bir soru üzerine, Türkiye'de tek parti hükümeti olmasına rağmen bu hükümetin elitist bir hükümet olmadığını belirten Bakan Babacan, ''Halk bu hükümete veya Türkiye Büyük Millet Meclisi'ne baktığında tam olarak kendisinin temsil edildiğini görüyor. Hükümet halkın iyiliğine ne varsa tamamen onun için çalışıyor'' şeklinde konuştu. 
     Ekonomideki iyi gelişmelerden de bahseden Bakan Babacan, verilen tüm sözlerin hükümet tarafından tutulması sonucu gerekli güvenin sağlandığını ifade etti. Kendileri için güven tesisinin birinci derecede önemli olduğunu belirten Bakan Babacan, ''Son 1.5 yılda, 3 Kasım 2002 seçimlerinden önce AK Parti'nin seçim manifestosunda neye söz verildiyse ve hükümet programında neler yer aldıysa onu yaptık. Güven oluşturmadaki taktiğimiz, -söz vermek ve yerine getirmek, söz vermek ve yerine getirmektir-'' dedi. 
     Yabancı yatırımların artması için de büyük reformlar yaptıklarını ve büyük bir çaba içinde olduklarını kaydeden Babacan, şöyle devam etti 
     ''Yerel seçimlerin arifesinde dünyanın önde gelen şirketlerinden 20 CEO'yu Türkiye'ye davet ettik ve bizzat Başbakan Erdoğan'ın başkanlık ettiği bir toplantı yaptık. Yabancı yatırımlar için Türkiye'de uygun ortamın nasıl yaratılabileceği konusunda görüş ve önerilerini aldık. Tam gün süren toplantı sonrasında gelecek yıl aynı tarihte toplanarak, yaptığımız bu toplantıda üzerinde durulan konulardaki gelişmeleri tartışmak konusunda anlaştık.'' Ali Babacan, bugüne kadar Türkiye ile IMF arasında 18 stand-by anlaşması imzalanmış olmasına rağmen, son stand-by anlaşmasının tarihte tamamlanan ilk stand-by anlaşması olacağının altını çizerken, IMF ile bundan sonraki ilişkiler formatının 2004 yılı ortasında belirlenerek kamuoyuna yıl sonu beklenmeden duyurulacağını ifade etti. 
     Babacan, son 1.5 yılda enflasyonun düştüğünü, faizlerin gerilediğini ve sağlıklı bir büyümenin sağlandığını belirtirken, bu başarıların kazanılmasında Merkez Bankası'nın bağımsız bir kuruluş haline getirilmesinin taşıdığı öneme dikkati çekti. Bakan Babacan, enflasyonda ve faizler konusunda önemli gerileme sağlandığını, ancak yine de yapılacak çok iş ve gidilecek çok yol olduğunu da kaydetti. 
     Yemekte bir konuşma yapan Merkez Bankası Başkanı Süreyya Serdengeçti de son 30 yıldır enflasyonla yaşayan Türkiye'nin nihayet 28 yıl sonra Merkez Bankası'nın bağımsız olması gerektiğinin önemini anladığını ve enflasyon ve faizlerdeki gerilemenin de bu sayede temin edilerek, istikrarın yakalandığını kaydetti. 
     New York'ta yarın bazı Amerikalı gazete temsilcileriyle görüşmeler yapacak olan Devlet Bakanı Ali Babacan ve beraberindeki heyet Türkiye'ye dönmek üzere New York'tan ayrılacak. 
     
</TEXT>
</DOC>
