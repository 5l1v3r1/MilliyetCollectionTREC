<DOC>
<DOCNO> 238072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun37.html </URL>
<DATE> 2004/05/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Karamanlis'ten Erdoğan'a AB'ye yöneliminiz herkesin çıkarına 
</HEADLINE>
<TEXT>

     Yunan hükümet çevreleri, Yunanistan Başbakanı Kostas Karamanlis'in Başbakan Recep Tayyip Erdoğan'a, ''Türkiye'nin AB yöneliminin hem Türk halkı, hem bölge, hem de Avrupa'nın çıkarına olduğunu söylediğini'' açıkladılar. 
     Karamanlis ile Erdoğan'ın ikili görüşmelerine ilişkin olarak gazetecilere bilgi veren hükümet çevrelerine göre, Karamanlis, Türkiye'nin AB yöneliminin iki ülke arasındaki ilişkilere de ivme kazandıracağını söyledi. Aynı çevrelere göre, Karamanlis, Türkiye'nin AB yöneliminin stratejik önemine dikkati çekerek, ''Vatandaşların bireysel haklarına, azınlık haklarına ve dini haklara saygı gösterilmesinin, azınlık dini vakıflar ve benzer kurumların çalışmalarının güvence altına alınması ve bunlara saygı gösterilmesi büyük önem taşıyor'' dedi. 
     Türk-Yunan ilişkilerinin tam olarak düzene oturmasının önemini de vurgulayan Karamanlis, ''Çözülemez sorun olduğuna inanmıyorum. Yeter ki iyi niyet, siyasi irade ve karşılıklı güven olsun. Bu yolla geçmişten farklı olarak, kazanacaklarımız çok fazladır. Biz kolay yaratılabilecek izlenimler yerine, geriye dönüşü olmayan istikrarlı adımlarla yürümeyi tercih ediyoruz'' diye konuştu. 
     Erdoğan ve Karamanlis'in Kıbrıs sorununun çözümü çabalarının sürdürülmesi ve istikşafi görüşmelerin temposunun hızlandırılması konusunda mutabık kaldıklarını belirten Yunan hükümet çevreleri, Erdoğan'ın, 2004 olimpiyatlarını izlemek üzere Atina'ya geleceğini ve Türkiye'nin güvenlik alanında işbirliği yapmaya hazır olduğunu Karamanlis'e ilettiğini kaydettiler. 
     Başbakanların görüşmesinde gerginlik yaratacak hareketlerden kaçınılması konusunun da gündeme geldiğini kaydeden hükümet çevreleri, Karamanlis'in, Türk Dışişleri Bakanlığı'nın internet sitesinde bulunan Yunanistan'a ilişkin bazı bilgilerden duyduğu rahatsızlığı, Erdoğan'ın da Ermeni iddialarına değinerek, Türkiye'nin hassasiyetini dile getirdiğini belirttiler. 
     Hükümet çevreleri, Karamanlis'in, Erdoğan'ın Türkiye'ye ziyaret davetini kabul ettiğini ve tarihin diplomatik yollardan belirleneceğini de açıkladılar. 
     
</TEXT>
</DOC>
