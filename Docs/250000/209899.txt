<DOC>
<DOCNO> 209899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko22.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam'da grev 30 Ocak'ta başlıyor... 
</HEADLINE>
<TEXT>

     Kristal İş Sendikası, Şişecam işyerlerinde grev uygulama tarihini 30 Ocak olarak açıkladı. 
     Trakya Cam Sanayii A.Ş.'den Borsa'ya gönderilen açıklamada, Bakanlar Kurulu tarafından ertelenen grev uygulamasına karşın Kristal İş Sendikası'nın Danıştay'da açtığı davada Danıştay'ın 12 Ocak 2004 tarihinde yürütmeyi durdurma kararı verdiği anımsatıldı. 
     Açıklamada, Kristal İş Sendikası'nın bu karara istinaden şirketin Trakya Fabrikası, Trakya Otocam Fabrikası, Mersin Tarsus Fabrikası, Trakya Cam İşleme ve Kaplamalı Camlar Fabrikası'nda 30 Ocak 2004 tarihinde grevin başlatılması kararı aldığı duyuruldu. 
     Kristal İş Sendikası da yaptığı yazılı açıklamada, Danıştay'ın yürütmeyi durdurma kararının tebliğ edilmesinin ardından Şişecam'a bağlı 13 işyerinde 30 Ocak 2004 tarihinde grev uygulaması başlatılması kararı alındığı kaydedildi. 
     
     UZLAŞMA İÇİN ÇABA HARCANACAK 
     18 Temmuz 2003 tarihinden bu yana devam eden 19. dönem cam toplu iş sözleşmesi görüşmelerinde sendikal nedenle işten çıkarılanların işe iadesi, ücretler ve idari maddeler konusunda uzlaşma sağlanamadığı belirtilen açıklamada, şöyle denildi 
     ''Kristal İş Sendikası, sendikal haklara saygı, ücretlerin enflasyon karşısında korunması ve kazanılmış haklara dokunulmaması temelinde bir uzlaşmaya her zaman hazırdır. Kristal İş Sendikası, 30 Ocak tarihine kadar görüşmeler yoluyla bir uzlaşmaya varılması için elinden gelen çabayı harcayacaktır.'' Grev uygulama kararı, Şişecam'a bağlı 6 şirkete ait 13 işyerini ve 5 binden fazla işçiyi kapsıyor. Şirketler ve fabrikalar şöyle Paşabahçe Cam Sanayi A.Ş. Kırklareli ve Mersin Fabrikaları , Anadolu Cam Sanayi A.Ş. Mersin, Topkapı ve Çayırova Fabrikaları , Trakya Cam Sanayi A.Ş. Trakya, Trakya Oto Cam ve Mersin, Cam İşleme ve Kaplamalı Camlar Fabrikaları , Cam İş Madencilik A.Ş. İnce Öğütme Tesisi , Çayırova Cam Sanayi A.Ş. Çayırova Fabrikası ile Cam Elyaf Sanayi A.Ş. işyerleri. 
     
</TEXT>
</DOC>
