<DOC>
<DOCNO> 205965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun13.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran asıllı İngiliz aktör "kebapçı" rolünden bıkınca... 
</HEADLINE>
<TEXT>

     İran'da doğan İngiltere'de büyüyen aktör Alan Marni, kendisine sadece ''kebapçı'', ''terörist'' ya da ''İngiltere'de yaşayan yabancı'' gibi roller bulan ajansını, ''ırk ayrımcılığı'' yapmakla suçlayarak dava etti. 
     Otto Services adlı ajansın kataloğunda bulunduğu 9 ay boyunca çağrıldığı seçmelerin pek çoğunda kendisinden ''sübyancı'', ''sahtekar Arap'', 'terörist'' gibi roller oynamasının istendiğini belirten Marni, merkezi Seffield'de bulunan ajansın kendisine sadece belli ırklarla ilgili ve kötü imajlar içeren roller önerdiğini ileri sürdü. 
     4 yaşından beri İngiltere'de yaşayan, asıl adı Fethullah olan 33 yaşındaki Marni'nin ajansında çalışan Jamaikalı Martin Oliver adlı aktör ise Otto Services hakkındaki suçlamaların doğru olmadığını söyledi. 
     Marni'nin belirgin bir Arap tipi olduğu için bu tür rollere uygun görüldüğünü söyleyen Oliver, ''Kimse kendisini Brad Pitt sanmamalı, herkesin fiziksel limitleri var. Alan herhalde kendisine Brad Pitt'e verilen bir rolün oynatılmasını bekleyemez'' dedi. Otto Services de aktör Marni'nin haklarında yaptığı suçlamaları reddetti ve ''Hiçbir aktör hakkında ırkçı yaklaşımlarla davranış belirlememiz söz konusu olamaz. Biz sadece bizimle çalışan yönetmenlerin istediği tipe uygun kişiyi bulup çıkarmaya çalışıyoruz'' açıklamasında bulundu. 
     Dava önümüzdeki günlerde Sheffield İş Mahkemesi'nde görülmeye başlayacak. 
     
</TEXT>
</DOC>
