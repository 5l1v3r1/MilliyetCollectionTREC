<DOC>
<DOCNO> 211068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmet Çetin, görev yeri Kabil'e gitti... 
</HEADLINE>
<TEXT>

     NATO'nun Afganistan Kıdemli Sivil Temsilciliği görevine getirilen Hikmet Çetin, bu görevine başlamak üzere Kabil'e gitti. 
     Çetin, Etimesgut'taki askeri havaalanından Türk Hava Kuvvetleri'ne ait özel uçakla hareketinden önce yaptığı açıklamada, bu görevin çok güç ve karmaşık bir görev olduğunun bilinci içinde Afganistan'a gittiğini, çalışma arkadaşlarıyla birlikte elinden geleni yapacağını söyledi. 
     Türkiye ile Afganistan arasındaki özel ilişkilerin görevini kolaylaştıracağının da farkında olduğunu belirten Çetin, görevi süresince, barış ve istikrara ihtiyaç duyan Afganistan'da yeni siyasi yapılanma ve geniş tabanlı demokratik bir hükümet yapısının oluşturulmasına yardımcı olacaklarını kaydetti. 
     Çetin, şunları kaydetti ''NATO'nun kıdemli sivil temsilcisi olarak, bugün Afganistan'a gidiyorum. Bu görevin çok güç ve çok karmaşık bir görev olduğunun bilincinde olarak gidiyorum. Ama Afganistan ile Türkiye arasında özel ilişkiler olduğunun, bunun da görevimi kolaylaştıracağının da bilincindeyim. Afganistan, uzun yıllardır büyük sıkıntılar çekti. 23 yıla varan süre içinde bir yandan Sovyetler'e karşı savaştı, sonra uzun yıllar iç savaşla karşı karşıya kaldı. Afganistan'ın huzura, barışa, istikrara ihtiyacı var. NATO, bugün Afganistan'da çok önemli bir görev üstlenmiş durumda. Bu görevin hem askeri, hem siyasi, hem sivil yönü var. Ben NATO'nun sivil temsilcisi olarak orada bulunuyorum. Bu süre içinde Afganistan'da yeni siyasi yapılanma ve geniş tabanlı demokratik bir hükümet yapısının oluşturulmasında yardımcı olacağız. Bu konuda atılmış bazı adımlar var. Anayasa yapıldı, onaylandı, umarım bu süre içinde sağlıklı bir cumhurbaşkanlığı seçimi yapma olanağı bulunur. Bizim görevimiz, Afgan yönetimine, halkına yardımcı olmaktır.'' Afganistan'a sivil olarak gittiğinin ve amacının, çok sıkıntı çeken Afgan halkına yardımcı olmak olduğunun bir kez daha altını çizen Çetin, ''Afganistan'ın dünyadaki sesi olmaya, Afganistan'ın sorunlarını dünyaya taşımaya çalışacağız'' diye konuştu. 
     Çetin, bu görevinin, NATO gibi önemli bir kuruluşun temsilcisi olarak, son derece sorumluluk isteyen bir iş olduğunu ifade ederek, ''Ancak arkamda Dışişleri Bakanlığı'nın, Genelkurmay Başkanlığı'nın ve Türk hükümetinin büyük desteğini alarak gidiyorum. Bu destekle orada başarılı olacağımıza inanıyorum'' dedi. 
     
     ''TÜRKİYE'Yİ HER ZAMAN DÜŞÜNEREK ORADA OLACAĞIZ'' 
     Çetin, görevi süresince aslında Türkiye'nin başarılı olma sorumluluğunu omuzlarında taşıdığını da söyleyerek, ''Türkiye'yi her zaman düşünerek orada olacağız. Çünkü bizim başarımız Türkiye'nin başarısı olacaktır. O bakımdan orada görevimizi başarırsak, kendimiz için değil, ama Türkiye adına çok büyük sevinç duyacağız'' ifadesini kullandı. 
     Afganistan'a giderken yanında yardımcılarının olacağını, Türkiye'den, Dışişleri Bakanlığı'ndan Süleyman Gökçe ve Faruk Kaymakçı'nın, Brüksel'den de hem askeri, hem sivil personelin aralarına katılacağını belirten Çetin şöyle konuştu 
     ''Bugünden itibaren göreve başlayacağız. Ben Afganistan'ın barış ve istikrara ihtiyacı olduğunun bilincindeyim. Çok güç bir görev olduğunu bilerek gidiyorum, ama elimden geleni yapmaya çalışacağım. Arkadaşlarımla birlikte bu görevi en iyi şekilde yapmanın bilincindeyiz.'' Sivil danışmanları Süleyman Gökçe ve Faruk Kaymakçı ile Afganistan'a giden Çetin'i, askeri havaalanında kardeşi Şevket Çetin ve Dışişleri Bakanlığı Müsteşar Yardımcısı Büyükelçi Ali Tuygan uğurladı. 
     Bu arada Hikmet Çetin uçağa bindikten sonra, uçağın kapısı kalkış öncesinde soğuk hava yüzünden tam olarak kapanmadı. Bu teknik arıza nedeniyle Çetin'in uçağı gecikmeli olarak havalandı. 
     
</TEXT>
</DOC>
