<DOC>
<DOCNO> 221459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/sazak.html </URL>
<DATE> 2004/03/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
MHP'li başkan CHP oylarına göz dikmiş 
</HEADLINE>
<TEXT>

   Malatya'da çok sevilen CHP milletvekili Aslanoğlu, adaylığı kabul etmemiş. MHP'li başkan Çerçi, AKP'yi kastederek, 'Malatyalı dayatmayı sevmez' diyor 
   
      İnönü ve Özal'ın memleketi Malatya'da AKP 3 Kasım seçimlerinde yüzde 50'yi aşan oyla patlama yapmış. CHP ise yüzde 20 ile ikinci sırada. Kent merkezinde oylar biraz daha düşüyor. Malatya Belediyesi MHP'nin elinde, partinin oyları milletvekili seçiminde yüzde 6'ya düşmesine karşın Mehmet Yaşar Çerçi'nin 28 Mart'ta yeniden seçilme şansı yüksek. Yarış AKP adayı Cemal Akın ile MHP'li Başkan Çerçi arasında geçeceğe benziyor. CHP, 3 Kasım seçimlerindeki avantajını kaybetmiş gözüküyor. Aday saptamasındaki sorunlar Mahmut Alikaşifoğlu'nun yarışa gecikerek girmesine neden olmuş. 
   
   Baykal ısrar etmiş ama 
   Malatya'da çok sevilen bir milletvekili olan Mevlüt Aslanoğlu, CHP lideri Deniz Baykal'ın ısrarlı telkinlerine karşın adaylığı kabul etmemiş. Mahmut Alikaşifoğlu şimdi hem kampanyadaki gecikmeyi kapatmaya, hem de 3 Kasım'da kullanılmayan 60 bin dolayındaki oyu sandığa çekmeye çalışıyor. 
   Alikaşifoğlu, 1991 - 95 döneminde SHP Malatya İl Başkanlığı, İnsan Hakları Derneği yöneticiliği yapmış, saygın bir hukukçu. Doçent eşinin Cerrahpaşa Tıp Fakültesi'ndeki görevi nedeniyle İstanbul'da oturuyor olması nedeniyle rakiplerinin 'dışardan gelen aday' eleştirisine uğruyor. Buna rağmen çok çalışıyor, Mevlüt Aslanoğlu'nun desteğini almış, eski SHP'li olması nedeniyle sola ve Alevilere de açık duruyor. AKP ve MHP arasındaki yarışta aradan çıkmayı umuyor. 
   CHP'nin Malatya'da kazanması sürpriz olur. Seçim bürosunda dün yaptığımız görüşmede umutlu konuştu. Malatya il örgütü seçime asılıyor. Malatya'da CHP dışındaki solun da adayları var. Demokratik Güçbirliği EMEP olarak seçime giriyor. Avukat Yıldız İmrek baroda ve sivil toplum örgütlerinde kadın hareketleriyle öne çıkmış bir isim. Gençleri yanına almış. TKP'nin de adayı kadın Selma Eraslan. 
   
   20 bin öğrenci var 
   Malatya'da 20 bin üniversiteli genç var. Tek bir sinema dışında Malatya'nın bir tiyatrosu bile olmayışı üniversite gençliği için büyük eksiklik. Malatya'da 'türbanlı gençliğin' de öncelikli sorunu işsizlik. AKP İl Başkanlığı önünde mahalle çalışmasından gelen kadın komitesi üyeleriyle görüştük. Türkiye'nin artık türban sorununu aştığını, bunu bir gerilim olarak görmediklerini anlattılar. AKP'li kadınlar, 'Tayyip Erdoğan'ı 2. Özal gibi görüyoruz' dediler. Malatya'da Özal muhafazakar seçmeni etkileyen bir faktör. AKP de Korkut Özal'ın etkisiyle Cemal Akın'ı aday göstermiş. MHP'li Başkan Çerçi ise 'Malatyalı dayatmayı sevmez, başkanını kendi seçer' görüşünde. Halkla diyaloğu güçlü olan Çerçi, 3 Kasım'da AKP'ye oy veren seçmenin kendisini seçeceği inancında. MHP'li başkan CHP oylarına da göz dikmiş 
   
      
   
</TEXT>
</DOC>
