<DOC>
<DOCNO> 247598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur16.html </URL>
<DATE> 2004/06/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bakan Çelik 8. sınıfı bitiren öğrenciler sadece bir sınava girecek 
</HEADLINE>
<TEXT>

     Milli Eğitim Bakanı Hüseyin Çelik, öğrencilerin sınavdan sınava koştuğunu, bu sınav bolluğunu ve karmaşasını önümüzdeki yıldan itibaren kaldıracaklarını kaydederek, gelecek yıl 8. sınıfı bitirmiş tüm öğrencilerin tek sınava gireceğini bildirdi. 
     Çelik, Liselere Giriş Sınavı'nı LGS yerinde görmek amacıyla sınavın yapıldığı Atatürk Lisesi'nde incelemelerde bulundu. 
     Okula gelişinde bahçede bekleyen ailelerle sohbet eden Çelik, başarılar diledi. Okula giren Çelik, çıkışta gazetecilere yaptığı açıklamada, 700 bine yakın öğrencinin ter döktüğü sınavdaki tüm öğrencilere başarılar diledi. 
     Çelik, Anadolu Lisesi'ne girmek isteyen öğrencilerin yaşadıkları illerle Ankara, İstanbul ve İzmir'i tercih edebildiklerini, ancak bu yıl yapılan değişiklikle büyükşehir belediyesi olan tüm metropol illerin tercih edilebileceğini kaydetti. Bakan Çelik, önümüzdeki yıldan itibaren ise öğrencilerin herhangi bir ildeki Anadolu Lisesi'ni tercih edebileceğini kaydederek, ''Bu konudaki kısıtlamayı tamamen kaldırıyoruz. Üniversite sınavları veya Fen Liseleri'nde uygulanan sistem gibi bir sistem getiriyor'' dedi. 
     
     HER LİSEYE TEK SINAV 
     Öğrencilerin sınavdan sınava koştuğunu, bu durumdan öğrenciler kadar velilerin de sıkıntı çektiğini söyleyen Çelik, şunları kaydetti. 
     ''Bu sınav bolluğunu ve karmaşasını önümüzdeki yıldan itibaren kaldırıyoruz. Gelecek yıl 8. sınıfı yani ilköğretimi bitirmiş öğrencilerimiz sadece bir sınava girecek. Özel okullar ayrı, LGS ayrı şu sınav ayrı, bu sınav ayrı olmayacak. Tek bir sınav yapacağız. Bu sınav, öğrencilerimizin tercihleriyle girecekleri okulların belirlenmesinde bir öncü olacak.'' Çelik, bütün ilköğretim 8. sınıf öğrencilerinin bu sınava gireceğini varsayarak çalışmalarını sürdürdüklerini bildirdi. 
     Fen, Anadolu, Anadolu Öğretmen, Teknik Meslek, Polis Koleji, Sosyal Bilimler liseleri veya diğer bakanlıklara bağlı okullara girmek isteyen öğrencilerin bu sınavla tercih yapabileceklerini belirten Bakan Çelik, sınavda, öğrencilerin kendi imkanları nispetinde değerlendirileceklerini vurguladı. 
     
     ''SINAV ÖLÜM KALIM SAVAŞI DEĞİL'' 
     LGS sonuçlarının 20-25 Temmuz gibi açıklanacağını, internet aracılığıyla da sonuçların alınabileceğini ifade eden Çelik, 5 Ağustos'a kadar sonuçların posta yoluyla ulaştırılacağını bildirdi. 
     Velilere de seslenen Çelik, bu sınavların öğrenciler için ölüm-kalım savaşı olmadığını vurgulayarak, ''Bir hayat-memat meselesi değildir. Çocuğum sınavı kazanamadı diye veliler lütfen paniğe kapılmasınlar ve çocukları lütfen pedagojik olmayan yöntemlerle azarlamaya kalkışmasınlar. Her insanın kapasitesi farklıdır. Herkes en zirveye çıkarsa altlarda, onun bir altında kimse kalmaz demektir. O yüzden bu konuda öğrencilerimiz üzerinde bir baskı oluşturmayalım.'' 
     
     ''DAHA ÖLÇÜLÜ SINAV DEĞERLENDİRMESİ'' 
     Mevcut sistemde Anadolu Lisesi'ne 50 soru yapanın da 4 soru yapanın da girdiğine, bu nedenle sınav sisteminde bazı sıkıntılar bulunduğuna işaret eden Çelik, ''Önümüzdeki yıl yapacağımız tek sınavda bu problemler giderilecek, kademelendirme yapılmış olacak. Daha ölçülü bir sınav değerlendirmesine ulaşacağız'' dedi. 
     Öğrencilerin hakim zekasını, eğilimini belirlemek üzere daha detaylı değerlendirmeler yapıp öğrenci ve velililere sonuçların gönderileceğini anlatan Çelik, çocukların bu sonuçlara göre hangi tür ortaöğretim programına yöneleceğine karar verebileceğini dile getirdi. 
     Yeni eğitim öğretim yılından itibaren yumuşak geçiş yaparak liselerin 4 yıla çıkarılacağını anımsatan Çelik, 2005-2006 öğretim yılından itibaren pilot uygulanacak bu yeni sistemin zamanla kademeli biçimde, imkanlar çerçevesinde bütün liseleri kapsayacağını anlattı. 
     
     İLKÖĞRETİM MÜFREDATINDA DEVRİM 
     İlköğretim müfredatında yapılacak değişliklere ilişkin de bilgi veren Çelik, konuyu önce ilgili tarafların görüşlerine açacaklarını belirtti. 
     Çelik, ''İlköğretim müfredatını, yöntemini tepeden tırnağa dünya standartlarına ulaşacak şekilde yeniliyoruz. 2005-2006 yılından itibaren ders kitapları dahil bu manada ilköğretimde devrim mahiyetinde, Türkiye'deki eğitimin çağdaşlaşmasının çok önemli bir basamağını oluşturacak bir hazırlıkla kamuoyunun önüne çıkıyoruz'' diye konuştu. 
     
     TÜM OKULLAR TEK ÇATIDA 
     Diğer bakanlıklara ait okulların Milli Eğitim Bakanlığı çatısı altında toplanması için çalışmaların devam ettiğini anımsatan Çelik, ilk olarak gelecek hafta Sağlık Bakanlığı ile yapılacak bir protokolle tüm sağlık meslek liselerinin Milli Eğitim Bakanlığı'na bağlanacağını bildirdi. Çelik, Tarım Meslek Liseleri, Adalet Bakanlığı, Tapu Kadastro ve Metalürji Genel Müdürlüğü'ne bağlı okullar bulunduğunu, bu okulların da tek çatı altında toplanacağını ifade etti. Özel Okullar Sınavı ile ilgili bir soruyla ilgili spekülasyonlar yapıldığını, A kitapçığının 25. sorusunun cevabının olmadığının söylendiğini kaydeden Çelik, ''Cevabı olmayan bir soru söz konusu değildir. Ama bu iddianın sahibi bilim adamlarıyla Pazartesi günü arkadaşlarımız görüşecekler. Eğer gerçekten bir sıkıntı varsa gereken yapılır'' dedi. 
     
</TEXT>
</DOC>
