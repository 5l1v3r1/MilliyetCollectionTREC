<DOC>
<DOCNO> 223910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/guncel/gun05.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vasiyetname bırakıp baskına gitmişler 
</HEADLINE>
<TEXT>

   Loca saldırganlarından Nihat Doğruel'in bıraktığı mektupta hamile eşinden doğmamış bebegine iyi bakmasını istediği ortaya çıktı 
      SERHAT ÜNAL, ESRA ALUS İstanbul 
   
   Hür ve Kabul Edilmiş Masonlar Büyük Locası Derneği'nin Yakacık Şubesi'ne bombalı intihar saldırı düzenleyen teröristlerin, eylem öncesi ailelerine vasiyetname bıraktıkları ortaya çıktı. 
   Ladin'in sözlerini fetva kabul ederek düzenledikleri saldırıda ölen Nihat Doğruel ile ağır yaralanan Engin Vural'ın vasiyetnameleri ele geçirildi. Doğruel'in vasiyetinde, bir daha dönmeyeceğini belirterek, hamile eşinden doğmamış bebeğine iyi bakmasını istediği, Vural'ın da "Şehit olmaya gidiyorum, çocuklarıma iyi bakın, dostlarıma selam söyleyin, hakkınızı helal edin" dediği iddia edildi. 
   
   Yahya itirafı 
   Diş hekimi Yasef Yahya'yı Ağustos 2003'te öldürdüğünü itiraf ettiği belirtilen Adem Çetinkaya, Hamza Ali Temiz, Hasan Dağ ile Mehmet Akkoyun da dün İstanbul DGM'ye sevk edildi. Çetinkaya, Temiz ve Dağ, "Anayasal düzeni silah zoruyla değiştirmeye teşebbüs etmek", Akkoyun da "yardım ve yataklık"tan tutuklandı. 
   Bu soruşturma kapsamında tutuklananların sayısı da yediye çıktı. 
   
   Çetinkaya "pişmanım" dedi    Adem Çetinkaya'nın sorgusunda, Pakistan'da eğitim gördüğü "Laçkeri Tayba" adlı kampta, tanıştığı El Kaide'nin Türkiye emiri olarak bilinen Habib Aktaş'tan Loca saldırısının talimatını aldığını kabul ettiği öne sürüldü. Çetinkaya, Pişmanlık yasasından yararlanmak istediğini de belirtti. Dağ, Temiz ve Akkoyun'un da cinayet silahını temin ettiğini itiraf ettiği iddia edildi. Geçen yıl Kartal'daki gasp edilen iki kişiden birinin fidye için kaçırılması olayının da bu soruşturma kapsamında aydınlatıldığı bildirildi. 
   
   
   
</TEXT>
</DOC>
