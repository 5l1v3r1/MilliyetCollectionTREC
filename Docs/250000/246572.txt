<DOC>
<DOCNO> 246572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo13.html </URL>
<DATE> 2004/06/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fenerbahçe'de ilk imza... Ümit Özat, boş sözleşmeye imza attı... 
</HEADLINE>
<TEXT>

     Fenerbahçe, sözleşmesi sona eren kaptanı Ümit Özat ile yeniden protokol yaparken, kulüp asbaşkanı Mahmut Uslu, bu futbolcunun sporu bırakana dek Fenerbahçe'de oynayacağına inandığını söyledi. 
     Ümit Özat, Fenerbahçe Burnu'ndaki kulüp binasında düzenlenen ve asbaşkan Mahmut Uslu ve genel sekreter Vedat Olcay'ın da katıldığı törende sözleşmeye imza attı. 
     Asbaşkan Mahmut Uslu, transfer sezonunun 15 Haziran'da başlayacağını, Ümit'in formalite icabı, ancak boş sözleşmeye imza attığını belirtirken, sözleşmenin süresiyle ilgili, ''Bence Ümit, 1 yıl artı sonsuz opsiyonlu bir sözleşme imzalamıştır. Son zamanlarda kaptan olarak Fenerbahçe'de bırakan oyuncu yok. İnşallah Ümit, Fenerbahçe'de futbolu bırakacak'' dedi. 
     Ümit'in, karekteri ve ağabeyliğiyle örnek bir futbolcu olduğunu vurgulayan Uslu, ''Fenerbahçe, onun kaptanlığında büyük başarılara imza atacaktır'' diye konuştu. 
     Ümit Özat da imza sonrasında yaptığı açıklamada, Fenerbahçe'de kaptan olmanın bir bedeli bulunduğunu ve kendisinin gereğini yaptığını söyledi. 
     İlk şampiyonluğunu sarı-lacivertli formayla yaşadığını belirten Ümit, ''Gelecek sezon hem lig, hem de Avrupa Şampiyonlar Ligi'nde yapacak çok şeyimiz var. Kulübümle sözleşme yenilediğim için de mutluyum'' dedi. 
     
     ''ALEX KURTARICI DEĞİL'' 

     Fenerbahçe Kulübü Asbaşkanı Mahmut Uslu, yeni transferleri Brezilyalı Alex'in dünya çapında bir futbolcu olduğunu belirterek, ''Ancak, Fenerbahçe'nin kurtarıcısı değil'' dedi. 
     ''Fenerbahçe'nin gerçek değerleri tüm sporculardır, onlar istediğimiz gibi oynarlarsa Fenerbahçe büyük işler yapar'' diyen Uslu, Alex'in de takıma büyük katkı sağlayacağını söyledi. 
     Milli takımdan yorgun dönen kaptan Ümit'in tatile çıkacağını, bu nedenle ilk imzayı ona attırdıklarını ifade eden Uslu, ''Dükkanı açtık, Ümit ile başladık, devam edeceğiz'' açıklamasında bulundu. 
     Takımın iskeletinin hazır olduğunu, teknik direktör Christoph Daum'un istediği birkaç futbolcuyla ilgili çalışmaların da sürdüğünü anlatan Uslu, 6 artı 1, ya da 6 artı 2 olmasını bekledikleri yabancı kontenjanı sayısının 6 ile sınırlandırılması nedeniyle bu konudaki transfer politikalarını Daum ile birlikte yeniden değerlendireceklerini sözlerine ekledi. 

     
</TEXT>
</DOC>
