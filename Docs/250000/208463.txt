<DOC>
<DOCNO> 208463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/magazin/mag01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab, Eurovision turuna çıkıyor .. 
</HEADLINE>
<TEXT>

   Birçok ülke, geçen yılın birincisi Erener'i ülkelerindeki Eurovision elemeleri açılışına davet etmek için sıraya girdi 
      İlknur Gülmez 
   
   Eurovision'da geçen yıl birinciliği alan Sertab Erener, 49. Eurovision elemelerinin de yıldızı oldu. "Everyway That I Can" şarkısıyla Eurovision'da Türkiye'ye ilk kez zafer yaşatan Erener'e, birçok ülkeden Eurovision elemelerinde açılış şovu yapması için teklif yağıyor. 
   Dansçılarıyla birlikte Arnavutluk'un elemelerine katılan Erener, yoğun programı nedeniyle sadece Hollanda, Belçika, İngiltere ve Polonya'dan gelen teklifleri kabul etti. Erener, takviminin uygun olması halinde, diğer ülkelerin tekliflerini de gündemine alacak. 24 Ocak'ta Polonya'daki Eurovision elemelerinde dansçıları eşliğinde şarkı söyleyecek olan Sertab Erener, 15 Şubat'ta Belçika'da, 22 Şubat'ta ise Hollanda elemelerinde şovunu yineleyecek. 
   
   İngilizlerin de gözdesi... 
   Sertab Erener, 48. Eurovision Şarkı Yarışması'nda aldığı kötü dereceyle herkesi şaşırtan İngiltere'nin Eurovision elemelerine de konuk olacak. İngilizler, 28 Şubat gecesi BBC'den yayımlanacak elemeler için Erener'e teklifte bulundu. Erener, Avrupa ülkelerine çıkacağı Eurovision turunu, vereceği konserlerle de yakında Avrupa'da satışa sunulacak "I Believe" single'ının tanıtım şovuna dönüştürecek. 
   
   
</TEXT>
</DOC>
