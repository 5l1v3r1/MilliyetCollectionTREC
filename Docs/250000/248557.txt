<DOC>
<DOCNO> 248557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/dunya/axdun02.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 2. Saddam iktidarından çok korkuyor 
</HEADLINE>
<TEXT>


DIŞ HABERLER SERVİSİ 


ABD Başkanı George W. Bush Irak hükümetinden, devrik ve tutuklu lider Saddam Hüseyin'in Iraklı yetkililere teslimi öncesinde, eski diktatörün hapiste kalacağı ve bir daha eski yerine geri dönmeyeceği konusunda garanti istedi. Başkan Bush açıklamasında, "Saddam'ın bir katil, bir haydut olduğunu ve yargılanması gerektiğini" belirterek, Irak hükümetinden bu konuda güvence istemelerinin meşru olduğunu söyledi. 
Bush, Saddam Hüseyin'in yargılanması için yeterli güvenlik koşulları oluştuğunda Irak hükümetine teslime edileceğini kaydederken, devrik liderin 30 Haziran'daki yetki devrinden sonraki bir tarihte Iraklı yetkililere teslim edileceğini ifade etti. Beyaz Saray Sözcüsü Scott McClellan da, önceki gün yaptığı açıklamada, Saddam Hüseyin'in Irak yönetimine teslimi konusunda, "uygun bir zamanda" ifadesini kullanmıştı. 
Irak Başbakanı İyad Allavi, önceki gün yaptığı açıklamada, ABD'nin 2 hafta içinde Saddam Hüseyin'i yargılanmak üzere yeni Irak hükümetine teslim edeceğini söylemişti. Allavi, Saddam ve Saddam'la birlikte teslim edilecek eski rejim yetkililerinin, en kısa zamanda yargı önüne çıkarılacağını belirtmişti. 
Başkan Bush, Şii lider Mukteda El Sadr konusunda ise, kararın Iraklı yetkililere kaldığını söyledi. Bush, Sadr'la "uygun bir şekilde" anlaşma yapıp yapmayacaklarına Iraklı yetkililerin karar vereceğini ifade etti. 


</TEXT>
</DOC>
