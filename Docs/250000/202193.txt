<DOC>
<DOCNO> 202193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun29.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Tercihimiz muhalefetten yana'' 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıs Türklerine, '' işgalin sona ermesinde yardımcı olun'' çağrısı yaparak, '' işgal sona erer ve iki toplum birleşirse Kıbrıs'ın AB üyeliğinden elde edilen nimetlerden ortak yararlanma ancak o zaman mümkün olur'' dedi. 
     Papadopulos, KKTC seçim sonuçlarıyla ilgili olarak şu yorum ve iddialarda bulundu 
     ''Bizim istediğimiz 'işgalin' sona ermesi ve Kıbrıs'ın yeniden birleşmesidir. Kıbrıs Türklerine mesajımız budur. 'İşgal' sona erer ve toplumlar birleşirse Kıbrıs'ın AB üyeliğinin nimetleri eşit şekilde paylaşılabilir.'' ''Tercihlerinin muhalefetin kazanmasından yana olduğunu'' belirten Papadopulos, ''Ancak beklentilere gem vurarak net olmalı ve seçim sonuçlarıyla Kıbrıs sorununun çözümüne gideceğimiz umutları beslememeliyiz'' diye konuştu. 
     Papadopulos, şunları söyledi 
     '' İşgalin sona ermesi ve adanın birleştirilmesi için hepimize görev düşmektedir. Kıbrıs konusunda kararlar Ankara'da alınır ve buradaki faktör Türkiye'nin siyasi taktik değiştirmeye ve Kıbrıs sorununun 1 Mayıs'tan önce çözümünün kendi arzusunun da bir parçası olduğunu belirleme konusunda karar verip vermemesidir. Ankara'nın ordusu tarafından işgal bölgelerinin denetimi ve işgal sürüyor. Yasal değil, yasadışı seçimler söz konusudur. Sahte devlet bu seçimlerle ayrı siyasi ve hukuki varlık olarak uluslararası tanınma için bir basamak daha ilerlemeye çalışıyor. Uluslararası toplumun yapması gereken ise işgalin sona ermesi ve iki toplumun yeniden birleştirilmesine yardımcı olmaktır. Kıbrıs'ın AB üyeliğinden elde edilen nimetlerden ortak yararlanma ancak o zaman mümkün olur.'' 
     
</TEXT>
</DOC>
