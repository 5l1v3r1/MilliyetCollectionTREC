<DOC>
<DOCNO> 237689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy08.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya mülk satışı bürokrasiye 'takıldı' 
</HEADLINE>
<TEXT>


Askeri birimlerin güvenlik yanıtının geç gelmesinin, yabancılara mülk satışını engellediği iddia edildi 

AHMET AY Antalya DHA 


Antalya'da gayrimenkul almak için başvuran yabancıların, ilgili askeri birimden güvenlikle ilgili yanıtın geç gelmesi nedeniyle vazgeçtikleri iddia edildi. Antalya Ticaret ve Sanayi Odası ATSO İnşaat Müteahhitleri Grubu, yazışmaların daha kısa sürede sonuçlanması amacıyla Antalya'da büro açılması için Genelkurmay Başkanlığı'na başvurdu. 
Antalya'da Rusya, Azerbaycan, Özbekistan gibi ülkelerin vatandaşlarına gayrimenkul edinme hakkı verilmesinin ardından talepler arttı. Ancak emlakçılar, yabancıların başvurduğu Tapu Kadastro Bölge Müdürlüğü'nün Ege Ordu Komutanlığı'ndan istediği bilgilerin 3 ay sonra gelmesi nedeniyle çok sayıda yabancının konut edinmekten vazgeçtiğini savundu. Grup Başkanı Orhan Doğan, "Bürokratik yazışmalar turistleri caydırıyor. Genelkurmay'a yapılan talebin sonuç vereceğine inanıyoruz" dedi. 
Yabancıların Türkiye'de emlak alımına 2565 sayılı Askeri Yasak Bölgeler ve Güvenlik Bölgeleri kanunuyla kısıtlama getiriliyor. Taşınmaz, askeri açıdan yasak nitelikte veya özel güvenlik bölgesi içinde bulunuyorsa satış yapılmıyor. 



</TEXT>
</DOC>
