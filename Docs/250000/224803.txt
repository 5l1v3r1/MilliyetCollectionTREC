<DOC>
<DOCNO> 224803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko22.html </URL>
<DATE> 2004/03/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Finansbank Gn. Müdürü Yabancı, ekonomi iyiye gidiyor diye geliyor 
</HEADLINE>
<TEXT>

     Finansbank Genel Müdürü Sinan Şahinbaş, ticari işlemlerinden doğan kur risklerini ortadan kaldırmak için firmalara vadeli işlemlerde aktif olmalarını önerdi. 
     Şahinbaş, enflasyondaki düşüşün gayet iyi gittiğini belirtti. 
     Bankacılık sektörünün düşük enflasyon ortamına hazır olduğunu ifade eden Şahinbaş, Finansbank'ın da kredilerini artırarak bilançosunu enflasyonun düşmesine hazırlıklı duruma getirdiğini kaydetti. 
     Şahinbaş, ''Biz, faizlerdeki düşüşlerden etkilenmiyoruz. Çünkü, müşteri sayımızı artırdık, reel sektöre daha fazla girdik. Eskiden hazine bonosu tarafına olan ağırlıklı varlıklarımız şu anda kredilerde. Bu da en güzel hazırlık diye düşünüyorum. Diğer bankalar da gerek KOBİ'ler, gerekse ticari, kurumsal krediler olsun piyasaya geri dönüyor'' diye konuştu. 
     Finansbank Genel Müdürü Şahinbaş, Kıbrıs sorunu, AB gibi konuların enflasyon, kur ve faizle ilgili beklentileri etkileyebileceğini ama yıl sonunda hedeflerin tutturulabileceğine inandıklarını söyledi. 
     İhracatçıların kura ilişkin eleştirilerinin anımsatılması üzerine Şahinbaş, ihracatçıların birçoğunun ithal malla üretim yaptığına dikkat çekerek, asıl sorunun TL olan girdi maliyetlerinin artması olduğunu söyledi. Düzgün bir stok ve satış politikası düzenlenirse kurun çok fazla etkisi olmayacağını kaydeden Şahinbaş, ''Siz, 100 liradan bir malı bağladıysanız, gelip banka ile 100'e göre bir kur olarak ihracatınızı vadeli piyasalarda hedging kur risklerinin ortadan kaldırılması için yapılan vadeli işlemler ederseniz hiç bir probleminiz yok'' şeklinde konuştu. 
     Geçen yıl turizmcilerin de kur belli bir yere gelecek beklentisi ile kendilerini hedging etmediklerini, bu yüzden gelirlerinin giderlerini istedikleri oranda karşılamadığını belirten Şahinbaş, şunları kaydetti 
     ''Bu sene bence insanların kur ile ilgili fal bakması yerine, gidip kuru hedging edip faaliyetlerinden para kazanma yoluna gitmesi lazım. Bankacı olarak benim önerim bu olacak. Artık bankalara inansınlar ve vadeli işlemlerde çok fazla aktif olsunlar. Özellikle turizmciler.'' 
     
     TEKLİFLERİ DEĞERLENDİRİRİZ 
     Şahinbaş, Banca Intesa'nın Garanti Bankası'nın çoğunluk hisselerini satın almak istemesi konusundaki bir soruyu yanıtlarken, daha önce de bu konunun gündemde olduğunu anımsatarak, ''Şu anda tekrar gündeme gelmesi bir açıdan iyi, çünkü eskiden kriz döneminde daha ucuz şirketler alabilir miyim diye yabancılar geldi. Şu anda ise Türkiye'deki ekonomi iyiye gidiyor diye geliyor'' ifadesini kullandı. 
     Genel Müdür Sinan Şahinbaş, ''Finansbank olarak yabancılarla görüşmeniz var mı '' sorusunu ise şöyle yanıtladı 
     ''Şu anda bir görüşmemiz yok, ama bu görüşmemiz olmayacak anlamına gelmez. Gelen teklifleri değerlendiririz. Daha önceki bizim gerek BNP Paribas ile olan görüşmemiz, gerek Pamukbank'a olan talebimiz bu tür birlikteliklere açık olduğumuzu gösteriyor. Bundan sonra da gelen bu tür teklifleri değerlendireceğimizden emin olabilirsiniz.'' 
     
</TEXT>
</DOC>
