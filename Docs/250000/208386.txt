<DOC>
<DOCNO> 208386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo11.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transferde son durum... Kutlualp anlatıyor... 
</HEADLINE>
<TEXT>

     Fenerbahçe Kulübü Yönetim Kurulu Üyesi Hakan Bilal Kutlualp, Brezilya'nın Cruzeiro takımından transfer etmek istedikleri Alex de Souza'nın, ailevi sorunlarından dolayı transferiyle ilgili kararına saygı göstermek durumunda olduklarını söyledi. 
     Kutlualp, Antalya kampında yaptığı açıklamada, ''Alex ailevi durumundan dolayı Brezilya'da hanımının doğumunu beklemek istiyor, buna saygı göstermek durumundayız'' dedi. 
     Alex'in Fenerbahçe'ye gelmemesinde herhangi bir parasal problem bulunmadığını ifade eden Kutlualp, ''Alex bu durumda Avrupa'da kazanacağı paranın yüzde 10'una Cruzeiro'da devam etmek istiyor. Bu da parayla alakası olmayan bir durum olduğunun en açık delilidir'' diye konuştu. 
     
     ORTEGA KONUSU 

     Ortega sorununda geçen günlerde avukat ve menajerlerine son bir teklif yapan sarı-lacivertli yönetim, henüz bir sonuç elde edemedi. 
     Fenerbahçe'ye sadece 6 aylık süre için gelerek, problemi çözme teklifi sunduğu belirtilen Ortega'ya bu konuda verilen sürenin de dolduğu, kulübün gerekirse yakın bir zamanda Arjantin'de icra yoluyla alacaklarını tahsil etme yoluna gideceği ifade edildi. 
     Arjantinli futbolcunun, Fenerbahçe'nin 11 milyon dolar sorununu da çözen teklifini veya buna yakın bir teklifi kabul etmek durumunda olduğunu belirten yönetim kurulu üyesi Kutlualp, ''Bizim şartlarımızı kabul etmeye mecbur'' dedi. 
     
     KALECİ TRANSFERİ 

     Kutlualp, kaleci transferi konusundaki politikalarının hem Fenerbahçe'nin hem de milli takımın geleceğini olumlu yönde etkilediğini söyledi. 
     Bu konuda günlük çözümlere yanaşmadıklarını anlatan Kutlualp, ''Hem Fenerbahçe'nin, hem de milli takımın geleceğini etkileyecek bir kaleci politikası izlemek lazım. Ama bu demek değil ki bizim kalecilerimizden daha iyi ve tecrübeli bir kaleci almayız. Şartlar uygun olursa bakarız'' şeklinde konuştu. 
     
     ''ÇAYKUR RİZESPOR MAÇI BİZİM İÇİN AVANTAJ OLABİLİR'' 

     Hakan Bilal Kutlualp, diğer takımlardan daha kısa bir kamp dönemi geçirmelerine rağmen lig öncesi Çaykur Rizespor ile yapacakları tekrar maçının kendileri için bir avantaj olabileceğini kaydetti. 
     Böylece lige daha erken ısınacaklarını vurgulayan Kutlualp, takımın Antalya'daki çalışmalarını da değerlendirerek, ''Takım, hava şartlarından dolayı istediği çalışmaları dün yapamadı. Ama bu sadece bizi değil Antalya'daki bütün takımları etkiledi. Bugün hırslı bir antrenman izledik'' dedi. 
     
</TEXT>
</DOC>
