<DOC>
<DOCNO> 225852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy11.html </URL>
<DATE> 2004/03/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sirmen'den İstanbul trafiğini rahatlatma sözü... 
</HEADLINE>
<TEXT>

     CHP'nin İstanbul Büyükşehir Belediye Başkan Adayı Sefa Sirmen, ''Heyecanlı bir yönetim, şu haliyle bile doğru kararlarla trafiği yüzde 40 rahatlatır'' dedi. 
     Rami Toptancı Gıda Çarşısı'nı ziyaret eden Sirmen, burada esnafa hitaben yaptığı konuşmada, İstanbul'da halkın giderek yoksullaştığını, bunun da bir güvenlik sorunu yarattığını savundu. 
     Kapkaç gibi olayların arttığını öne süren Sirmen, bunun sorumlusunun da ''kötü yönetimler'' olduğunu iddia etti. 
     İstanbul trafiğine de dikkati çeken Sirmen, 17 yıl belediyecilik yaptığını yineledi. 
     Sirmen, ''Heyecanlı bir yönetim, şu haliyle bile doğru kararlarla trafiği yüzde 40 rahatlatır'' diye konuştu. 
     Türkiye'nin gelirinin yüzde 40'ının İstanbul'dan sağlandığını vurgulayan Sefa Sirmen, ''kentin verdiğini geri alamadığını'' söyledi. 
     Türkiye'nin zenginleşmesinin İstanbullular'ın zenginleşmesine bağlı olduğunu dile getiren Sirmen, ''Birileri, bir yere kendilerini taşıyabilmek için İstanbul'da kaynakları heba ettiler'' dedi. 
     Eski milletvekili ve İstanbul Belediye Başkanı Aytekin Kotil'in kardeşi olan İstanbul Gıda Toptancı Tüccarları Derneği Yönetim Kurulu Başkanı Günay Kotil de, Sefa Sirmen'den, İstanbul'a başkan olması durumunda ''küçük esnafa sahip çıkma'' sözü aldı. 
     Kotil, esnafa hitaben de, ''Sizi temsil edebilmek için, size destek olmak isteyenlere hürmetle oy verin. Sayın Sirmen, ağabeyimden bana kalan bir miras. Kendisine kefilim'' dedi. 
     
</TEXT>
</DOC>
