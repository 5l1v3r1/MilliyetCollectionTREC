<DOC>
<DOCNO> 228733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo37.html </URL>
<DATE> 2004/04/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Zago Beşiktaş'ta kalmak istiyorum ama henüz böyle bir teklif almadım 
</HEADLINE>
<TEXT>

     Beşiktaş'ın, Galatasaray ile yaptığı derbi maçta sakatlanan Federico Giunti ile maç öncesi son idmanda sakatlanan Ronaldo'nun, Gençlerbirliği karşılaşmasında oynayıp oynayamayacaklarının, önümüzdeki günlerde açıklık kazanacağı bildirildi. 
     Beşiktaş Kulübü Doktoru Ayhan Optur, Giunti'nin üst adalesinde darbeye bağlı ödem ve sertlik oluştuğunu kaydederek, ''Giunti 2 gün kontrolümüz altında olacak. Daha sonra duruma göre forma giyip giyemeyeceğine karar vereceğiz'' dedi. 
     Optur, Ronaldo'nun da Gençlerbirliği karşısında oynama ihtimalinin az olduğunu ifade ederek, ''Ronaldo'nun durumu önümüzdeki günlerde açıklık kazanır. Ancak bu futbolcumuzu çok fazla riske etmek istemiyoruz'' diye konuştu. 
     Bu arada, günü dinlenerek geçiren siyah-beyazlılar, Gençlerbirliği maçı hazırlıklarına yarın yapacağı antrenmanla başlayacak. 
     
     ZAGO ''1 YIL DAHA KALMAK İSTİYORUM'' 
     Öte yandan, Beşiktaş'ın Brezilyalı futbolcusu Antonio Carlos Zago, siyah-beyazlı ekipte 1 yıl daha futbol oynamak istediğini, ancak bu yönde henüz bir teklif almadığını söyledi. 
     Sözleşmesi sezon sonunda sona erecek olan Zago, katıldığı bir televizyon programında yaptığı açıklamada, İstanbul'da ve Beşiktaş'ta olmaktan mutluluk duyduğunu belirterek, ''Ülke değiştirmek çok zor. Ailemle buraya uyum sağladık ve mutluyuz. 1 yıl daha Beşiktaş'ta oynamak istiyorum. Ancak bu yönde henüz bir teklif almadım'' diye konuştu. 
     Takım arkadaşlarıyla ilişkilerinin de çok iyi olduğunu anlatan Zago, ''Beşiktaş'ta çok iyi bir ortam var. Arkadaşlarımla aramız çok iyi. Siz böyle bir ortamda olsanız, gitmek ister misiniz '' dedi. 
     Galatasaray maçını kazanarak şampiyonluk şanslarını sürdürdüklerini ifade eden Brezilyalı futbolcu, kalan 6 maçlarını da kazanıp, Fenerbahçe'nin puanlar kaybetmesini bekleyeceklerini söyledi. 
     
</TEXT>
</DOC>
