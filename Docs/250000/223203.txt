<DOC>
<DOCNO> 223203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur06.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
14 öğrenciyi gasp eden 2 kişi suçüstü yakalandı 
</HEADLINE>
<TEXT>

     Altındağ'da öğrencileri bıçak zoruyla gasp eden ve 14 olayın faili oldukları belirlenen 2 kişi, suçüstü yakalandı. 
     Ankara Emniyet Müdürlüğü Gasp Büro Amirliği ekipleri ile Altındağ İlçe Emniyet Müdürlüğü ekiplerinin ortaklaşa yaptığı çalışma sonucunda, A.Ç. adlı öğrenciyi gasp etmeye çalışan Ceyhun I. ve Çağlar B, Ulus'taki Devlet Konukevi'nin önünde suçüstü gözaltına alındı. 
     Üzerlerinde ''kelebek'' tabir edilen iki adet bıçak da bulunan gaspçılar, gözaltına alındıktan sonra Ankara Emniyet Müdürlüğü'ne getirildi. Burada yapılan sorgulama sonucunda, söz konusu kişilerin, ilköğretim okullarında, dershanelerde öğrenim gören öğrencilere yönelik 14 ayrı gasp olayını gerçekleştirdikleri saptandı. Bu kişilerin gasp olaylarından elde ettikleri 6 adet cep telefonu, satıldıkları yerlerden zapt edilerek sahiplerine verildi. 
     Çay ocağında garson olarak çalışan Ceyhun I. ile bir lokantada işçi olarak çalışan Çağlar B, sorgulanmalarının ardından mahkemeye sevk edildi. 
     
</TEXT>
</DOC>
