<DOC>
<DOCNO> 238721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/yguven.html </URL>
<DATE> 2004/05/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Son söz 
</HEADLINE>
<TEXT>



"Ha bu bağa ders oldi" demiş ya son söz olarak Temel ha bu da Trabzonspor'a ders olsun... Futbol denilen meretin dostluğu, arkadaşlığı saha dışında... Çünkü ana amaç "yarışma". Gönül başka, maç başka "Senin kazanmanı istiyorum" diyen rakibin, çatır çatır gol atınca sakın şaşırma... Hatta "şampiyon mu olacaksınız ulan" diye hiç bağırma. 
Sen çıkıp iyi oynayacaksın. Kaderini başkasının iyi niyetine bırakmayacaksın. 
Hele işkembeden demeçlere hiç güvenmeyeceksin. 
Oysa, neydi Trabzonspor'un o hali .. Hele ilk yarıda. 
Özetlemek lazımsa Fatih Tekke Sakat, Mehmet Yılmaz kısmetsiz ayak, Gökdeniz bitap, Augustine panik atak.... Yılın kalecisi Petkoviç'e gelince eksik olmasın yediği ikinci gol inanılmaz acemiceydi. 
Aslında sadece ilk yarıda 6 gol pozisyonu ele geçirdi Trabzonspor. Ama atamadı. Oysa günler evvelden Ziya Doğan uyarmıştı. "Rehavete kapılmayın" demişti talebelerine. Çünkü Galatasaray yöneticileri ile santrforunun ilginç demeçleriyle futbolun olmazsa olmaz unsuru "mücadele"nin, yerini "dayanışmaya" bıraktığını hissetmişti. Evet, Trabzonspor'u birinci olarak bu "aşırı muhabbet" mahvetti... İkincisine ise ister Türkiye Kupası rehaveti deyin, ister Galatasaray'ın Ayhan ve Petre mahareti, Necati bereketi. Ama Hakan Şükür'e hiç ilişmeyin çünkü çocuğun özü sözü birdi dünkü maçta. 35. dakikada Necati'nin kale çizgisine paralel pasına bile dokunmadı bir metre mesafeden. İkinci yarıda da oyundan çıktı. 
Gelelim Galatasaray'a... Ortada çok tehlikeli bir "Galatasaray sendromu" vardı. Adeta kapalı bir kutu gibiydi bir zamanların UEFA Şampiyonu. Ne oynayacağı, nasıl oynayacağı, hatta kimin oynayacağı bile meçhuldü. Her an her şey olabilirdi ve voltajı düşük rakibini hesaba katmazsak, Sarı-Kırmızılı takım, yedek kulübesinde çırpınan, hırstan kıvranan Hagi'nin "örtülü motivasyonu" ile sıçrama yapmıştı Trabzon'da. Son kullanma tarihi dolmuş veya henüz kullanma kılavuzu okunmamış futbolculardan kurulu takım, mecburdu kendini kanıtlamaya. Gelecek sezon kalacaklar, gidecekler, hep bu maçta ortaya çıkacaktı sanki. O yüzden hemen her Galatasaylı formasının hakkını verdi. 
Şimdi, ön yargıları bir kenara bıraktığımızda, geriye sıkı bir futbol mücadelesi kaldı Trabzon'dan... Kimi üzdüğü, kimi sevindirdiği bir yana, pozisyon ve gol açısından hayli uzun zaman unutulmayacak bir maçtı. Korkulanın aksine fair play kazandı. 


</TEXT>
</DOC>
