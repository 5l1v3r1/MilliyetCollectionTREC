<DOC>
<DOCNO> 214310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo18.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Berkant, Ümit Karan ve Volkan idmana çıktı 
</HEADLINE>
<TEXT>

     Galatasaray, hafta sonu ligde Gençlerbirliği ile yapacağı maçın hazırlıklarına 1 günlük izinin ardından başladı. 
     Florya Metin Oktay Tesisleri'nde teknik direktör Fatih Terim yönetiminde gerçekleşiktirilen çalışmanın yaklaşık 1 saatlik bölümü basın mensuplarına açık tutulurken, futbolcular koşu ve ısınma hareketlerinin ardından yarım saat kadar salonda çalıştılar. Ardından tekrar sahaya dönen oyuncular efor testinden geçirildi. 
     Sarı-kırmızılılarda, gece hayatlarına dikkat etmedikleri gerekçesiyle Bursaspor maçı öncesi teknik direktör Fatih Terim tarafından kadrodan çıkarılan Ümit, Berkant ve Volkan da takımla birlikte idmanda yer alırken, özellikle Volkan'ın neşeli hareketleri dikkat çekti. 
     Çalışmada, sakatlıkları devam eden Batista ile Hasan yer almadı. Brezilya'ya giden Batista'nın tedavisine ülkesinde devam edeceği, Hasan'ın ise bugün yeniden kontrolden geçeceği açıklandı. 
     Galatasaray, Gençlerbiriliği maçı hazırlıklarını akşam antrenmanıyla sürdürecek. 
     
</TEXT>
</DOC>
