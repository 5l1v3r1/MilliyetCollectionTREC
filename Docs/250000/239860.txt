<DOC>
<DOCNO> 239860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/guncel/gun05.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir mesajla hayat kurtarın' 
</HEADLINE>
<TEXT>


AKUT'tan 'cep'ten bağış projesi... Gönderilen her mesaj 5 milyon lira sayılacak, kampanyadan elde edilecek gelir, AKUT'un faaliyetlerine kaynak olacak 

ŞAKİR AYDIN İstanbul 

AKUT, faturalı cep telefonu aboneleri için başlatığı 'Küçük bir destekle siz de bir hayat kurtarabilirsiniz' temalı bağış projesini tanıttı. Bu projeyle, cep telefonundan mesaj geçerek AKUT'a bağışta bulunmak mümkün. 
Grand Cevahir Otel'de dün gerçekleştirilen toplantıda, bağış projesi hakkında bilgi veren AKUT Başkanı Nasuh Mahruki, Turkcell ve Telsim hatlı faturalı abonelerinin, cep telefonlarının mesaj bölümüne 'AKUT' yazarak 2930'a gönderdiklerinde, derneğe 5 milyon lira bağışta bulunmuş olacaklarını söyledi. 
Spor, sanat ve basın dünyasından tanınmış isimlerin de yer aldığı törene kalabalık bir davetli topluluğu katıldı. 
Vatandaşları yeni bağış projesine katkıda bulunmaları için çağrıda bulunan davetliler, hep birlikte cep telefonlarından mesaj geçerek, AKUT'a ilk bağışı yaptılar. 

TIR, illeri dolaşıyor 
Bir ayda 27 ili dolaşan ve dört ayda 81 ili dolaşması planlanan AKUT Anadolu TIR'ı hakkında da bilgi veren Mahruki, şöyle konuştu "Amacımız, doğal afetler konusunda temel bir bilinç düzeyi yaratmak. Afet öncesi, sırası ve sonrası için alınacak önlem ve hazırlık çalışmaları hakkında vatandaşları bilinçlendirmek." 



</TEXT>
</DOC>
