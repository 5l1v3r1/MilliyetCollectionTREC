<DOC>
<DOCNO> 215330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur08.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
12 kez idamdan tahliyeye... 
</HEADLINE>
<TEXT>

     Yargıtay, 1980'de işlediği suçlar nedeniyle 12 kez idam cezasına çarptırılan Mustafa İzol'un tahliyesine karar verdi. 
     Mustafa İzol 19 Temmuz 1980'de işlediği suçlar nedeniyle 13 Aralık 1988'de Türk Ceza Kanunu'nun adam öldürme fiilin düzenleyen 450. maddesine göre 12 kez idam, 20 yıl ağır hapis ve 5 yıl hapis cezasına çarptırıldı. 
     Ankara 2. Ağır Ceza Mahkemesi, idam cezasının müebbet ağır hapis cezasına dönüştürülmesinin ardından İzol'un infaz durumunun tespitini yaptı. 
     İdam cezalarını müebbet ağır hapis cezasına dönüştüren mahkeme, İzol'un 3713 sayılı Terörle Mücadele Yasası'ndan yararlandırılarak toplam cezasının 36 yıl üzerinden infaz edilmesi gerektiğine karar verdi. Bu karara yapılan itirazı da Ankara 3. Ağır Ceza Mahkemesi reddetti. 
     
     YAZILI EMİRLE BOZMA İSTEMİ 

     Adalet Bakanlığı bu kararın yazılı emir yoluyla bozulmasını istedi. Başvuruda, idam cezalarının müebbet ağır hapis cezalarına dönüştürülmesini müteakip bu cezaların müebbet ağır hapis cezası olarak içtima ettirilmesi ve bu hususun duruşmalı olarak sonuçlandırılması gerektiğine işaret edildi. 
     İstemi görüşen Yargıtay 1. Ceza Dairesi, Ankara 3. Ağır Ceza Mahkemesi'nin kararını bozdu. 
     Kararda, Türk ceza hukuku sisteminde içtima zorunluluğunu dışlama suretiyle 12 müebbet ağır hapis ve 20 yıl ağır hapsin bağımsız birer ceza olarak infazına olanak veren hüküm bulunmadığına dikkat çekildi. 
     TCK'nın bu cezaların ''hücreli tek müebbet ağır hapis'' olarak toplanıp yeni cezanın saptanmasını zorunlu kıldığı belirtilen kararda, 3713 sayılı Yasa gereği infaz sürecinde önceden alınan ve cezanın 36 yıl ağır hapis üzerinden çektirilmesi gereğini ifade eden infaza ilişkin kararının geçerliliğinin de kalmadığı belirtildi. 
     Kararda, Ankara 3. Ağır Ceza Mahkemesi'nin kararının, usul ve yasaya aykırı olduğu ve hukuki değerden yoksun olduğu kaydedildi. 
     Yerel mahkemenin belirlenen usuller çerçevesinde duruşmalı olarak işlemleri yapması istenen kararda, hükümlü İzol'un cezaevinde geçirdiği sürenin 3713 sayılı Yasa uyarınca infazı gereken süreyi doldurduğu belirtildi. 
     Yargıtay 1. Ceza Dairesi, bu gerekçelerle Mustafa İzol'un ''daha fazla zarar görmemesi için'' tahliyesine karar verdi. 

     
</TEXT>
</DOC>
