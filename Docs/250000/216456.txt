<DOC>
<DOCNO> 216456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun15.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soru ve cevaplarla Irak... 
</HEADLINE>
<TEXT>

     ABD önderliğindeki koalisyon yönetimi, Irak'ta yönetimi 30 Haziran'da Iraklılara devretmeye hazırlanırken, Şiilerin istediği doğrudan seçimlerin bu tarihten önce yapılmasının mümkün olmadığı belirtiliyor. 
     BM Genel Sekreteri Kofi Annan da dün akşam Irak'ın Dostları Grubu üyeleriyle yaptığı toplantıda, Irak'ın geleceğine ilişkin görüşlerini dile getirdi ve Irak'ta 30 Haziran'dan önce doğrudan seçimler yapılmasına olanak görmediğini ifade etti. 
     Sorular ve cevaplarla, Irak'ta iktidarın Iraklılara devredilmesi konusunda durum şöyle 
     Irak hükümetini kurmanın zorlukları neler ABD, egemenliği yeni Irak hükümetine 30 Haziran'da devretmek istiyor. Sorun, bu hükümetin nasıl seçileceği. 15 Kasım'da Irak Geçici Yönetim Konseyi GYK ile varılan anlaşma uyarınca, Amerikan planı, bölgelerden seçilecek temsilcilerin oluşturacağı meclisin yeni geçici hükümeti atamasını öngörüyor. Ülkedeki Şiiler ve Iraklıların çoğu ise meclis üyelerinin doğrudan seçimlerle belirlenmesini istiyor. 
     Şiiler doğrudan seçimlerde neden bu kadar ısrar ediyor Irak'ın 25 milyon civarındaki nüfusunun takriben yüzde 60'ını oluşturan Şiiler, on yıllarca Saddam Hüseyin'in iktidarı altında sayıları daha az olan Sünnilerin baskısı altında yaşadı. Saddam'ın devrilmesiyle Şiiler, sayıca çoğunluklarını seçimler yoluyla siyasi güce dönüştürmek istiyor. Şiiler, bölgelerden belirlenecek temsilcilerin oluşturacağı meclisin atamasıyla gelen hükümetin, güvenlik koşullarının yetersizliğini gerekçe göstererek, 2005'te yapılması planlanan seçimleri erteleme yoluna gitmesinden endişe ediyor. 
     Iraklıların çoğu erken seçim istiyorsa, neden yapılamıyor 
     ABD ve BM, seçimlerin 30 Haziran'dan önce yapılmasını imkansız görüyor, buna gerekçe olarak güvenilir bir seçmen listesi bulunmamasını, seçim komisyonu ve yeni seçim yasası olmamasını gösteriyor. Adayların ve seçmenlerin güvenliğinin yeterince sağlanamamasından da kaygı duyuluyor. 
     Neden iktidarın devri yeni seçimler yapılıncaya kadar ertelenmiyor ABD, iktidarın Iraklılara devredilmesi ve işgalin mümkün olan en kısa sürede sona ermesi konularında Iraklı ortakları ve diğer müttefik ülkelerin baskısı altında bulunuyor. Cumhuriyetçi Washington yönetimi, ayrıca, ABD'de kasım ayında yapılacak başkanlık seçimleri kampanyası sırasında Demokratların, Irak politikasını malzeme yapamaması için, işleyen, egemen bir Irak hükümetinin bir an önce kurulmasını istiyor. 
     ABD'nin planı kabul edilemez ve erken seçimler yapılamazsa bunun alternatifleri nelerdir Alternatiflerden biri, 30 Haziran'da feshedilmesi planlanan GYK'nın seçimler yapılıncaya kadar ülkeyi yönetmesi. Ancak Iraklıların çoğu, ABD'nin atadığı konseyin meşru olmadığını düşündüğü için bu çok zor görünüyor. Iraklıların bazıları ise konseye güvenilirlik kazandırmak için daha çok dini ve etnik grubun üyelerinin konseyde temsil edilmesini, yani konseyin genişletilmesini öneriyor. 
     Amerikan güçleri 30 Haziran'dan sonra Irak'tan çekilecek mi ABD, Irak'taki asker sayısını 130 binden 110 bine indirecek, ancak askerler Iraklılar kendi güvenliğini sağlayıncaya kadar ülkeden ayrılmayacak. Amerikan ordusu, 100 bin dolayında askerinin 2 yıl daha Irak'ta kalacağını varsayıyor. 
     
</TEXT>
</DOC>
