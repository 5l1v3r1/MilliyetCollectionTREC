<DOC>
<DOCNO> 223884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas19.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir seyirciye mikrofon atan Courtney Love sahneye döndü 
</HEADLINE>
<TEXT>

     New York'ta önceki gece bir hayranının kafasına mikrofon ayağını atarak yaralanmasına neden olan ve geceyi nezarethanede geçirdikten sonra salıverilen şarkıcı Courtney Love, kentin ünlü bir rock kulübünde sahneye çıktı. 
     Konser öncesinde sakin görünen 39 yaşındaki Love, seyircilere, ''Eğer bu gece burada yaralanmak istiyorsanız, lütfen dışarı çıkın ve tutuklanın, beni karıştırmayın'' dedi. Love, geceyi hücrede geçirdiği için sesinin kısıldığını söyledi. 
     İntihar eden rock şarkıcısı Kurt Cobain'in çılgın eşi ve Hole grubunun solisti Courtney Love, önceki gece New York'ta gözaltına alınmadan önce, CBS kanalında David Letterman'ın sohbet programında tişörtünü kaldırarak, göğüslerini göstermişti. 
     Aykırı rockçı, daha sonra New York'un gece yaşamının aktif olduğu yerlere giderek, etrafa sataşmış, göğüslerini göstermiş ve bir Avustralyalı grupla sahneye çıktıktan sonra, 23 yaşındaki bir genci başına mikrofon ayağını atarak yaralamıştı. 
     Hastanede tedavisi yapıldıktan sonra taburcu edilen genç de ''Love'ın her zaman tehlikeli birisi olduğunu düşünürdüm. Bunu bizzat gördüm'' diye konuştu. 
     Los Angeles kentinde yaşayan Love, girdiği uyuşturucu krizleri ve eski erkek arkadaşının evine zorla girmek suçlamaları nedeniyle soruşturma altında bulunuyor. 
     New York'taki saldırısı nedeniyle 19 Nisan'da yargıç karşısına çıkacak Courtney Love'un uyuşturucu bağımlılığı nedeniyle 11 yaşındaki kızının velayeti de elinden alınmıştı. 
     
</TEXT>
</DOC>
