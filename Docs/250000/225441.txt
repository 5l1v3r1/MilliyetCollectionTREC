<DOC>
<DOCNO> 225441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun32.html </URL>
<DATE> 2004/03/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Denktaş Kuzey'e gelecek Rumların sayısına sınır konsun 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın, iki tarafın eşit şartlarda henüz biraraya gelemeyeceğini ve oynanan oyunları görmesi gerektiğini ifade ederek, Annan planındaki mal-mülk konularına öngörülen çözümün, ''ülkeyi saatli bombalarla dolu bir hale getireceğini'' söyledi. 
     Kuzey'e gelecek Rumların sayısına bir sınır konulmasını istediklerini belirten Denktaş, Avrupa Birliği'nin AB , istedikleri kalıcı derogasyonların ayrıcalıkların verilemeyeceğini kendilerine resmen bildirdiğini açıkladı. 
     Cumhurbaşkanı Denktaş, Karpaz Eylem Komitesi heyetini kabulü sırasında, bir gazetecinin, Rumların İsviçre'de, kendisinin Türk heyetine verdiği yetki belgesinin ''yetersiz olduğunu'' iddia ettiğini anımsatması üzerine, ''Rumlar bu işi bozmak için bahane arıyorlar'' dedi. 
     Dörtlü ve iki görüşme dendiğini, adada 6 hafta ikili görüşme yapıldığını, sonra dörtlü görüşmelere gidildiğini, ancak Yunanistan'ın dörtlü görüşmelere katılmadığını anlatan Denktaş, ara yol olarak ''dolaylı temas'' yapılmasının istendiğini söyledi. Buna tepki gösteren Denktaş, ''Dolaylı temas yapılacaksa bu kadar masrafı yapıp bizi oralara niye götürdüler. Dolaylı teması burada da yapabilirlerdi. Onun için bu işi bozmak için bahane arıyorlar'' diye konuştu. 
     AB zirvesinden derogasyonlarla ayrıcalıklar ilgili bir karar çıkmasını beklediklerini anlatan Denktaş, ancak Rum-Yunan tarafının da, 'anlaşmanın fonksiyonel, işler bir anlaşma olması gerektiği'' yönünde AB'den ayrı bir karar çıkartmaya çalıştığını söyledi. 
     Rumların bu şekilde, Türklere verilen hakları geçersiz kılmaya çalıştığına işaret eden Denktaş, şunları söyledi 
     ''Rumlar açısından işler, işlevli, çalışır, fonksiyonel bir anlaşma olsun iddiasını Papadopulos burada ilk günden yaptı. Bunun anlamı, Türklere verilen haklar, ortaya konulmuş olan idari mekanizma fonksiyonlar açısından işler değildir. Yani daha da Rumların yönüne yontulması lazım. Bunlar oynanmaktadır. Görelim. Bunca yıldır sabrettik, birkaç gün daha sabredelim. Neticeyi göreceğiz, soğukkanlılıkla değerlendireceğiz. Düşüncelerimizi hem dünyaya, hem halkımıza söyleyeceğiz.'' 
     
     AB BİZE RESMEN BİLDİRDİ 
     Cumhurbaşkanı Denktaş, bir gazetecinin, ''AB Brüksel zirvesinden, derogasyonlarla ilgili ciddi, kabul edilebilir bir karar çıkması halinde, İsviçre'ye gitmeme konusundaki kararınızda bir değişiklik olabilir mi '' sorusuna şu karşılığı verdi 
     ''Böyle bir karar çıkmayacağı yönünde elimizde büyük, resmi bilgiler var. Hepsi diyor ki, 'geçici olarak ancak bazılarına evet diyebilir' ve bu bizi tatmin etmez. Biz daimi, kalıcı, iki kesimli, içimize gelecek Rumların sayıca tahdit edilmesini, garantör Türkiye'nin askerlerinin Türkiye AB'ye girse dahi kalıcı olmasını istiyoruz, ısrar ediyoruz. Bu konularda Avrupa, bunların daimi derogasyonlar olarak verilemeyeceğini resmi olarak bize duyurmuştur. Onun için sorunuz biraz havada kalmıştır.'' Cumhurbaşkanı Denktaş, dünkü açıklamasında ''halktan bazı gerçeklerin gizlendiğini'' söylediği anımsatılarak bunların ne olduğunun sorulması üzerine, federal devlet için geçirilmesi öngörülen 114 yasanın olduğunu, bunların bilinmediğini söyledi. Komitede hazırlanan anayasanın meclisten geçmediğini, bu taslak anayasanın devleti ortadan kaldırdığını kaydeden Denktaş, bu nedenle bunun yerine mevcut anayasayı BM'ye verdiklerini ve anlaşma olması halinde, bazı bölümlerinde gerekli değişiklikleri yapacaklarını belirttiklerini anlattı. 
     
     BİZ AFRİKA'DA SÜRÜNEN KABİLE MİYİZ 
     Ortada bir anayasa olmadığını, halkın olmayan bir anayasaya ya da Annan'ın yapacağı bir anayasaya ''evet'' diyeceğini belirten Denktaş, sert bir ifadeyle şunları söyledi 
     ''Dünyanın neresinde var böyle bir referandum. Neresinde olmuştur böyle bir olay. Biz Afrika'da sürünen kabile miyiz. Biz halkımızın ne istediğini bilmiyor muyuz. Bu devleti biz herkes bozsun diye mi kurduk. Egemen değilsiniz diyorlar. Bir halka 'egemen değilsiniz' demek ayıp değil mi, 'tanımıyorum' demek de ayıptır ama, hadi tanıma, tanımazsan da ben varım. Ama 'egemen değilsin' demek ayıptır. Egemen değilmişiz, yani bunca yıl yapmış olduğumuz icraat geçersizdir. Bunları bize söylüyorlar. Bunlara 'evet' dememizi istiyorlar. Bin bir oyunla diretiyorlar, dayatıyorlar. 
     Ve size söylüyoruz, devlet ayağınızın altından gidecek, egemenlik ortadan kalkacak, Türkiye'nin garantisi sıfırla çarpılacak, burası Girit misali kısa bir zaman içerisinde Avrupa yoluyla Yunan adası olacak. Oynan oyun budur.'' Cumhurbaşkanı Denktaş, başka bir soru üzerine, İsviçre'de yetkili Türk heyetinin bulunduğunu ifade ederek, bulunduğu yerden görüşme masasını idare etmesi durumunun olmadığını söyledi. 
     Denktaş, bir soru üzerine, meclisten geçen referandum yasa tasarısının henüz kendisine gelmediğini belirtti. 
     
</TEXT>
</DOC>
