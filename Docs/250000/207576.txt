<DOC>
<DOCNO> 207576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo29.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları Polonya'yı devirdi, finale adını yazdırdı 
</HEADLINE>
<TEXT>

     Bayan Voleybol Milli Takımımz, Avrupa Şampiyonası ve Dünya Kupası'nda yenildiğimiz Polonya'yı Atina Olimpiyat Elemeleri yarı finalinde 3-1'le yıktı. Polonya'yı ilk kez yenen milliler, final'de Almanya'nın rakibi oldu. 
     Dışişleri Bakanı Abdullah Gül'ün de tribünden izlediği maçta azeri seyirciler voleybolcularımıza büyük destek verdi. 
     Karşılıklı sayıların alındığı birinci sette Polonya ilk teknik molaya 8-7 üstünlükle girdi. Millilerimiz molanın ardından 3 kez servis kaçırdı ve böylece ikinci teknik molaya 16-14 yenik girdik. Polonya 3 sayı farkı açtı ancak Sultanlar skoru 23-24'e kadar getirmeyi başardı. İlk sette son gülen Polonya oldu 25-23. 
     İkinci sete çok iyi başlayan ay-yıldızlı kızlarımız bir ara farkı 5 sayıya kadar çıkardı ve ilk teknik molayı 8-5 üstünlükle kapadı. Oyuna iyice ağırlığını koyan Sultanlar, ikinci teknik mola 16-10 gibi farklı bir skorla tamamladı. Moladan sonra Polonya'yı sahadan silen milliler seti 25-16 kazandı. 
     Bayan milliler, üçüncü sette de hız kesmedi. İlk teknik mola 8-5, ikinci teknik mola da 16-12 galibiyetimizle geçildi. Setin sonuna doğru yine açılan milli takımımız, üçüncü seti de 25-17 aldı. 
     Dördüncü ve son sette, Polonya'nın oyuna iyi başlamasına rağmen Sultanlar toparlandı ve ilk teknik molaya 8-7 önde girdi. Polonya tekrar oyuna asıldı ve öne geçti ancak milliler ikinci teknik molaya da bir sayı farkla 16-15 üstünlükle girdi. Ve setin sonunda coşan kızlar, seti 25-18, maçı da 3-1 alarak finale adını yazdırdı. 
     
</TEXT>
</DOC>
