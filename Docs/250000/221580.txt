<DOC>
<DOCNO> 221580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo33.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği-Valencia maçından notlar... 
</HEADLINE>
<TEXT>

     Gençlerbirliği'nin, İspanya'nın Valencia takımıyla oynadığı UEFA Kupası 4. tur ilk maçına, Ankaralı futbolseverler büyük ilgi gösterdi. 
     19 Mayıs Stadı'nın tribünleri tamamen dolarken, bilet bulamayan çok sayıda taraftar da stat dışında kaldı. 
     Gençlerbirliği Kulübü, İtalya'nın Parma takımıyla yapılan 3. tur karşılaşmasında biletleri 5, 10 ve 15 milyon liradan satarken, büyük ilgi üzerine bu kez, yüzde 100 oranında artışla bilet fiyatlarını 10, 20 ve 30 milyon lira olarak belirledi. 
     Ankara polisi karşılaşma için geniş güvenlik önlemleri aldı ve taraftarlar stada 3 aşamalı kontrolden sonra alındı. 
     
     MAÇI 35 İSPANYOL GAZETECİ İZLİYOR 
     Karşılaşmayı, 35 İspanyol basın mensubu da izliyor. İspanyol basın mensuplarından 11'i, maçın radyodan canlı yayını için görev yapıyor. 
     Gençlerbirliği karşılaşmaya, Parma maçındaki kadrosuyla çıktı. El Saka, Erkan, Ümit ve Deniz'den kurulu 4'lü savunma ile maça başlayan başkent ekibi, forvette sadece Youla'yı bırakırken orta alanda görev yapan Mustafa Özkan'ın da Gençlerbirliği ataklarında forvete destek vermesi planlandı. 
     Karşılaşma öncesi İspanya'da yaşanan terör olayları nedeniyle bir dakikalık saygı duruşunda bulunuldu. 
     Her iki takım sahaya birlikte taşıdıkları, ''Compartimos El Dolor De Espana'' İspanya'nın acısını paylaşıyoruz yazılı bir pankartla çıktılar. 
     
     VALENCIA, 4 AS OYUNCUSUNDAN YOKSUN 
     Valencia, Gençlerbirliği karşısında sahaya 4 as oyuncusundan yoksun olarak çıktı. İspanyol ekibinde Aimar, Aurellio Lopez, Baraja sakatlıkları nedeniyle Marchena da sarı kart cezası nedeniyle Ankara'ya getirilmedi. 
     Karşılaşmayı izleyenler arasında TBMM Başkanı Bülent Arınç, Başbakan Recep Tayyip Erdoğan, Dışişleri Bakanı Abdullah Gül, Milli Eğitim Bakanı Hüseyin Çelik, çok sayıda milletvekili ve Milli Takımlar Teknik Direktörü Şenol Güneş de yer alıyor. 
     
</TEXT>
</DOC>
