<DOC>
<DOCNO> 205779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy08.html </URL>
<DATE> 2004/12/31/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Denktaş'tan son sözler 2005 çok zor ve çalkantılı geçecek 
</HEADLINE>
<TEXT>

     KKTC Cumhurbaşkanı Rauf Denktaş, ''2004 gibi 2005 yılının da mücadele yılı olacağını ve çok daha zor ve çalkantılı geçeceğini'' söyledi. 
     Cumhurbaşkanı Denktaş, ''Soğukkanlılığımızı korumamız lazım, Anavatan ile birlikte yürümemiz lazım. Ne yapmak istediklerini bilerek, bilinçli hareket etmemiz lazım. Söylemlerimizle ve yaptıklarımıza bu bağımsızlığı ortadan kaldırmak isteyenlere fırsat vermemiz lazım'' dedi. 
     Denktaş, 2005 yılına girerken verdiği yeni yıl mesajında, ''Kıbrıs Türküne Cumhurbaşkanı olarak son defa seslendiğine'' dikkati çekerek, ''yıllardır olduğu gibi aynı güven ve sevgiyle bundan sonra da halkın arasında olacağını'' kaydetti. 
     Denktaş, ''Mücadele devam ediyor, bireyler olarak da yapacağımız çok işler vardır. Bunları yine inşallah birlikte yapacağız'' dedi. 
     Çalkantı ve heyecanlarla dolu bir mücadele yılını geride bıraktıklarını belirten Denktaş, şöyle devam etti 
     ''Ama gururluyuz ki devletimizi ortadan kaldırmak için tertip edilmiş oyunlar sonuç vermemiştir. 
     2005 yılının eşiğinde dünya, doğal bir afet nedeniyle yüz bin kişinin hayatını kaybetmesiyle duyduğu acıyı beraberinde taşımaktadır. Ne yazık ki bu kadar uzaktan bu insanlara elimizi uzatamıyoruz. Ne mutluyuz ki derhal yardımlarına koşan birçok kuruluş, birçok büyük ülke olmuştur. Ailelere hepiniz adına başsağlığı diliyor, geçmiş olsun diyorum ve benzeri afetlerden yüce Allah bizi korusun diyorum.'' 
     
     ''ANAVATAN İLE BİRLİKTE YÜRÜMEMİZ LAZIM'' 
     2005 yılının da mücadele yılı olmaya devam edeceğine işaret eden Denktaş, şöyle konuştu ''Bu kez, anavatan Türkiye'nin Avrupa Birliği kapısında gün almış, 3 Ekimi bekler durumda, herhalde çok daha zor, çok daha çalkantılı geçecektir. Soğukkanlılığımızı korumamız lazım, Anavatan ile birlikte yürümemiz lazım. Ne yapmak istediklerini bilerek, bilinçli hareket etmemiz lazım.'' 
     Uzlaşma ve barış elde edilememesinin sorumlusunun kendileri olmadığını kaydeden Denktaş, ''2005'te gönül birliğiyle, el birliğiyle davamıza sarılalım. Davamız uzlaşmaysa diyelim ki uzlaşma için eşit muamele görmemiz şarttır'' dedi. 
     Denktaş, iki ayrı referandumun anlamı olduğunu, bunu unutturmamak için çaba harcamaları gerektiğini ifade ederek, referandumların Kıbrıs'ta iki ayrı halk olduğu gerçeğini ortaya koyduğunu belirtti. 
     
     SEÇİMLER 
     Cumhurbaşkanı Denktaş, 2005 yılında iki ayrı seçim olacağına işaret ederek, şunları söyledi 
     ''Seçimlerin sonucu ne olursa olsun, seçilen insanlar anayasal yemini yapacaklardır. Egemenliğe ve devlete sahip çıkma yemini. İki elimiz yakalarında olacaktır. Devleti ve egemenliği koruma andını kendilerine bir an bile unutturmayacağız. Temennimiz 2005 yılında meydana gelecek netice mecliste, hükümette, cumhurbaşkanlığında halkımız için hayırlı uğurlu olsundur. 
     Ama bir şeyi unutmayalım, geçmişte birbirimizi çok hırpaladık. Bir taraf diğer tarafa, sen şusun busun dedi. Cevabını aynı şekilde ve aynı ağırlıkta aldı. Bunlar güceniklikler meydana getirdi. Diyalogu ortadan kaldırdı. Bunun neticesinde birbirimizi anlayamadık, aynı davaya, aynı birlik ruhu içerisinde sarılamadık. 
     Bu yanlıştı. Demokrasi bu demek değildir. İlkeler demektir, ekonomiyi kalkındırma demektir, yöntemler demektir, disiplinli hayat ve doğruluk demektir. Bunlara özen gösterelim.'' 2004 yılında artan trafik kazalarına da değinen Denktaş, gençlere seslenerek, ''Dikkatli olunuz, trafik kurallarına dikkat ediniz. İçkili araba kullanmayınız. Hele hele içinizde yaymaya çalıştıkları haptır, esrardır, bilmem ne konularında bir birinizin polisi olsunuz, birbirinizi koruyunuz, ailelere haber veriniz. 'Arkadaşım, canım kardeşim şunu yapıyor aman önlem alınız' deyiniz'' ifadesini kullandı. 
     Cumhurbaşkanı Denktaş, ''Sizlere 2005 yılının mutluluk getirmesini diliyorum, uzlaşma Rum isterse gelecektir, uzlaşma elde edelim diye sakın ola en kıymetli şeylerimizi ortaya, döküp saçmayınız. Bunların başında egemenliğimiz gelir, insanlığımız gelir, hürriyetimiz gelir. Nice nice yıllar'' dedi. 
     
</TEXT>
</DOC>
