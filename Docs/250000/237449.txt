<DOC>
<DOCNO> 237449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun44.html </URL>
<DATE> 2004/05/05/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
ABD'de orman yangınları erken başladı... 
</HEADLINE>
<TEXT>

     ABD'de orman yangını mevsimi bu yıl erken başladı. California eyaletinin güneyini tehdit eden 6 ayrı yangın nedeniyle yüzlerce kişi evlerinden tahliye edildi. 
     Güney California'nın özellikle Riverside bölgesinde etkili olan yangınlar, şimdiden yaklaşık 7 bin hektar orman alanının tahrip olmasına yol açarken, ormanda kesim yaptığı sırada çelik hızardan sıçrayan kıvılcımın yangınlardan birisini çıkardığı gerekçesiyle bir kişi hakkında dava açıldı. 
     2000 kadar itfaiyecinin alevlerle mücadele ettiği ve yangınların küçük bir bölümünü kontrol altına alabildiği belirtildi. Güney California'daki yangınlarda çok sayıda konutun da tahrip olduğu kaydedildi. 
     İtfaiye yetkilileri, bu yıl yangın mevsiminin çok erken başladığını belirtirken, havaların serinleyecek olmasının işlerini kolaylaştıracağını düşünüyorlar. 
     Geçen yaz aynı bölgede etkili olan yangınlar 21 kişinin ölümüne ve 400 bin hektardan fazla ormanlık alanın tahribine neden olmuştu. 
     
</TEXT>
</DOC>
