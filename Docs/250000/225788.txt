<DOC>
<DOCNO> 225788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun46.html </URL>
<DATE> 2004/03/26/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Berlusconi'ye göre İspanya, askerlerini Irak'tan çekmeyecek. 
</HEADLINE>
<TEXT>

     İtalya Başbakanı Silvio Berlusconi, Irak politikalarının ''gayet isabetli'' olduğunu söyledi. 
     İtalyan haber ajansı ANSA'nın Brüksel çıkışlı haberine göre, Berlusconi, Irak konusunda İtalyan hükümetinin izlediği politikayı savunarak şunları söyledi 
     ''Diğer ülkelerle en doğru tavrı takınmış olduğumuz için son derece rahatım. Irak'ta Birleşmiş Milletler'in daha fazla rol üstlenmesi, 30 Haziran'da egemenliğin geçici yönetime devredilmesi ve yıl sonuna kadar seçimlerin yapılması da önemli. İspanya dahil, hiçbir ülkenin Irak'taki askerlerini geri çekmeyeceği konusunda mutabakat sağladık''. 
     Berlusconi, gazetecilerin sorusu üzerine, Irak'taki İtalyan askerlerini bizzat ziyaret etmek gibi bir düşüncesi olmadığını söyledi. Berlusconi, 31 Aralık 2003'te Nasıriyye'ye gitmeye niyetlendiğini, ancak askeri yetkililerin o dönemdeki koşulların bu türden bir ziyarete elverişli olmadığını ısrarla belirtmeleri üzerine söz konusu fikirden caydığını belirtti. 
     Silvio Berlusconi, şu dönemde ise Irak'ı ziyaret etmesinin gereksiz olduğunu ifade ederek şöyle dedi 
     ''Irak'taki askeri yetkilerimizle zaten her hafta görüşüyorum. Bir ara Afganistan ve Kosova da dahil İtalyan askerlerinin görev yaptığı tüm ülkeleri kapsayacak bir gezi planlamıştım. Ama gösteriş yapmaktan ise bulunduğum yerde oturup çalışmamın daha iyi olacağını düşündüm''. 
     
</TEXT>
</DOC>
