<DOC>
<DOCNO> 205603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur07.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yılbaşı kazaları... 25 kişi yaralandı... 
</HEADLINE>
<TEXT>

     İstanbul'da gece meydana gelen 15 ayrı trafik kazasında 25 kişi yaralandı. 
     Fatih Sahil Kennedy Caddesi üzerinde Bakırköy yönüne seyreden Abdulkadir Altun yönetimindeki 34 YA 8278 plakalı otomobil, ara yoldan çıkan Mehmet Korucu'nun kullandığı 34 AAJ 03 plakalı otomobile çarptı. 
     Takla atarak tercihli yola geçen Korucu'nun aracına, Niyazi Özen idaresindeki 34 ZA 950 plakalı bir başka otomobil çarptı. 
     Kaza sonucu araçta sıkışan Mehmet Korucu ile yanındaki eşi Ayşe Korucu yaralandı. 
     İtfaiye ekiplerince otomobilden çıkartılan Mehmet Korucu kaldırıldığı İstanbul Üniversitesi Cerrahpaşa Tıp Fakültesi Hastanesi'nde, Ayşe Korucu ise Haseki Eğitim ve Araştırma Hastanesi'nde tedavi altına alındı. 
     Beyoğlu'ndaki trafik kazasında da, Feyzan Avcı'nın kullandığı 42 EY 238 plakalı otomobil, Meclisi Mebusan Caddesi'nde, Halis Türker'in kullandığı 34 TEY 47 plakalı taksiye, bu araç da Kerem Öncel yönetimindeki 34 TDR 21 plakalı otomobile arkadan çarptı. Kazada, Feyzan Avcı ile aynı araçta bulunan Hakan Eşler yaralandı. 
     Taksim Sıraselviler Caddesi'ndeki kazada ise Tolga Konu'nun kullandığı 34 SM 731 plakalı otomobil, yoldan karşıya geçmeye çalışan Bilge Ülker'e çarparak yaralanmasına neden oldu. 
     Aksaray'da da 34 ZK 5417 plakalı minibüs 34 TZB 21 plakalı minibüse, bu araç da önündeki bir başka minibüse vurdu. Kazada, 34 ZK 5417 plakalı aracında sıkışan ve kimliği henüz belirlenemeyen sürücü, olay yerine gelen itfaiye ekiplerince minibüsten çıkartılarak hastaneye kaldırıldı. 
     Öte yandan, İstanbul'un çeşitli ilçelerinde gece yarısından sabah saatlerine kadar meydana gelen 11 ayrı trafik kazasında da 19 kişi yaralandı. 
     Kazaların genellikle yılbaşı dolayısıyla oluşan trafik yoğunluğu, gece saatlerinden itibaren etkili olan sağanak yağış ve alkollü araç kullanımı ile sürücü hatalarından kaynaklandığını belirten polis yetkilileri, aynı nedenlerle kent genelinde çok sayıda maddi hasarlı trafik kazası da gerçekleştiğini bildirdiler. 
     





</TEXT>
</DOC>
