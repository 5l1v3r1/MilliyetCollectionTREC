<DOC>
<DOCNO> 237142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun36.html </URL>
<DATE> 2004/05/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Binlerce Saddam subayı yeni Irak ordusunda iş arıyor 
</HEADLINE>
<TEXT>

     Irak'ta devrik Devlet Başkanı Saddam Hüseyin döneminin binlerce subayının, işgal yönetimince oluşturulmaya çalışılan yeni Irak ordusunda görev almaya çalıştığı bildirildi. 
     Bağdat'ta birkaç gün için asker alma merkezine dönüştürülen Selam Tıp Merkezi'ne, bugünden itibaren eski albay ve yarbayların başvurması için çağrı yapılmıştı. 
     Tümgeneral İbrahim Ebu Muhammed, şimdiye kadar başvuran 3 bin albay ve yarbaydan, kurulacak 27 tabur için 200 kişi seçeceklerini söyledi. 
     Yeni atanan Genelkurmay Başkanı Yardımcısı Korgeneral Daham el Assal, merkezde bir masa başında oturarak her adayla tek tek mülakat yaptı. 
     Adayların askeri eğitim alıp almadıklarını, aldıkları eğitimi unutup unutmadıklarını da kontrol eden Assal, ''Clausewitz kim '' diye sorduğu bir aday, cevap veremeyince, ona Clausewitz'in kim olduğu konusunda kısa bir ders bile verdi. 
     Bütün adayların doldurduğu formların, askeri ve siyasi geçmişleri ile ilgili bilgilerle karşılaştırılacağını belirten yetkililer, Baas Partisi'nde üst düzeyde olanların siyasi olarak denetimden geçirilmesi gerektiğini belirttiler. 
     Subaylarsa eski rejimin iktidar partisi Baas'a üye olmalarının unutulacağını ya da bağışlanacağını umuyor. 
     Aynı rütbeyle işe alınmayı bekleyen Yarbay Naci İsmail, ''Baas Partisi'nin alt düzey üyeleri idik. Üye olmadan herhangi bir göreve gelemezdiniz ki'' dedi. 
     Saddam'ın devrilmesinden bu yana işsiz olan Naci, ''bizi anlamaları lazım, ailelerimize karşı sorumluluğumuz var. Bir şekilde çocuklarımıza bakmamız gerekir'' diye konuştu. 
     
</TEXT>
</DOC>
