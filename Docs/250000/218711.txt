<DOC>
<DOCNO> 218711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun16.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar, iki vatandaşını alıkoyduğu için Rusya'dan açıklama istedi 
</HEADLINE>
<TEXT>

     Katar, Rusya'nın iki vatandaşını gözaltına almasının ardından bu ülkeden açıklama istedi. 
     Katar resmi ajansı QNA'ya açıklama yapan bir Dışişleri Bakanlığı yetkilisi, konuyla ilgili olarak Rusya Dışişleri Bakanlığı ile temasa geçtiklerini ve iki Katarlının neden gözaltına alındığı konusunda aydınlatıcı bilgi ve açıklama istediklerini belirtti. 
     Yetkiliye göre, Rusya Dışişleri Bakanlığı, yarın resmi açıklama yapacak. 
     Katar basını da, Rusya'nın iki Katarlıyı alıkoymasını eleştirdi. ''Rus usulü korsanlık'' başlığını kullanan Eş Şark gazetesi, Rusya'nın iki Katarlıyı, Katar'da tutuklu bulunan iki Rus istihbaratçıyla takas etmek istediğini ileri sürdü. 
     Çeçen liderlerden Zelimhan Yandarbiyev'in Katar'da öldürülmesinin ardından Katar, iki Rus istihbaratçıyı tutuklamıştı. 
     Moskova, Katar'ın tutukladığı iki kişinin istihbarat görevlileri olduğunu kabul etmiş, ancak bunların Yandarbiyev suikastıyla bağlantılarının bulunmadığını, uluslararası terörizmle mücadele çerçevesinde bu ülkede olduklarını açıklamıştı. Yandarbiyev, Katar'da 13 Şubat'ta aracına düzenlenen bombalı saldırı sonucunda ölmüştü. 
     QNA ajansı, iki Rus istihbaratçının tutuklanmasının ardından dün Moskova'da havaalanında gözaltına alınan iki Katarlının Katar güreş takımının mensupları olduğunu duyurmuştu. 
     
</TEXT>
</DOC>
