<DOC>
<DOCNO> 248868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/guncel/agun.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
UNUTMAYACAĞIZ 
</HEADLINE>
<TEXT>


İzmirliler, kalbine yenilen başkanları Piriştina'yı gözyaşı ve çiçeklerle uğurladı. İki ordu komutanının da katıldığı törende siyasi rakipleri ve Yunan dostları da yer aldı... 

NESRİN COŞKUN - ALİ ÖZKAYA - MERT İLKUTLUĞ - UTKU BOLULU - ELİF DEMİRCİ - CESUR SERT - MURAT EĞİLMEZ - SÜLEYMAN SAĞAT - TURAÇ TOP - BAHRİ KARATAŞ - MEHMET KURTl - ULAŞ SAĞ İzmir DHA Fotoğraf TURAN GÜLTEKİN DHA 

İzmir Büyükşehir Belediye Başkanı Ahmet Piriştina, kent tarihinde görülmemiş bir kalabalıkla son yolculuğuna gözyaşları arasında uğurlandı. Piriştina için saat 15.30'da başlayacak cenaze töreninden saatler önce vatandaşlar, Konak Meydanı'nı doldurdu. Tören için 55 bin fotoğraflı afiş ve 110 bin yaka kartı dağıtıldı. 
Piriştina'nın Bayraklı Adliye Sarayı'ndaki Adli Tıp morgundaki cenazesini almak için oğlu Levent ve yakınları geldi. Mine Piriştina, morga gelerek eşini son kez gördü. 14.00'te morgdan alınan Türk bayrağına sarılı tabut İzmir Emniyet Müdürü Halil Tataş, Büyükşehir Belediye Başkan Vekili Yusuf Ali Karaman, CHP İl Başkanı Alaattin Yüksel tarafından cenaze arabasına yerleştirildi. Konvoy Basmane Meydanı'ndaki CHP İl Başkanlığı önünde dururken "Yiğidim Aslanım Burada Yatıyor" şarkısı çalındı. Konak Belediyesi'nde cenaze alkışlarla karşılanırken, meydanı dolduran on binlerce kişi saygı duruşunda bulundu. Konvoy İZFAŞ Genel Müdürlüğü önünden geçerken, siyah kıyafetli personel naaşı selamladı. Bu sırada da Nazan Öncel'in "Gitme Kal Bu Şehirde" şarkısı çalındı. 

İşte o tablo 
Büyükşehir Belediyesi önündeki devlet töreniyse, Piriştina'nın "birleştirici özelliği"ni gözler önüne serdi. Cumhurbaşkanlığı Genel Sekreteri Kemal Nehrozoğlu, TBMM Başkan Vekili Yılmaz Ateş, bakanlar Abdulkadir Aksu, Cemil Çiçek ve Erkan Mumcu, CHP lideri Deniz Baykal, Ege Ordu Komutanı Org. Hurşit Tolon, NATO Güneydoğu Avrupa Müşterek Kuvvetler Komutanı Orgeneral Orhan Yöney, DYP lideri Mehmet Ağar, eski bakan Nahit Menteşe, eski ANAP'lı Maliye Bakanı Sümer Oral, eski MHP'li Ulaştırma Bakanı Oktay Vural, eski DSP'li Başbakan Yardımcıları Şükrü Sina Gürel ve Hüsamettin Özkan, DYP'nin Büyükşehir başkan adayı Yüksel Yalova, eski Milli Eğitim Bakanı Metin Bostancıoğlu ve Yunanistan Turizm Bakanı Dimitris Avramopoulos törene katıldı. Yüksek rütbeli subaylar da cenazenin başında selam durdu. 
Dostu Metin Akpınar, Timur Selçuk, Arif Keskiner, Meral Okay, Rutkay Aziz, Doğa Rutkay, Yılmaz Erdoğan ve Yavuz Bingöl de Piriştina'yı son yolculuğuna uğurlayanlar arasındaydı. 

Camide ilk cenaze namazı 
Devlet töreninin ardından Piriştina'nın naaşı "Gözbebeğim" dediği Konak Meydanı'ndaki Konak Camii'ne getirildi. 244 yıllık camide kılınan ilk cenaze namazında AKP'li Nükhet Hotar Göksel ve CHP'li Türkan Miçoğulları erkeklerle birlikte saf tuttu. İzmir Müftüsü İbrahim Acar'ın kıldırdığı cenaze namazının ardından Piriştina'nın naaşı alkışlar ve tekbirlerle Narlıdere Mezarlığı'na doğru yola çıktı. Bazı vatandaşlar, cenazenin üzerine dizilecek tahtalara "Büyük başkan seni unutmayacağız", "Kalbimizde yaşayacaksın" gibi mesajlar yazdı. Piriştina'nın mezar taşına adı ve doğum - ölüm tarihleri yazıldı. 
Piriştina'nın cenaze törenine gönderilen yüzlerce çelenk arasında Başbakan Recep Tayyip Erdoğan'ın ismi geçmedi. Çelenk gönderenler arasında Kosova Sağlık Bakanı Resmiye Mumcu ile Priştine Belediye Başkanı İsmet Bedir de vardı. 

Devlet töreniyle uğurlandı 

Devlet töreni başta cumhurbaşkanı, başbakan, bakan, milletvekili olmak üzere, devlet yönetiminde üst düzey görev yapmış yöneticiler için düzenleniyor. Türkiye'yi yurtdışında başarıyla temsil eden işadamlarıyla ülkeye büyük yararlılıklar gösteren işadamları, sanatçılar, aydınlar gibi önemli şahsiyetler için de uygulanan devlet töreni için başbakanın yazılı talimatı veya Bakanlar Kurulu kararı gerekiyor. Bakanlar Kurulu, en son 10 Nisan 2004'te vefat eden işadamı Sakıp Sabancı'nın devlet töreniyle toprağa verilmesini karara bağlamıştı. 

Piriştina'ya komşu saygısı 

Yunanistan'ın Sisam Adası'nda dün başlaması planlanan Türk - Yunan 6. Turizm Forumu, Piriştina'nın ölümü nedeniyle Yunanistan Turizm Bakanlığı'nın isteğiyle ertelendi. "Komşuda cenaze varken bizde toplantı yapılmaz" diyen Yunanistan Turizm Bakanı Dimitris Avramopoulos'un "Piriştina benim de aile dostumdur. Saygı için bu toplantıyı erteleyelim" dediği öğrenildi. Dünkü TBMM Genel Kurulu, milletvekillerinin Piriştina'nın cenaze törenine katılması nedeniyle toplanamadı. 


</TEXT>
</DOC>
