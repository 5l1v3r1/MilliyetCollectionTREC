<DOC>
<DOCNO> 248655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun21.html </URL>
<DATE> 2004/06/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Wolfowitz Askerlerimiz Irak'ta kalacak 
</HEADLINE>
<TEXT>

     ABD Savunma Bakan Yardımcısı Paul Wolfowitz, ihtiyaç olduğu sürece Amerikan askerlerinin Irak'ta kalacağını söyledi. 
     Irak'a ani ziyaretlerinden birini yapan Wolfowitz başkent Bağdat'ın 390 kilometre kuzeyindeki Musul kentinde düzenlediği basın toplantısında, Irak güçleri kendi güvenliğini ele alana kadar Irak'ta kalacaklarını belirtti. 
     Wolfowitz, 1 temmuzdan sonra Irak'taki koalisyon güçlerinin rolünün, ihtiyaçları olduğu sürece Irak güvenlik güçlerine destek vermek olacağını bildirerek, bu güçlerin zaman zaman yardıma ihtiyacı olacağını, kendilerinin görevinin de onlara yardım etmek olduğunu kaydetti. 
     Paul Wolfowitz, 1 temmuzdan sonra yeni Irak hükümetiyle ilişkilerinin ortaklık temelinde olacağını ifade ederek, güvenlik konularında ortak bakış açısına sahip olduklarını, yeni hükümetle her türlü konuda görüş alışverişinde bulunacaklarını açıkladı. 
     Irak kuvvetlerinin güçlenmesi için büyük çabalar sarf edildiğini söyleyen Wolfowitz, Irak güvenlik güçlerinin kendi işlerini yapmak için henüz hazır olmadığını, hazır olana kadar da yardım konusunda kendilerine güvenebileceklerini belirtti. 
     Bu arada, Irak Başbakanı İyad Allavi, bu sabah Bağdat'ı kana bulayan saldırıdan ''yabancıları'' sorumlu tuttu. 
     Bomba yüklü aracın infilak ederek 35 kişinin ölümüne yol açtığı yerde incelemelerde bulunan Allavi, ''Yabancı ülkeler, bu alçakça eylemlerle Irak'a zarar vermek istiyorlar'' dedi. 
     Herhangi bir ülkenin adını anmayan Allavi, bu tür saldırıların ''Iraklıların barış ve istikrar yürüyüşünü engelleyemeyeceğini'' söyledi. 
     
</TEXT>
</DOC>
