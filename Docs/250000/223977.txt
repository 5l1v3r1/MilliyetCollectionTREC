<DOC>
<DOCNO> 223977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun04.html </URL>
<DATE> 2004/03/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
130 mevcutlu yeni Japon birliği Irak'ta... 
</HEADLINE>
<TEXT>

     Japonya'dan Irak'taki ABD güdümlü ''koalisyon gücü''ne katılmak üzere 130 mevcutlu yeni Japon birliği Irak'a girdi. 
     Kuveyt-Irak sınırından ülkeye giren 50 kamyon ve ağır makinalı tüfekli zırhlı Japon askeri araçları, ilk eğitimden sonra güneydeki Samava kentine gidiyor. 
     Samava'da, ''muharebe dışı'' insani sivil hizmette bulunan 250 Japon askerine ek olarak buradaki Japon askeri varlığı birkaç gün sonra 500'e çıkacak. Tokyo hükümetinin II. Dünya Savaşı sonundan beri yurt dışındaki en geniş kapsamlı askeri görevinde toplam 1000 asker hazır bulunacak. Yarbay Şigeru Yamasaki, Samava'ya intikalin pazartesi yapılacağını belirtti. Japon askerleri Samava'da başta su arıtma olmak üzere bazı altyapı çalışmalarına katılıyor. 
     
     ABD-İSPANYA 

     İspanya'da, başkent Madrid'in demiryolu şebekesine 11 martta düzenlenen, İspanya İç Savaşı 1936-39 ve 2. Dünya Savaşı'ndan sonra Avrupa'nın karşılaştığı en büyük bombalı terör tuzağında 202 kişinin ölmesinden üç gün sonra yapılan genel seçimde Sosyalistler büyük galibiyet kazandılar. İktidardaki ABD yanlısı sağ merkez Halkçı Parti'nin karşısında ezici üstünlük kazanan Sosyalist İşçi Partisi'nin lideri müstakbel başbakan Jose Luis Rodriguez Zapatero, 30 hazirana dek yönetim Iraklılara ve BM'ye devredilmezse Irak'taki İspanyol askerlerinin çekileceğini açıklamıştı. ABD'nin ve onun en yakın geleneksel müttefiki İngiltere'nin Irak siyasetine darbe indiren Zapatero'nun bu girişimi üzerine ABD Başkanı George Walker Bush, ''koalisyon'' ülkelerinden Irak'taki birliklerini muhafaza etmelerini istedi. 
     
</TEXT>
</DOC>
