<DOC>
<DOCNO> 222226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko11.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürün tanıtımında reklamın önemi... 
</HEADLINE>
<TEXT>

     Gaziantep'te faaliyet gösteren Merinos Halıları Yönetim Kurulu Başkanı İbrahim Erdemoğlu, ürün tanıtımında reklamın öneminin büyük olduğuna dikkat çekerek, ''Merinos, reklamlardan sonra üretimini iki katına çıkarttı'' dedi. 
     Erdemoğlu, AA Muhabirine yaptığı açıklamada, 1970 yılında halı üretimine başladıklarını ifade ederek, ''O yıldan günümüze kadar olan süreçte, hep kaliteye önem verdik ve 2001 yılında da etkili bir reklam kampanyası başlatarak, kalitemizi reklamla destekledik ve başarılı olduk'' diye konuştu. 
     2001 yılında yılık üretim kapasitelerinin 5 milyon metrekare olduğunu belirten Erdemoğlu, şöyle konuştu 
     ''Ünlü sanatçı İbrahim Tatlıses ile bir reklam sözleşmesi yaparak, Türkiye genelinde çok etkili bir reklam kampanyası başlattık. Reklam kampanyasından sonra 2003 yılında yıllık halı üretimimiz 5 milyon metrekareden 12 milyon metrekareye çıktı. Zaten biz, geniş bayi ağı, ürün kalitesi, yüksek teknoloji ve profesyonel çalışma sistemi ile bunu hedeflemiştik. 
     Tabi ki reklam kampanyası da bizi hedefe daha kolay ulaştırdı. Reklam kampanyası özellikle Avrupa ülkelerine satışlarımızı da arttırdı. Bu arada, reklam için, strateji de çok önemlidir. İbrahim Tatlıses'i reklam için rastgele seçmedik. Uzun araştırmalar sonucunda, ürünümüzü bu sanatçı ile en iyi şekilde tanıtabiliriz diye düşündük, çünkü halk üzerinde çok etkiliydi ve bu nedenle reklam sözleşmesi imzaladık. Halı gibi ürünleri, ancak toplum tarafından sevilen ve toplum üzerinde etkili olan sanatçılarla yapmak mümkün olabilir.'' Erdemoğlu, kaliteli üretimin yanı sıra reklam kampanyasının da 2004 yılı sonuna kadar devam edeceğini kaydederek, sözlerini şöyle tamamladı 
     ''2003 yılında 27.5 milyon dolar ihracat yaptık. Ciromuz ise 110 trilyon lira oldu. 2004 yılında ise hedefimiz 200 trilyonluk ciro, 50 milyon dolarlık ihracat. Tabi ki yıllık üretim kapasitemizi de 18 milyon metrekareye çıkartmayı hedefliyoruz. Şu anda, 35 ülkeye ihracat yapıyoruz, halı üretimi ve satışında Türkiye'de birinci, dünyada ikinci sırada bulunuyoruz.'' 
     
</TEXT>
</DOC>
