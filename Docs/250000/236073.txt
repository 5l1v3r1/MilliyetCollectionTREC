<DOC>
<DOCNO> 236073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/siyaset/axsiy02.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-KKTC milli maçı 
</HEADLINE>
<TEXT>


KKTC'nin izolasyonunun gevşetilmesi için siyasal, ekonomik, kültürel, sportif eylem planı devreye sokuluyor. Plana göre Türkiye, KKTC ile milli maç yapacak 

Barkın Şık 


Dışişleri Bakanlığı, KKTC'ye uygulanan siyasal, ekonomik, sosyal ve kültürel izalasyonun gevşetilmesi amacıyla bir eylem planı hazırladı. Plan kapsamına Türkiye - KKTC milli takımları arasında futbol müsabakası düzenlenmesi ve KKTC'nin uluslararası spor müsabakalarına başvuruları da alındı. Üst düzey bir yetkili, milli maçın en kısa sürede yapılacağını bildirdi. Dışişleri, BM Güvenlik Konseyi Başkanlık Açıklaması'nın yapılmasının hemen ardından eylem planını devreye sokacak. Türkiye, FIFA Uluslararası Futbol Federasyonları Birliği ve FIBA gibi kuruluşlar üzerindeki nüfuzunu kullanarak KKTC üzerindeki spor ambargosunun da kaldırılması yönünde adımlar atacak. 
KKTC Milli Olimpiyat Komitesi de önceki gün uluslararası spor kuruluşlarıyla temasa geçeceğini açıkladı. FIFA , Ocak 1998'de Güney Kıbrıs Rum Futbol Federasyonu'nun girişimleri üzerine KKTC'nin resmi dostluk turnuvaları düzenlemesine onay vermemiş ve oyunlar iptal olmuştu. Plan çerçevesinde, uluslararası müzik ve sinema festivalleri organizasyonları da yapılacak. 
KKTC Ercan Havaalanı'nın uluslararası havaalanı statüsü kazanması da Dışişleri'nin hedefleri arasında yer aldı. KKTC hava sahasının uluslararası hava trafiğine açılması için merkezi Brüksel'deki Uluslararası Sivil Havacılık Örgütü ICAO nezdinde girişimlerde bulunulacak. 


</TEXT>
</DOC>
