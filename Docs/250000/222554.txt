<DOC>
<DOCNO> 222554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur09.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya kılpayı... Mazot yüklü araç yaya altgeçidine girdi .. 
</HEADLINE>
<TEXT>

     Bursa'da mazot yüklü bir ticari araç, kontrolden çıkarak yayaların kullandığı altgeçide girdi. Olay sırasında altgeçitte kimsenin olmaması bir faciayı önledi. 
     AA muhabirinin aldığı bilgiye göre, Murat Öztürk'ün kullandığı 34 VL 2629 plakalı ticari araç, sürücünün direksiyon hakimiyetini kaybetmesi sonucu Sırameşeler Caddesi'ndeki yaya altgeçitine girdi. 
     Murat Öztürk, hava yastığının açılmasıyla kazadan yara almadan kurtulurken, otomobilde bulunan kardeşi Aslı Kurteş yaralandı. Aslı Kurteş, Bursa Devlet Hastanesi'ne kaldırıldı. 
     Altgeçitte yayaların bulunmaması olası bir faciayı önlerken, kazadan kısa bir süre sonra olay yerine gelen Bursa Büyükşehir Belediyesi İtfaiye Daire Başkanlığı ekipleri, araçtaki 90'ar kiloluk 5 bidon mazotun alev almaması için köpük sıkarak önlem aldı. Mazot bidonları, daha sonra ekipler tarafından araçtan çıkarıldı. 
     Kazanın şokunu üzerinden atamayan Murat Öztürk, Uludağ'da faaliyet gösteren bir araç kiralama şirketinde çalıştığını belirterek, ''Bu araçlara mazot almak için Bursa'ya gelmiştim. Mazotları arabaya yükledikten sonra, Uludağ'a gitmek üzere yola çıktım. Bir otomobil beni sıkıştırınca direksiyonu kırdım ve bir anda kendimi altgeçitte buldum'' dedi. Araç, yaklaşık 1 saatlik çalışmanın ardından güçlükle altgeçitten çıkarıldı. 
     
</TEXT>
</DOC>
