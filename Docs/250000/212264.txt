<DOC>
<DOCNO> 212264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur19.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırıların beyin takımından bir kişi daha yakalandı... 
</HEADLINE>
<TEXT>

     İstanbul Valisi Muammer Güler, ilde geçen yıl gerçekleşen bombalı saldırı olaylarının planlayıcıları arasında bulunan şuranın önemli isimlerinden 1'inin İstanbul polisi tarafından gözaltına alındığını bildirdi. 
     Kurban Bayramı dolayısıyla aldıkları önlemlere ilişkin basın toplantısı düzenleyen Vali Güler, daha sonra gazetecilerin çeşitli konulardaki sorularını yanıtladı. 
     Güler, ''İstanbul'da 15 ve 20 Kasım 2003 tarihlerindeki bombalama olaylarıyla ilgili aranan Azad Ekinci'nin Irak'ta öldüğüne ilişkin basında haberler çıktığının'' hatırlatılması üzerine, şunları söyledi 
     ''Bu konuda herhangi bir teyit olmadı. Azad Ekinci'nin zaten bu olaylarla ilgili bulunduğunu, bu şura içinde yer aldığını, planlayanların içinde olduğunu açıklamıştık. Yurtdışına kaçtığını da söylemiştik. 
     Şu anda Irak'ta meydana geldiği belirtilen olayla ilgili bir teyit gelmedi. Eğer böyle bir araştırma olsaydı, mutlaka bize gelmesi icap ediyordu. Bize herhangi bir bilgi talebinde bulunulmadı.'' Vali Güler, ''İstanbul'daki olayın planlayıcılarından olan çok önemli bir kişinin de, şu anda İstanbul emniyetinde gözaltında olduğunu ve sorgusunun sürdüğünü ifade ediyorum'' diye konuştu. 
     Bu kişinin dün gözaltına alındığını anlatan Güler, zanlının kimliği konusundaki soruları ise yanıtlamadı. 
     İstanbul Valisi Muammer Güler, bir başka soru üzerine de, ''İstanbul'daki terör olaylarının planlayıcıları arasında bulunan şuranın önemli isimlerinden 1'i, İstanbul polisi tarafından gözaltına alındı. Sorgusu sürüyor'' dedi. 
     ''Bu kişinin Gürcan Baç olup olmadığı'' yönündeki soru üzerine ise Vali Güler, ''bahsettiği kişinin Baç olmadığını'' kaydetti. 
     
</TEXT>
</DOC>
