<DOC>
<DOCNO> 240882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun12.html </URL>
<DATE> 2004/05/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Blair'in destek vaadi İngiliz basınının ilgisini çekti... 
</HEADLINE>
<TEXT>

     İngiltere Başbakanı Tony Blair'in, AB ve Kıbrıs konularında Türkiye'ye destek sözü vermesi, Blair'in Türkiye'nin AB üyeliğine karşı çıkanlara meydan okuması olarak değerlendirildi. Blair'in açıklamalarının ardından, "rüzgarın Türkiye lehine estiği" yorumları yapıldı. 
     İngiltere Başbakanı Tony Blair'in Ankara ziyaretinde yaptığı açıklamalar, İngiliz basınında farklı yorumları da beraberinde getirdi. 
     
     FT "BLAIR TÜRKİYE'YE KARŞI ÇIKANLARI KARŞISINA ALDI" 

     İngiltere'nin etkili gazetelerinden Financial Times, İngiltere Başbakanı Tony Blair'in, Türkiye'nin AB üyeliğine karşı çıkanlara "meydan okuduğunu" ifade etti. Gazeteye göre, Blair, Ankara'nın Brüksel tarafından ortaya konan kriterleri yerine getirmesi halinde başka bir engel ortaya çıkarılmaması gerektiğini vurguladı. Blair'in yorumlarının, Türkiye'nin üyeliğine yönelik olarak bazı ülkelerde tartışmaların yoğunlaştığı bir dönemde gelmesine de dikkat çekildi. 
     
     INDEPENDENT "BLAIR TÜRKİYE TARAFINDA OLMA SÖZÜ VERDİ" 

     İngiliz basınının önde gelen temsilcilerinden Independent'ta, Blair'in, AB üyeliği için başvurusunda ve Kuzey Kıbrıs'ın tecrit edilmesinin sona ermesi için Türkiye'yi savunma sözü verdiği vurgulandı. İngiltere'nin, Türkiye'ye müzakere tarihi verilmesi için "bastıracağını" ifade eden gazetede, Türk ekonomisini AB ile uyumlu hae getirmenin zorluğundan dolayı Türkiye için gerçekçi olan en erken tam üyelik tarihinin 2013 yılı olduğu öne sürüldü. 
     
     BBC "RÜZGAR TÜRKİYE LEHİNDE ESİYOR" 

     İngiliz yayın kurumu BBC de, AB liderlerinin Türkiye'yi ziyaret ettiğinde ülkenin reform sürecine ilişkin cesaret verici ifadeler kullanarak AB üyeliği olasılığına değinmelerinin rutin haline geldiğini belirtti. Son 4 yıldır onaylanan reformların Türkiye'deki yönetim tarzını değiştirdiğini kaydeden BBC, gerçekleştirilen reformları sayarken askerlerin rolünün azaltıldığına ve idam cezasının kaldırıldığına dikkat çekti. "Reform listesi uzun ve etkileyici. Türkiye'nin AB tutkusu olmasa bu reformların çok azı olurdu" diyen BBC, Türk hükümetini, Kıbrıs politikasını da gözden geçirmeye zorlayan AB politikasının getirilerinin alınmaya başladığını belirttti. BBC, "Rüzgar gerçekten Türkiye lehinde esiyor gibi" yorumunu yaptı. Tony Blair'in Türkiye'nin üyeliğine olan desteği, tereddüte yol açmayacak bir biçimde dile getirdiğini kaydeden BBC, Fransa Cumhurbaşkanı Jacques Chirac'ın Başbakan Erdoğan'ı davet etmesinin Fransa'nın muhalefetinin yumuşamasının bir işareti olarak nitelendirdi. 
     
     TELEGRAPH "BLAİR TÜRKİYE'Yİ AB'E BAĞLAMAYA KARARLI" 

     Muhafazakar The Daily Telegraph gazetesi de Tony Blair'in Türkiye'nin AB üyeliğine desteğini teyit ettiğini belirterek Blair'in, "ilk İslam demokrasisini AB'ye bağlamaya kararlı olduğu"nu yazdı. Blair'in, Ankara'da, Türkiye'ye farklı kriterlerin uygulanmaması gerektiğini vurgulayarak Türkiye'nin üyeliğine karşı çıkanlara mesaj gönderdiğini belirten gazete, Blair'in KKTC'ye yönelik uluslararası yaptırımların kalkması gerektiği yolundaki açıklamalarına da dikkat çekti. 
     
     GUARDIAN BLAİR EUROVİSİON İÇİN ERDOĞAN'A TEŞEKKÜR ETTİ 

     The Guardian gazetesi ise, haber yorumunda Başbakan Tony Blair'in Irak nedeniyle iç politikada karşılaştığı zorlukları değerlendirirken "Tony Blair dün Ankara'da idi ve Türk Başbakanına hafta sonunda Eurovision Şarkı Yarışması'na evsahipliğini yaptığı ve özellikle arada folklorik giysileriyle dans edenler için teşekkür ediyordu" diye yazdı. 

     
</TEXT>
</DOC>
