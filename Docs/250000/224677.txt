<DOC>
<DOCNO> 224677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo01.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a Terim kancası 
</HEADLINE>
<TEXT>

   Galatasaray'dan ayrılan tecrübeli hocanın, Beşiktaşlı İbrahim'e teklifte bulunduğu bildirildi. Siyah-Beyazlı oyuncuyu yanında götürmek isteyen Terim'in, olumlu yanıt aldığı öğrenildi 
      ORHAN YILDIRIM 

   
   4 futbolcuyu istiyor 
   BEŞİKTAŞ ile bu sezon yeniden sözleşme imzalayan İbrahim Üzülmez'in, Fatih Terim ile yurt dışına gideceği öğrenildi. Galatasaray'dan ayrılması sonrasında Türkiye'de çalışmayacağını açıklayan Terim'in, Siyah - Beyazlı futbolcuyla görüşerek, kendisiyle gelip gelmeyeceğini sorduğu vurgulandı. Fatih hocanın, içlerinde İbrahim'in de bulunduğu 4 futbolcuyu yanında götürmek istediği söyleniyor. 
   
   Almanya ile İtalya 
   İBRAHİM'İN ise, kulübünün izin vermesi ve Avrupa Kupaları'nda yer alması durumunda gelebileceğini söylediği ifade edildi. Almanya'dan Dortmund ve Hertha Berlin ile görüştüğü öğrenilen Fatih Terim'in, Dortmund'a daha yakın olduğu vurgulandı. Fatih hocanın buna rağmen İtalya defterini de kapatmadığı, Chievo ile Fiorentina ile de dirsek temasında olduğu konuşuluyor. 
   
      Luce'den revizyon    TEKNİK Direktör Lucescu, Gaziantep karşısında kadrosunda değişik isimleri sahaya sürmek istiyor. Arka arkaya gelen puan kayıpları ve sahadaki futbolcuların bazılarının formsuzluğu nedeniyle Rumen teknik adamın, Serdar Topraktepe, Okan, Gökhan, Serdar Özkan, Ali Cansun, Tümer ve Yasin gibi isimlerin birkaçına şans vereceği öğrenildi. Öte yandan Siyah-Beyazlılar, Antep maçının hazırlıklarına, dün yaptığı tek antrenmanla başladı. Futbolcular kondisyon ve istasyon çalışmasının ardından çift kale maç yaptı. Antrenmana sakat olan Ronaldo, Kaan ve Sergen ile ülkesine giden Pancu katılmadı. Ronaldo ve Kaan'ın Gaziantepspor maçında da forma giyemeyecekleri açıklandı. 
   
   Yönetimden destek 
   SİYAH - Beyazlı takımın Yönetim Kurulu, dün akşam yaptığı olağan toplantısında, takıma ve teknik kadroya tam destek kararı aldı. Toplantı sonrasında bir açıklama yapan asbaşkan ve futbol şube sorumlusu Haşmet Bedii Kürüm, yönetim olarak Teknik Direktör Lucescu ve futbolculara güvendiklerini, bir ceza uygulamayacaklarını belirtip, "Fenerbahçe'nin avantajı var ama onurumuz için 8 maçı da kazanacağız" dedi. 
   
   Beklentisi büyük 
   BEŞİKTAŞ Menajeri Sinan Engin, kalan tüm maçları kazanıp, Fenerbahçe'nin kaybetmesini bekleyeceklerini söyledi. Gaziantepspor, Galatasaray ve Gençlerbirliği karşılaşmalarının İstanbul'da oynanacağına dikkat çeken Engin, "Şimdilik şans Fener'in yanında. Ancak onlar bizden daha iyi takım değil. Rakibimizle oynayacağımız derbiye kadar puan farkını üçe düşürmek istiyoruz. Fakat bu da biraz onlara bağlı" yorumunu yaptı. 
   
   
</TEXT>
</DOC>
