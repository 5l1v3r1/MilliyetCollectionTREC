<DOC>
<DOCNO> 238042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun07.html </URL>
<DATE> 2004/05/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Ve ABD, KKTC planını gelecek hafta açıklıyor... 
</HEADLINE>
<TEXT>

     Deniz ARSLAN bildiriyor 
Amerikan yönetiminin, Kuzey Kıbrıs'ın izolasyonunu azaltıcı bir dizi tedbiri, gelecek haftadan itibaren açıklamaya başlayacağı öğrenildi. 
     Bu tedbirler arasında ilk etapta Kuzey Kıbrıs'a doğrudan ekonomik yardım, Kuzey Kıbrıs'a doğrudan uçuşa yönelik adımlar ve yakın diplomatik diyalog bulunuyor. 
     KKTC Başbakanı Mehmet Ali Talat'ın Washington temasları devam ederken, Washington'da dün, Kuzey Kıbrıs'ın sıkıntılarını hafifletecek önlem paketine ilişkin Amerikalı ilgili kurumların yetkililerinin bir toplantı düzenlediği öğrenildi. Toplantıya ABD Dışişleri bakan yardımcılarından Elizabeth Jones, Beyaz Saray, ABD Hazine Bakanlığı ve Amerikan yardım kuruluşu USAID yetkililerinin katıldığı belirtildi. Bu toplantıda, ABD'nin tedbir paketi içinde açıklayacağı önlemlerin kararlaştırıldığı da kaydedildi. 
     ABD, tedbir paketini gelecek haftadan itibaren açıklamaya hazırlanıyor. Söz konusu önlemlerin, değişik yasal ve teknik süreçleri gerektirdiği belirtilirken, bu yüzden planın kademe kademe gerçekleştirileceği belirtiliyor. Amerikalı yetkililer, özellikle mali yardım konuları için ABD Kongresi'nin onayının gerekeceğine işaret ediyorlar. 
     ABD, çözüm durumunda adaya nakletmek üzere söz verdiği 400 milyon dolarlık yardımın bir kısmını da, çözüm olmamasına rağmen, Kuzey Kıbrıs'ın çözüme ''evet'' oyu vermesi dolayısıyla aktarmayı planlıyor. Yetkililer, küçük boyutta bazı mali yardımlar için ise Kongre onayına gerek olmayacağını belirtiyorlar. 
     IMF'nin en büyük hissedarı olarak ABD'nin, hem IMF hem de Dünya Bankası'ndan, Kuzey Kıbrıs'a yardım imkanlarını da arayacağı kaydediliyor. IMF yardımının, bankacılık sektörünün düzenlenmesi gibi teknik konuları içereceği, Dünya Bankası'nın ise belli projeleri kredilendirmesinin söz konusu olabileceği belirtiliyor. 
     
</TEXT>
</DOC>
