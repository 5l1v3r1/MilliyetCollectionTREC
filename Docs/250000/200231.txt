<DOC>
<DOCNO> 200231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo22.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Gaziantepspor maçının ardından... 
</HEADLINE>
<TEXT>

     Trabzonspor Teknik Direktörü Turgay Semercioğlu, Gaziantepspor maçı öncesinde bordo-mavili futbolcuların galibiyet için kendisine söz verdiklerini söyledi. 
     Semercioğlu, 3-0'lık galibiyetleriyle sona eren Gaziantepspor maçı sonrasında yaptığı açıklamada, görevde bulunduğu ilk maçta güçlü rakipleri karşısında farklı galibiyet aldıkları için sonsuz bir mutluluk duyduğunu ifade ederek, ''Gaziantepspor, ligin en iyi futbol oynayan ekiplerden biri. 1-0'dan sonra beraberlik için rakibimiz çok çaba sarfetti. Ancak oyuncularım cansiperane oynadılar. Çünkü bana galibiyet için söz vermişlerdi. Kendilerine söz vermişlerdi. Kendilerini kutluyorum'' diye konuştu. 
     Göreve gelmesinin ardından basın ve taraftarlardan büyük destek gördüğünü de dile getiren Semercioğlu, ''Ben onların içinden bir insanım. Kökünden Trabzonsporluyum. Onlar da bana bu bilinçle destek verdiler. Ben de onları mahcup etmedim. Bizi desteklemeye devam edin'' diye sözlerini tamamladı. 
     
     GAZİANTEPSPOR CEPHESİ 
     Gaziantepspor Teknik Sorumlusu Nurullah Sağlam, Trabzonspor ile çok mücadeleci bir maç oynadıklarını belirterek, ''Daha çok gol pozisyonu yakalamamıza rağmen gol bulamadık'' dedi. 
     Karşılaşmanın ilk dakikalarında yedikleri golün oyun düzenlerini etkilediğini de ifade eden Sağlam, ''Erken gol yemeseydik, oyunu istediğimiz doğrultuda sürdürebilirdik, ancak olmadı. Gerçekten bu akşam mücadeleci futbol oldu. Trabzonspor'u da galibiyetinden dolayı kutluyorum'' diye konuştu. 
     Öte yandan, maç öncesi bordo-mavili takımın yeni teknik direktörü Turgay Semercioğlu'na taraftarlar sevgi gösterilerinde bulundular, çiçek verdiler. 
     3 
     
</TEXT>
</DOC>
