<DOC>
<DOCNO> 244938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun15.html </URL>
<DATE> 2004/06/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ABD ve Sadr milisleri çatıştı 5 ölü 
</HEADLINE>
<TEXT>

     Irak'ın merkezindeki Kufe kentinde, Iraklı radikal Şii lider Mukteda Sadr'a bağlı milislerle Amerikan askerleri arasında çıkan çatışmalarda 5 Iraklının öldüğü, 15'inin de yaralandığı bildirildi. 
     Necef'teki hastanenin acil servis yetkilisi Muhammed Abid El Kazım, ''5 Iraklı öldürüldü, aralarında çocukların da bulunduğu çoğu sivil 9 kişi yaralandı'' dedi. 
     Necef'in diğer bir hastanesinin acil servis yetkilisi Mehdi Kuyar da hastanelerine 6 yaralının getirildiğini ifade etti. 
     Bakuba'da 2 Iraklı öldürüldü 
     Öte yandan, Irak'ın Bakuba kentinde bugün düzenlenen iki ayrı saldırıda, biri polis biri de Bakuba vali yardımcısının kızının muhafızı olmak üzere 2 Iraklının öldüğü, 1 Iraklının da yaralandığı bildirildi. 
     Görgü tanıkları ve hastane kaynakları, bir araçtaki kimliği belirsiz kişilerin silahlı saldırısı sonucu muhafız Muhammed Abdülkerim'in öldüğünü, diğer muhafızın da yaralandığını belirtti. 
     Hastane kaynakları ayrıca, kent merkezindeki bir sokakta, bir güvenlik görevlisinin başından vurulmuş olarak bulunduğunu belirtti. 
     
</TEXT>
</DOC>
