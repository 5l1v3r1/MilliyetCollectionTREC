<DOC>
<DOCNO> 245514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/axyas02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vezirköprü'de sala 'bunalımı' 
</HEADLINE>
<TEXT>


İlçeye bağlı 139 köyünkiler de dahil, bazen günde 15 kez verilen 'sala'lar, ahaliyi ölüme fazla 'alıştırdı'... 

GÜLÇİN ÜSTÜN Ankara 

Samsun Vezirköprü'de de başlatılan merkezi ezan sistemi uygulaması, bazıları için çileye dönüştü. İlçeye bağlı 139 köyde ölenler için merkezdeki camide günde 10 - 15 sala okutulunca, vatandaşların ruh sağlığı bozuldu. 
Vezirköprü sakinleri, ramazan ayında Köprülü Mehmet Paşa Camii'nin hizmete girmesiyle ilçenin en büyük camiine kavuştu. Diyanet İşleri Başkanlığı'nın tüm yurtta güzel ezan okuyan müezzin bulunamadığı ve ses cihazlarıyla ezanların aynı anda okunamadığı yolundaki şik yetleri önlemek için başlattığı merkezi ezan sistemi uygulaması, yeni camiyle birlikte Vezirköprü'de de başladı. Ancak uygulama bir süre sonra ilçe sakinlerinde psikolojik rahatsızlığa neden oldu. 

Bazen, 'tam gün sala' 
İlçede ve bağlı 139 köyde vefat eden onlarca kişi için verilen bütün salalar, Köprülü Mehmetpaşa Camii'nde okunmaya başlanınca, Vezirköprü'de bazı günler neredeyse gün boyu sala verilir hale geldi. 
Sürekli ölüm haberi almaktan ruh sağlıklarının etkilendiğini belirten vatandaşlar da, ilçe müftülüğünden uygulamanın durdurulmasını istedi. Ancak müftülük, yapımına yardım ettikleri camide çevre köylerin de hakları olduğu gerekçesiyle, bu talebi reddetti. 'Ölüme karşı duyarsızlaştık' diyen Vezirköprülüler, valiliğe başvurmak için hazırlıklara başlarken, Diyanet İşleri Başkanlığı da, uygulamayı şöyle yorumladı 
"Anadolu insanının geleneklerinden yola çıkılmış olabilir. Vatandaşların çevre köylerden ölen tanıdıklarının cenazesinden haberdar olmaları ve katılmak isteyecekleri düşünülmüştür." 

İlçenin en büyük camii 
Köprülü Mehmet Paşa Camii, ramazan sonrası ibadete açıldı. Bu caminin açılmasıyla, merkezi ezan sistemi uygulamasına geçildi. Böylece bağlı 139 köyde ölenler için de Vezirköprü'de sala verilmeye başlanınca, ilçe ahalisinin ruh sağlığı bozuldu. 



</TEXT>
</DOC>
