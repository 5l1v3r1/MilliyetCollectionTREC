<DOC>
<DOCNO> 216790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur07.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik "Kürtçe kursu için 3 başvuru yapıldı, tamamına izin verildi" 
</HEADLINE>
<TEXT>

     Milli Eğitim Bakanı Hüseyin Çelik, özel Kürtçe kurs açmak üzere 3 başvuru yapıldığını ve tamamına izin verildiğini bildirdi. 
     Hüseyin Çelik, İstanbul Bağımsız Milletvekili Emin Şirin'in yazılı soru önergesine verdiği yanıtta, Özel Öğeretim Kurumları Kanunu'na göre Türk vatandaşlarının günlük yaşamlarında geleneksel olarak kullandıkları farklı dil ve lehçeleri öğrenebilmek için kurs açabileceklerini ifade etti. 
     Çelik, bu çerçevede hazırlanan yönetmelik hükümlerine göre özel Kürtçe kursu açmak için Milli Eğitim Bakanlığı'na toplam 3 başvuru yapıldığını ve bunların tamamına da izin verildiğini bildirdi. 
     Hüseyin Çelik, bu kursların öğretim programlarıyla ilgili işlemler ve denetimlerin Özel Öğretim Kurumları Kanunu kapsamındaki diğer özel öğrenim kurumlarının öğrenim programlarıyla ilgili işlemleri ve denetimleri düzenleyen mevzuat hükümlerine göre yapıldığını kaydetti. 
     
</TEXT>
</DOC>
