<DOC>
<DOCNO> 210206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur08.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de soba faciası... Aynı aileden 3 kişi öldü... 
</HEADLINE>
<TEXT>

     Eskişehir'de aynı aileden 3 kişi kömür sobasından sızan karbonmonoksit gazından zehirlenerek öldü. Cesetler 10 gün sonra bulundu. 
     AA muhabirinin aldığı bilgiye göre, teyzesini ziyaret için gittiği İstanbul'dan Eskişehir'in Batıkent Mahallesi Coşkun Sokak'taki evini arayıp babası Resul Üner 43 , annesi Ruhiye Üner 48 ve kardeşi Mehmet Emin Üner 15 ile sohbet etmek isteyen Şükran Üner 18 , cevap alamayınca komşulara haber verdi. 
     Komşular da uzun süre çaldıkları kapıyı açan olmayınca olayı polise bildirip tek katlı evin camını kırarak içeri girdi. Komşular, salonda bulunan kömür sobasından sızan karbonmonoksit gazından zehirlendikleri belirlenen Kılıçoğlu Kiremit Fabrikası'nda işçi olarak çalışan Resul Üner, eşi Ruhiye Üner ve çocukları Mehmet Emin Üner'in cesediyle karşılaştı. 
     Cumhuriyet savcısının gözetiminde yapılan ilk muayenede Üner ailesi fertlerinin yaklaşık 10 gün önce sobadan sızan gazdan zehirlenerek öldükleri belirlendi. 
     Bu arada, olay yerine gelen İl Emniyet Müdürü Savaş Yücel, Üner ailesinin yakınlarını teselli edip başsağlığında bulundu. 
     Cesetler otopsi yapılmak üzere Osmangazi Üniversitesi Tıp Fakültesi Adli Tıp Kurumu morguna kaldırıldı. 
     
</TEXT>
</DOC>
