<DOC>
<DOCNO> 235454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy12.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın gençlik sırrı limonlu su 
</HEADLINE>
<TEXT>


SALİHA ÇOLAK Ankara 


CHP Genel Başkanı Deniz Baykal, parti içi muhalefeti "Dedikodu yapmayın, yüzüme söyleyin. CHP milletvekilliği ciddi iştir. Birbirimize tahammül edelim" diye uyardı. Baykal, genç kalmasının sırrının ballı süt değil, limonlu su içmek olduğunu söyledi. 
CHP grubunun basına kapalı bölümünde, bir gazetede yer alan, ismini vermeyen bir CHP miletvekilinin, "Baykal, Başbakan olmayı istemez. O sabahları koşusunu yapar, ballı sütünü içer, yüzünde bir kırışıklık yok. O kadar sorumluluğu almak istemez" eleştirisini gündeme getiren Baykal, şunları kaydetti "Biz de muhalefet yaptık. Ama hiçbir zaman partiye ters bir hareket yapmadık. Biz hiçbir zaman seviyeyi düşürmedik. Eleştiriniz varsa gelip yüzüme söyleyin. Kapımız herkese açık. Ben ikna edilemeyecek biri değilim. Dedikodu yapmayın." 


</TEXT>
</DOC>
