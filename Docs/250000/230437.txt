<DOC>
<DOCNO> 230437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur04.html </URL>
<DATE> 2004/04/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bu kadarına pes 7 aylık okul tadilat istiyor... 
</HEADLINE>
<TEXT>

     Yozgat'ın Boğazlıyan İlçesi'nde 7 ay önce öğretime açılan Merkez Cumhuriyet İlköğretim Okulu'nun tadilat istediği, ancak müteahhit firmanın uyarılara yanıt vermediği bildirildi. 
     960 öğrenci kapasiteli, 4 katlı Boğazlıyan Merkez İlköğretim Okulu binasının inşaatına 2000 yılının Haziran ayında başlandı ve yaklaşık 3 trilyon liralık harcama ile Ekim 2003 tarihinde tamamlanarak, öğretime açıldı. 
     Aradan geçen 7 aylık süre içerisinde bina duvarlarında çatlaklıklar oluştu, Atatürk büstünün bulunduğu kaide zeminle birlikte eğilmeye başladı. Spor Salonu bölümündeki tuvaletler, yağışlı günlerde çalışmaz hale geldi. 
     Boğazlıyan Kaymakamı Abdurrahman Kurucu, konuyla ilgili, hem İl Milli Eğitim Müdürlüğü'ne, hem de inşaatı yapan müteahhitlik firmasına bilgi verdiklerini ve gerekli bakım, onarımın yapılmasını istediklerini söyledi. 
     Defalarca uyarıya rağmen müteahhit firmadan yanıt alamadıklarını belirten Kaymakam Kurucu, şunları kaydetti , ''Hafta içerisinde binayı tekrar gezdim, içim burkuldu. Teknik eleman değilim, fakat anladığım kadarıyla binanın ana gövdesi sağlam, makyajında sorun var. Bina oturmaya başlayınca, çatlaklıklar ve çökmeler oluşmuş. Müteahhit firmadan binanın eksikliklerini gidermelerini istedim. Aradan aylar geçti, 3 trilyon lira harcanıp yapılan binadaki sorunlar belki 25-30 milyar liralık harcama ile giderilebilirdi. Zaman geçtikçe, sorun büyüyor, yapılacak bakım ve onarımın da maliyeti ister istemez artıyor.'' 
     
</TEXT>
</DOC>
