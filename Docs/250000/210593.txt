<DOC>
<DOCNO> 210593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas20.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

   
   Cep telefonuyla kurtuldular    NAİL KAHRAMAN Bursa DHA 
   Bursa Emirsultan Lisesi ikinci sınıf öğrencileri Fatih Ufuk, Burak Çelikkol, Şenol Öztürk, Mustafa Sezen ve Ali Küçük dün derslerin boş olması üzerine piknik yapmaya karar verdi. Mangal ve et alan öğrenciler Kaplıkaya'daki piknik alanına çıktı. Saat 10.30 sıralarında yağmur ve kar nedeniyle derenin taştığını gören öğrenciler, patika yolu bilmedikleri için paniğe kapıldı. Bir kayanın üzerine çıkan öğrenciler, cep telefonuyla polis ve jandarmadan yardım istedi. Ancak "Ben dereden yürüyerek giderim" diyen Ufuk, dengesini kaybedince sulara kapıldı. Ağaçlara tutunarak boğulmaktan son anda kurtulan öğrenci, tek başına patika yoldan evine gitti. Öğrencileri, polis ve jandarma kurtardı. 
   
   Halk, sapık hırsızı linç ediyordu    SADULLAH ORGAN Bursa DHA 
   İnegöl'ün Mesudiye Mahallesi'nde oturan üç çocuk ve altı torun sahibi H.S.'nin evine önceki gece 02.00'de hırsızlık amacıyla giren işsiz Göksel Demirdeş 25 , sigortaları sökerek elektriği kesti. Ancak evde çalacak birşey bulamayan Demirdeş, H.S.'ye tecavüze kalkıştı. Çığlıklar atan H.S. kaçarak kurtulurken, Demirdeş fazla uzaklaşamadan yakalandı. Sabah olay yerinde yapılan tatbikat sırasında polis, Demirdeş'in saldırıya uğramaması için geniş güvenlik önlemleri aldı. Mahalle halkının linç girişiminden kurtarılan Demirdeş, tutuklanarak cezaevine gönderildi. 
   
   Mahkeme çıkışı kafaya tek kurşun    HÜSEYİN TÜCCAR Bursa DHA 
   Bursa'nın Gemlik İlçesi Kurşunlu Beldesi'nde Hakan Büyük'ün öldürülmesiyle ilgili cinayet davasının duruşma çıkışı başka bir cinayete sahne oldu. İki yıl önce 'kız' yüzünden çıkan kavgada Hakan Büyük öldürüldü. Zanlı olarak Ümit Tangil, Yalçın Tan, Ali Yıldız, Serkan Sönmez ve Kadriye Çınar gözaltına alındı. Çınar serbest kalırken, diğer dört sanık tutuklandı. Sanıklar hakkında Bursa 4. Ağır Ceza Mahkemesi'nde 24'er yıla kadar hapis istemiyle açılan davanın dünkü duruşmasına, Tangil'in babası Nihat Tangil 59 de dinleyici olarak katıldı. Tangil, duruşmadan çıkıp otoparka giderken, kimliği belirsiz bir kişi tarafından başından tek kurşunla vurularak öldürüldü. 
   
   Bulaşık makinesi karı kocayı öldürdü    MURAT EĞİLMEZ İzmir DHA 
   İzmir Karşıyaka'da genç bir çift, bulaşık makinesinden akan suyun elektrik kaçağına neden olması sonucu öldü. İki yıl önce evlenen Ünsal 29 ve Aynur Değer 27 çifti dün sabah Bostanlı'daki evlerinde ölü bulundu. İlk incelemeler, çiftin inanılmaz bir şekilde can verdiğini ortaya çıkardı. Değer çiftinin gece yatarken çalıştırdığı bulaşık makinesinin hortumu yerinden çıktı. Boşalan su, zemindeki uzatma kablosunun prizine ulaşarak sigortaları kesti. Bu arada uyanan Aynur Değer, elektriklerin kesildiğini fark edince sigortayı uygun duruma getirdi. Akıma kapılan eşinin çığlığını duyup yardıma koşan Ünsal Değer de karısı gibi elektriğe kapılarak öldü. 
   
   
</TEXT>
</DOC>
