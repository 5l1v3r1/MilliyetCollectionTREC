<DOC>
<DOCNO> 228138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy14.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD İmam hatipler normal liseye çevrilsin 
</HEADLINE>
<TEXT>

   Başkan Ömer Sabancı, meslek liselerinin kalitesinin artırılması gerektiğini belirterek, "İhtiyaç fazlası imam hatipler normal liseye dönüştürülmeli" dedi 
   DİLEK TAŞ Bandırma 

   
   Türk Sanayicileri ve İşadamları Derneği TÜSİAD Başkanı Ömer Sabancı, eğitim politikasını eleştirerek, "Hükümetin eğitimdeki tutumu, bu alandaki icraata ön yargıyla yaklaşmayan kesimleri bile endişe ve güvensizliğe sevk ediyor" dedi. 
   Sabancı, Bandırma'da düzenlenen "Sanayici ve İşadamları Dernekleri SİAD Platformu Başkanlar Kurulu Toplantısı''nda yaptığı konuşmada, ihtiyaç fazlası imam hatip liselerinin normal liseye çevrilmesini önerdi. Mesleki ve teknik eğitimin amacının Türkiye'nin hızlı kalkınma sürecinde ihtiyaç duyduğu ara kadame insan gücünü yetiştirmek olduğunu kaydeden Sabancı, bu alanda asıl sorunun meslek liselerinin kalitesinin artırılması olduğunu söyledi. Sabancı, "Bu çerçevede yeterli sayıda imam hatip lisesi, din görevlisi yetiştirmek üzere faaliyet gösterip isteyenlere ilahiyat fakültesine devam etme olanağını verirken, ihtiyaç fazlası olanları da tedrisat ve müfredat uyumu yapılarak normal liseye dönüştürülmelidir" dedi. 
   
   Merkeziyetçiliği güçlendirir 
   YÖK Kanunu üzerindeki zaman baskısının kaldırılması gerektiğini de belirten Sabancı, "Yasa, idari ve mali yapılanma, akademik ve bilimsel kriterler, üniversiteye giriş gibi paketlere bölünerek, farklı tartışmaların birbirini gölgelemesinin önüne geçilmeli" dedi. Sabancı, bursların tek elde toplanmasının merkeziyetçiliği güçlendireceği uyarısında bulunarak, şöyle dedi "Bir kişinin birden fazla kurumdan burs almasını önlemek için, karar merciini merkezileştirmek değil, burs bilgilerini tek elde toplamak yeterli olacaktır. Bugünün teknolojisiyle bu son derece kolaydır." 
   8 yıllık zorunlu eğitimden alınan okullaşma oranını belirgin biçimde artıran olumlu sonuçların, bu sürenin 12 yıla çıkarılmasıyla ivme kazanacağını belirten Sabancı, "Ayrıca, ilk ve ortaöğretimde kullanılan ders ve çalışma kitapları ile rehber kitapların içerik ve biçim olarak güncel ve çağdaş hale getirilmesi şarttır" dedi. 
   
   
   
</TEXT>
</DOC>
