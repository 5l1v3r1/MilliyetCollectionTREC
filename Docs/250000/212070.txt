<DOC>
<DOCNO> 212070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/asiy.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs için en kritik 50 gün 
</HEADLINE>
<TEXT>

   "9 Şubat-31 Mart arasında 50 kritik gün var" diyen ABD'li bir yetkili, bu süreç akıllıca değerlendirilirse 1 Mayıs'tan önce referanduma gidilebileceğini söyledi 
      UTKU ÇAKIRÖZER 

   
   Kıbrıs müzakerelerinin "1 Mayıs'tan önce referandum" amacıyla başlatılması girişimi, Bush yönetiminden gelen büyük destekle güç kazandı. Müzakere sürecinde "50 günde anlaşma sağlanması" gündemde... 
   Başkan George W. Bush'la Başbakan Recep Tayyip Erdoğan'ın önceki gün Kıbrıs'ta çözüm için ABD'nin de üst düzeyde devreye girmesi konusunda anlaşmasından sonra, dün BM Genel Sekreteri Kofi Annan'ı arayan ABD Dışişleri Bakanı Colin Powell, müzakerelerin bir an önce başlatılmasını istedi. Powell, dün Abdullah Gül'le görüşmesinden sonra gazetecilerin sorularını yanıtlarken, "Kıbrıs'ta çözüme yakınız" ifadesini kullandı. 
   
   'Anlaşma sağlanabilir' 
   Süreçte kendisinin de kişisel olarak devrede olacağını teyit eden Powell, ancak bunun "aracılık ya da arabuluculuk değil, Annan'ın iyi niyet misyonuna destek" olarak anlaşılması gerektiğini vurguladı. Powell'ın, Erdoğan'ın kullandığı "kolaylaştırıcı" sıfatını kullanmayarak yanındaki Gül'ün fısıldaması üzerine "Türk meslektaşım kolaylaştırıcı lafını seviyor" demesi de dikkati çekti. Annan - Powell görüşmesi sonrası ABD'li yetkililerde oluşan beklenti, Türkiye'de bayramdan sonraki ilk pazartesi olan 9 Şubat'ta müzakerelerin başlaması için Annan'dan çağrı beklenebileceği yönünde. 
   
   Powell, 'Varım' diyecek 
   Bir ABD'li yetkili, "9 Şubat, 31 Mart arasında 50 kritik gün var. Bu süreç iyi değerlendirilirse anlaşma sağlanabilir ve 1 Mayıs'tan önce referanduma gidilmesi mümkün olur" dedi. 
   Üst düzey bir Türk diplomatik kaynak da, bu süreçte Powell'ın rolünün nasıl adlandırılacağının önemli olmadığını belirtti. Aynı yetkili, "Colin Powell, Annan'a 'Ben bu işte varım' diyecek. 24 saatini bu işe ayırmayacak, Kıbrıs müzakerelerinin 1. adamı olmayacak, ancak devreden hiç çıkmayacak" diye konuştu. 
   
   Arabulucu Annan'dır    Türkiye elçiliğinde gazetecilerle sohbet eden Dışişleri Bakanı Abdullah Gül, Türkiye'nin Kıbrıs'ta istediğinin "kuvvetli bir yardımcı" olduğunu belirterek, "Ama bu konu öyle öne çıkarıldı ki, işin özünü gölgeler hale geldi. Arabulucu Annan'dır. Ama görüşmelere her zaman katılamayabiliyor" dedi. 
   Gül, Bush'un, görüşmede Erdoğan'a, Türkiye'nin Kıbrıs'taki tutumu için "Türkiye'nin imajını değiştirdiniz. Yaptıklarınız çok önemli" dediğini söyledi. Bu arada, Türkiye'nin Kıbrıs konusunda 'yeni arabulucu' olarak gündeme getirdiği ABD Dışişleri Bakanı Colin Powell'ın 'işinin başından aşkın olduğunu" söyleyerek bu isme sıcak bakmayan BM Genel Sekreteri Kofi Annan, Kıbrıs Özel Temsilcisi De Soto'nun iyi arabulucu olduğunu vurguladı. 
   
</TEXT>
</DOC>
