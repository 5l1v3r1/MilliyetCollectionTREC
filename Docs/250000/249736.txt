<DOC>
<DOCNO> 249736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur26.html </URL>
<DATE> 2004/06/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Alman Dışişleri, Türkiye'ye gidecek Almanları uyardı .. 
</HEADLINE>
<TEXT>

     Almanya Dışişleri Bakanlığı, tatil başta olmak üzere çeşitli nedenlerle Türkiye'ye gidecek olan vatandaşlarının dikkat etmeleri gereken konularla ilgili bir metin yayımladı. 
     Türkiye dahil birçok ülke için uzun süreden bu yana, zaman zaman değiştirilerek hazırlanan metinlerin sonuncusunda Bakanlık Alman vatandaşlarından Türkiye'de büyükşehirlerde dikkatli olmalarını istedi. 
     "Dünya Çapında Tavsiye" başlığı ile yayımlanan metinde önce genel ifadelere yerverildi. Bakanlık, "Dünya çapında terör tehlikesi ortaya çıkmaktadır. Öncelikli hedefler olmaları açısından sembolik karaktere sahip yerler üzerinde önemle durulmalıdır. Ayrıca halkın geniş biçimde toplandığı alanların yanısıra, dini toplanma yerleri, hükümet binaları, deniz ve hava trafiğine yönelik altyapı tesisleri, lokantalar ve turizm merkezleri de bu çerçevede dikkate alınmalıdır" dedi. 
     Tehlike uyarısının özellikle Ortadoğu'da ve Afganistan'da yüksek bulunduğunu kaydeden Bakanlık, "Tehlike özellikle geçmişte terörist saldırıların gerçekleştiği, terör örgütlerinin ortaya çıktığı, teröristlerin kontrol ettiği bölge insanlarının ya da onlara destek veren halkın bulunduğu, güvenlik önlemlerinin karşılaştırmalı olarak daha etkisiz yeraldığı bölgelerde ortaya çıkıyor. Tehdit aynı zamanda ABD, Rusya ya da AB üye devletlerinde de henüz dışlanmış değil" ifadesini kullandı. 
     Türkiye için "Güvenlik Tavsiyeleri" sayılırken de Kasım 2003 terörist katliamlarından sonra tüm ülkede güvenlik önlemlerinin daha güçlü hale getirildiği belirtildi. 

     
</TEXT>
</DOC>
