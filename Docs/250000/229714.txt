<DOC>
<DOCNO> 229714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur21.html </URL>
<DATE> 2004/04/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türkiye'de 1 yıl içinde büyüklüğü 4'ün üzerinde 132 deprem oldu 
</HEADLINE>
<TEXT>

     Fırat Üniversitesi Rektörü Prof. Dr. Feyzi Bingöl, son 1 yıl içinde Türkiye'de büyüklüğü 4'ün üzerinde 132 deprem meydana geldiğini ve bu depremlerin 32'sinin bölgede olduğunu söyledi. 
     Bingöl, AA muhabirine yaptığı açıklamada, son günlerde kentte ''kısa bir süre sonra deprem olacak'' haberleri yüzünden tedirginlik yaşandığını ifade etti. Kente gelen bir grubun ölçümler yaptığını, bu çalışmalara ilişkin ''depreme hazırlık'' yönündeki açıklamaların ise asılsız olduğunu söyleyen Bingöl, bölgede olası bir depremin zamanının tahmin edilemeyeceğini vurguladı. 
     Prof. Dr. Bingöl, şunları söyledi 
     ''Söylentilere göre, 7 büyüklüğünde bir deprem olacakmış ve depreme hazırlıklı olmak için yer tespiti yapılıyormuş. Bu tür uydurma haberler, vatandaşı tedirgin ediyor. Türkiye, dünyanın önemli deprem kuşakları arasında sayılan bir yerde bulunuyor. Son bir yılda insanların hissettiği, yani 4'ten büyük 132 deprem olmuş. Bu depremlerden 32'si Doğu Anadolu Fay Zonu'nda, yani bu bölgede olmuş. Demek ki bir yıl içindeki depremlerin üçte biri, bu fay üzerinde meydana gelmiş.'' 
     
</TEXT>
</DOC>
