<DOC>
<DOCNO> 233476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko09.html </URL>
<DATE> 2004/04/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ortadirek birikimini eve bağlıyor... 
</HEADLINE>
<TEXT>

     Mevduata uygulanan faizler ile konut kredisi faizlerinin düşmesiyle birlikte, gayrimenkulun yeniden gözde yatırım araçları arasına girdiği ve Adana'da özellikle 20-40 milyar lira arasındaki konut satışlarında patlamaya neden olduğu bildirildi. Adana'da alım-satım işlemlerinin son bir ayda yüzde 30 artış göstermesi, tapu dairelerinde de yoğunluğa neden oldu. 
     ''Orta direk'' olarak tanımlanan ve gelir seviyesi yoksulluğun biraz üzerinde olanlar, ''başımızı sokacak bir evimiz olsun'' düşüncesiyle birikimlerini gayrimenkula bağlamaya başladı. Bu nedenle yeni inşaatlardan çok, 10-15 yıllık yapılar ve kriz dönemlerinde yapılmasına rağmen satılamayan stok konutların satışı artış gösterdi. 
     Seyhan Tapu Sicil Müdürlüğü yetkililerinden alınan bilgiye göre, satışı yapılan evler genelde 20 ile 40 milyar lira arasındaki konutlardan oluşuyor. 4 tapu müdürlüğünün bulunduğu Seyhan'da sadece 2. Tapu Müdürlüğü'nde Şubat ayında 970 adet olan işlem sayısı, Mart'ta bin 677'ye yükseldi. 
     Tüm tapu dairelerindeki işlemlerin ortalaması dikkate alındığında bir ayda konut satışlarında yüzde 30'luk artışın görüldüğü Adana'da, tapu dairelerinde vatandaşlar, sabahın ilk ışıklarıyla birlikte kuyrukta beklemeye başlıyorlar. 
     Yetkililer, bir tapu dairesinin yılda ortalama 5-7 bin tapu işlemi yapması gerekirken, bu sayının en az 15 bin olduğunu, tıkanma ve kuyrukların da bundan kaynaklandığını ifade ettiler. 
     
     KONUT ALMAKTA GEÇ KALMAYIN 

     Gayrimenkulun yeniden gözde yatırım aracı olması ise art arda yaşanan ekonomik krizlerden en fazla etkilenen kesim olan emlakçıların yüzünü güldürdü. 
     Adana Emlakçılar Odası Başkanı Aziz Tıraş, bankadaki mevduatlara verilen faizlerin yanında konut kredisi faizlerinin düşmesinin konut sektörüne doping etkisi yaptığını belirterek, ''Özellikle 20-40 milyar lira arasındaki konutlar yok satmaya başladı'' dedi. 
     Sektörde canlılık olacağını aylar öncesinden sezinlediklerini anımsatan Tıraş, son günlerde gayrimenkula talebin doruk noktaya ulaşmasının arz-talep dengesini alıcılar aleyhine etkileyeceğini vurguladı. 
     Tıraş, ''Konut almak isteyenler geç kalmasın. Çünkü, önümüzdeki haftalarda bugün 20 milyar liraya alınan bir evi 25 milyar liradan alamazsınız'' uyarısında bulundu. 
     
     İNŞAAT SEKTÖRÜ BEKLEMEDE 

     TMMOB İnşaat Mühendisleri Odası İMO Adana Şube Başkanı Bahadır Acuner ise şu anda satılan konutların büyük bölümünün stokta bekleyenler olduğunu, emlak sektöründeki canlılığın inşaat sektörüne henüz yansımadığını bildirdi. 
     Acuner, kriz dönemlerinde konut yapıp da satamayanların şu anda bu stoklarını eritmeye çalıştıklarını ifade ederek, şunları söyledi 
     ''Her bir müteahhidin satamadığı konutlar yüzünden neredeyse en az bir apartmanı vardı. Bu yüzden inşaat sektörü tamamen durmuş ve mevcutların satışı bekleniyordu. Şimdi bu gerçekleşti. Önümüzdeki aylarda bu hareketliliğin yeni inşaatların yapımını gündeme getireceğini ümit ediyoruz.'' Acunar, inşaat sektörünün canlanmasının istihdamdan, çimento, demir ve bir inşaat için gerekli olan tüm girdileri satan esnafı da olumlu etkileyeceğini, dolayısıyla piyasayı hareketlendireceğini sözlerine ekledi. 

     
</TEXT>
</DOC>
