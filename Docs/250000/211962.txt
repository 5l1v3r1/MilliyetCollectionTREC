<DOC>
<DOCNO> 211962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko47.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler açığı Ocak-Kasım döneminde 4.2 milyar dolar... 
</HEADLINE>
<TEXT>

     Türkiye'nin cari işlemler açığı, geçen yılın Ocak-Kasım döneminde 4 milyar 203 milyon dolara yükseldi. 
     Merkez Bankası tarafından yayınlanan 2003 yılı Ocak-Kasım dönemi ödemeler dengesi verilerine göre, Sadece Kasım ayındaki açık ise 466 milyon dolar olarak hesaplandı. 
     Bu arada gümrük kapılarında yapılan anketler yoluyla sağlanan turizm verilerinin kesinleşmesi ve dış ticaretle ilgili verilerin güncellenmesiyle, ilk açıklandığı dönemde 119 milyon dolar açık veren 2003 Ekim ayı cari işlemler dengesi 59 milyon dolar fazla verdi. 
     
     DIŞ TİCARET AÇIĞI 

     Türkiye'nin dış ticaret açığı geçen yıl Ocak-Kasım döneminde bir önceki yılın aynı dönemine göre yüzde 63,3 oranında artarak, 11 milyar 200 milyon dolar oldu. 
     Söz konusu dönemde dış ticaret açığındaki artışa neden olarak, ihracat FOB gelirlerinin yüzde 29,2 artarak 42 milyar 385 milyon dolar olarak gerçekleşmesine rağmen, bavul ticaretinin yüzde 3,7 azalarak 3 milyar 599 milyon dolara düşmesi ve altın dahil ithalat CIF harcamalarının yüzde 31,4 oranında artarak 60 milyar 679 milyon dolara ulaşması gösterildi. 
     Hizmetler dengesi, içerisinde en önemli kalem olan turizm gelirlerindeki artışın etkisiyle geçen yıl Ocak-Kasım döneminde bir önceki yılın aynı dönemine göre yüzde 17,5 artarak 8 milyar 836 milyon dolar tutarında fazla verdi. 
     Hizmetler başlığının diğer önemli bir kalemi olan taşımacılık gelirleri incelendiğinde ise dış ticaret hacminin artışı paralelinde gelirlerin 2002 yılının Ocak-Kasım dönemine göre yüzde 14,7 oranında artmasına rağmen giderlerin de yüzde 25,9 oranında yükselmesi sonucu net taşımacılık gelirinin geçen yıl aynı dönemde yüzde 9,6 oranında azalarak 715 milyon dolar olduğu görüldü. 
     
     YATIRIM GELİRİ 

     2002 Ocak-Kasım döneminde 4 milyar 130 milyon dolar, 2003 yılı Ocak-Kasım döneminde ise 5 milyar 49 milyon ABD Doları çıkışla sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve faizden oluşan diğer yatırım gelirlerindeki net çıkışlar, 2003 yılı Ocak-Kasım döneminde sırasıyla 216 milyon dolar, 1 milyar 163 milyon dolar ve 3 milyar 670 milyon dolar olarak gerçekti. 
     Ocak-Kasım 2003 döneminde, diğer yatırım gelirleri altında yer alan uzun vadeli kredilere ilişkin faiz giderleri, 2002 yılının aynı dönemine göre yüzde 5,2 oranında artarak 3 milyar 948 milyon dolar oldu. 
     Genel Hükümet'in uzun vadeli kredilerine ilişkin faiz ödemelerinin yanı sıra Merkez Bankası nezdindeki döviz tevdiat hesaplarına yapılan faiz ödemeleri de faiz giderleri içinde önemli yer tuttu. 
     
     CARİ TRANSFERLER 

     Bir önceki yılın Ocak-Kasım dönemiyle karşılaştırıldığında, 2003 yılının aynı döneminde yüzde 1,6 oranında azalan cari transferler 3 milyar 210 milyon dolar olarak gerçekleşti. 
     Bu kalemin içerisinde en büyük paya sahip işçi gelirleri, 2 milyar 70 milyon dolar oldu 
     
     DOĞRUDAN YATIRIMLAR 

     Doğrudan yatırımlar kalemi altında, Türkiye'deki yabancı sermayeli şirketlerin yurtdışındaki ortaklarından kullandıkları kredileri de içeren yurtdışında yerleşik kişilerin yurtiçinde yaptıkları net yatırımlar, Kasım ayında 89 milyon dolar giriş göstermesine rağmen Ocak-Kasım 2003 döneminde bir önceki yılın aynı dönemine göre yüzde 54,3 oranında azalarak 458 milyon dolar olarak gerçekleşti Bu tutarın 164 milyon ABD doları, Türkiye'deki yabancı sermayeli şirketlerin yurtdışındaki ortaklarından kullandıkları net kredilerden oluştu. 
     Yurtiçinde yerleşik kişilerin yurtdışında yaptıkları net yatırımlarda ise 2002 yılı Ocak-Kasım döneminde net 89 milyon dolar, 2003 yılı aynı döneminde de net 439 milyon doları artış oldu. 
     Sonuç itibariyle, 2003 yılı Ocak-Kasım döneminde doğrudan yatırımlar net 19 milyon dolar giriş gösterdi. 
     2002 yılının Ocak-Kasım döneminde 732 milyon dolarlık net çıkış gösteren portföy yatırımları, Kasım 2003'teki 552 milyon dolarlık net çıkışa rağmen 2003 yılının Ocak-Kasım döneminde 2 milyar 239 milyon dolar net girişle sonuçlandı. 
     
</TEXT>
</DOC>
