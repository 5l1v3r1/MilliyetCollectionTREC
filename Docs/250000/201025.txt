<DOC>
<DOCNO> 201025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/siy05.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den dayanışma 
</HEADLINE>
<TEXT>

   ABD'li Bakan Yardımcısı Grossman, saldırıların tüm insanlığa karşı yapıldığını teröre karşı Türkiye'nin yanında olduklarını göstermek için geldiğini belirtti 
      İSTANBUL ANKARA Milliyet 

   
   ABD Dışişleri Bakan Yardımcısı Mark Grossman, KKTC seçimlerinin Kıbrıs halkının meselesi olduğunu belirterek, "Ama demokratik, açık ve saydam bir seçim olmasını istiyoruz. Ayrıca Annan Planı'nın tekrar görüşülebilmesi için bir fırsat olacak" dedi. Grossman İstanbul Valiliği'ni ziyaretinde de, İstanbul'daki bombalı saldırıların tüm insanlığa yapıldığını belirterek, "ABD de, Türkiye de terör saldırılarına maruz kaldı. Buraya gelmek istememin nedeni de bu dayanışmamızı ve bu savaşta sizin yanınızda yer aldığımızı göstermek. Bu savaşı birlikte kazanacağız" dedi. İstanbul'da Neve Şalom Sinagogu ve İngiltere Başkonsolosluğu'nu gezdikten sonra Hahambaşı İshak Haleva'yı ziyaret eden Grossman, İstanbul'daki saldırıların ABD'nin Irak operasyonuna tepki olup olmadığı yönündeki soruyu ise şöyle yanıtladı "Böyle bir bağ kurmak doğru değil. Şimdi, tartışma değil terörle mücadele zamanı. Türkiye ve ABD yan yana durmak zorunda." 
   Grossman, 8.5 milyar dolarlık kredi anlaşmasında da yer alan ve hükümeti rahatsız eden, "Kuzey Irak'a tek taraflı müdahale etmeme şartını" da içeren koşulların değiştirilmesine yönelik çalışmalarla ilgili soruya şu yanıtı verdi "Bu koşulların bazılarını ABD Kongresi koydu. Ama Türkiye bu krediden faydalanmak isterse, biz daha da ilerleme sağlamak isteriz. Bunu yapmanın yollarını bulabiliriz." 
   
   İncirlik Türk üssüymüş 
   ABD'nin ülke dışındaki askeri kuvvetlerinin yeniden yapılandırması kapsamında Ankara'ya gelen Grossman, Dışişleri Bakanı Abdullah Gül, Genelkurmay 2. Başkanı Orgeneral İlker Başbuğ ve Dışişleri Müsteşarı Uğur Ziyal'le görüştü. Türk tarafı Grossman'a, çalışmaların Türkiye ve İncirlik'le ilgili bölümlerinde, "Türkiye'nin hukuk devleti olduğu gerçeğinin göz ardı edilmemesi ve emrivakilere gidilmemesi" uyarısında bulundu. Uyarının, tezkere krizlerinin benzerlerinin yaşanmaması için yapıldığı kaydedilirken, yetkililer Türkiye'nin "demokratik yapısı, terörle mücadeledeki kararlılığı ve bölgesinde güvenlik ve istikrara katkısı" nedenleriyle ABD'nin yeni yapılanmasında merkezi bir konuma sahip olacağını belirtti. 
   Grossman, İncirlik'le ilgili olarak da "İncirlik Türk üssüdür ve iki ülke arasında yıllardır süren düzenlemelerin gelecekte de devamından yanayız. Özellikle eğitim ve ortak operasyonlar gibi imk nlar da gündeme gelebilir" dedi. 
   
   
   
</TEXT>
</DOC>
