<DOC>
<DOCNO> 203246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo09.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yönetiminin son maçı... 
</HEADLINE>
<TEXT>

     Trabzonspor'un yarın Gençlerbirliği ile sahasında yapacağı maç, bordo-mavili kulübün mevcut yönetim kurulunun görev süresi içerisindeki son karşılaşması olacak. 
     Kulüp asbaşkanı Erol Tuna, AA muhabirine yaptığı açıklamada, 21 Aralık'ta yapılacak genel kurul öncesi bordo-mavili takımın mevcut yönetim kurulu dönemindeki son karşılaşmasına çıkacağını belirterek, ''Gençlerbirliği maçında bütün taraftarlarımızı ilk yarının en iyi takımını alkışlamaya davet ediyoruz'' dedi. 
     Trabzonspor'un geldiği bu noktada yeni yönetimin de başarılarını sürdüreceğine inandıklarını ifade eden Tuna, şöyle konuştu 
     ''Kulübün ve takımın takipçisi olacağız. Çünkü Şampiyonlar Ligi hedefimizden sapmayacağımız bir Trabzonspor bırakıyoruz. Yani konumu iyi olan bir Trabzonspor var. Bu kadronun esas hedeflerinden biri, bu kadroda A Milli Takıma 5 oyuncu göndermek vardı. Bunu hak eden oyuncular var. İlerleyen zamanda bunun da gerçekleştirileceği inancındayım.'' Trabzonspor'un son yılların en başarılı sonuçlara imza attığını da kaydeden Tuna, ''Bu başarıda beni destekleyen başta yönetim kurulu üyeleri olmak üzere herkese teşekkür ediyorum'' diye konuştu. 
     
</TEXT>
</DOC>
