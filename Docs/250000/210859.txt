<DOC>
<DOCNO> 210859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko02.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu değiştirmekte AB'yi solladık .. 
</HEADLINE>
<TEXT>

     Philips Türkiye Elektronik Ürünler Genel Müdürü Atilla Tüfekçi, Türkiye'nin yeni ürünleri takip etme konusunda, elektronik ürünlerde sadece cep telefonunda AB'nin önünde olduğunu söyledi. 
     Tüfekçi, Türk tüketicisinin cep telefonu konusunda modayı yakından takip ettiğini kaydetti. 
     Tüm elektronik ürünlerde Türk tüketicilerin alım gücünün daha düşük olması nedeniyle Avrupa'yı 3-4 sene geriden takip edebildiğini kaydeden Tüfekçi, ''Cep telefonunda değiştirme yaşı ise çok düşük. Avrupa'da bir cep telefonunun değiştirme ömrü 2 yıldan aşağı değilken, Türkiye'de bazı segmentlerde bu 6 aya kadar indi. İrlanda ve İsveç'te halen Türkiye'de servisten kalkan telefonlar kullanılıyor. Bizim gösterişli ürünlere büyük ilgimiz var. Bu gösterişi de cep telefonu ile yapıyoruz'' dedi. 
     
     BİLGİSAYARLAŞMA ORANI 
     Gelişmiş ülkelerde kişi başına düşen cep telefonu sayısının yarısı kadar bilgisayarlaşma oranı bulunduğunu kaydeden Tüfekçi, Türkiye'de telefonlaşma oranının yüzde 35, bilgisayarlaşma oranının ise yüzde 6 kaldığını anımsattı. 
     Firma olarak tüketiciyi bilinçlendirmeye yönelik çalışma yapma kararı aldıklarını dile getiren Tüfekçi, şunları söyledi 
     ''Bu rakamlara göre Türkiye'de korkunç bir çelişki var. Gelişmekte olan bir ülke olarak bilgisayarlaşma oranı, en aşağı yüzde 17 olması lazım. Döviz kuru ve rekabet nedeniyle artık bilgisayarların fiyatı bazı cep telefonlarından daha ucuz. Anne ve babalara cep telefonunuzu biraz daha kullanın, yeni bir koltuk takımı almayın ama çocuğunuza mutlaka bir bilgisayar alın çağrısında bulunuyoruz. Bu konuda insanları aydınlatmaya çalışıyoruz. Her toplantı ve panelde bu konuyu vurguluyoruz. Bu konuda önümüzdeki dönemde de çeşitli bilinçlendirici çalışmalar yapacağız.'' 
     
</TEXT>
</DOC>
