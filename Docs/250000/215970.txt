<DOC>
<DOCNO> 215970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun36.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Naomi Campbell, özel hayatını "Lordlar Kamarası"na taşıdı 
</HEADLINE>
<TEXT>

     Özel hayatının gizliliğini korumak için yasal mücadale başlatan dünyaca ünlü manken ve fotomodel Naomi Campell, mücadelesini İngiltere'nin Lordlar Kamarası'nda sürdürüyor. 
     Lordlar Kamarası'na bugün ünlü modelle gelen avukatları, burada Hakimler Kurulu'na, ''insanların, kendileri hakkındaki hangi bilginin gizli tutulacağı konusunda bizzat kendilerinin karar verme haklarının bulunduğunu'' söylediler. 
     Naomi, özel hayatının gizliliğini ihlal ettiği gerekçesiyle Daily Mirror gazetesine açtığı davadan 5700 dolar tazminat kazanmış, ancak temyiz mahkemesinin bu kararı onaylamaması üzerine konuyu Lordlar Kamarası'na taşımıştı. 
     Lordlar Kamarası Hakimler Kurulu da, ''gazetenin, Naomi'nin uyuşturucu madde bağımlısı olduğuna ve tedavi gördüğüne ilişkin haberleri yayımlamasının, özel hayata saldırı anlamına gelip gelmediğinin tespit edilmesi gerektiğine'' karar verdi. 
     Lordlar Kamarası'ndaki oturumun iki gün sürmesi bekleniyor. 
     
</TEXT>
</DOC>
