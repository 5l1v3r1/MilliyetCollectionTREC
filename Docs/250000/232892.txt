<DOC>
<DOCNO> 232892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo33.html </URL>
<DATE> 2004/04/19/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Göksu İstanbulspor maçında hak etmediğimiz bir mağlubiyet aldık 
</HEADLINE>
<TEXT>

     Diyarbakırspor Kulübü Başkanı Ahmet Göksu, İstanbulspor maçında hak etmedikleri bir yenilgi aldıklarını söyledi. 
     Göksu, Malatyaspor maçında aldıkları farklı yenilginin ardından dün sahalarında oynadıkları İstanbulspor maçında takımının iyi oyun sergilediğini bildirdi. 
     Çok sayıda gol pozisyonuna girdiklerini, ancak bunları değerlendiremediklerini ifade eden Göksu, şöyle konuştu 
     ''İstanbulspor maçına galibiyet için çıkmıştık. Malatyaspor yenilgisinin ardından alacağımız galibiyetle taraftarlarımızı mutlu etmeyi arzu ediyorduk. Ancak, bu istediğimizi gerçekleştiremediğimiz için son derece üzgünüz. Son haftalarda başarısız sonuçlar alıyoruz. Bunun sebebi oyuncularımızın lige motive olmamasıdır. Çünkü, küme düşme ya da üst sıralarda UEFA Kupası'na katılma şansımız kalmamıştı. Bu da oyuncularımızı kötü etkiliyor. İstanbulspor maçında hak etmediğimiz bir yenilgi aldık.'' Trabzonspor ile cumartesi günü deplasmanda oynayacakları maçın hazırlıklarına başladıklarını kaydeden Göksu, ''Trabzonspor'u yenerek çıkışa geçmek ve ligi üst sıralarda tamamlamak için mücadele edeceğiz'' dedi. 
     
</TEXT>
</DOC>
