<DOC>
<DOCNO> 230601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun46.html </URL>
<DATE> 2004/04/12/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Eroğlu "Rumlar Annan planına dahi razı olmuyorlar" 
</HEADLINE>
<TEXT>

     KKTC'deki ana muhalefet Ulusal Birlik Partisi UBP Genel Başkanı Derviş Eroğlu, ''Rum halkının, Avrupa Birliği ve ABD'nin hangi koşullarda olursa olsun kendilerini destekleyeceğinin rahatlığıyla, 20 yıl içinde Kıbrıs Türkünü yok edecek Annan Planı'na dahi razı olmadığını'' kaydetti. 
     Derviş Eroğlu, yaptığı yazılı açıklamada Kıbrıs konusundaki son gelişmeleri değerlendirdi. 
     Rum anamuhalefet Denmokratik Seferberlik Partisi'nin DİSİ , ''Rum halkının büyük çoğunluğunun düşüncesi doğrultusunda fikir değiştirmek üzere olduğunu'' belirten Eroğlu, ''UBP'nin, Rum partilerinin birbirinden farklı olmadığı yönündeki görüşü de AKEL'in tavrıyla kendini göstermiş oldu. İstemlerini hemen gerçekleştireceği bir durumun ortaya çıkacağı zamanı kollamayı tercih ediyorlar'' ifadesini kullandı. 
     Başbakan Mehmet Ali Talat'ın Kıbrıs Türk halkına Rumlar ''hayır'' dese de ''evet'' demeyi önermesinin ''bir teslimiyet olduğunu'' iddia eden Eroğlu, ''Talat, bizim 'evet' dememizin yararlı olduğunu söylerken geçmişten bu yana yaşadıklarımızı unutuyor ve sadece kendi siyasi çıkarlarını düşünüyor'' diye konuştu. 
     Eroğlu, açıklamasında şunları kaydetti 
     ''AKEL, Enosis çizgisine ihanet etmeyeceğini ortaya koyarken bizim AB'ci ve ABD'cilerin feryat etmeleri ve AB ile ABD'ye yaranma çabalarını doruklara çıkarmaları halkımızca ibretle izlenmektedir. Kıbrıs Türk halkını Rumlarla ilgili olarak yanlış bilgilendirenler, olmadık hayaller kurduranlar halkımızı aldatmanın sorumluluğundan kurtulamazlar'' 
     
     "Hayır deyin" 
     Derviş Eroğlu, açıklamasında ayrıca halka, ''oynanan oyunları bozmak için'' referanduma hayır demeleri çağrısında bulundu. 
     Eroğlu, şöyle devam etti 
     ''Eğer Kıbrıs Türk halkı olarak bu plana 'evet' dersek 65 köyümüzü Rum'a vermeyi, 100 bin insanımızın göç etmesini, içimize yüzde 33 oranında Rum yerleşmesini, Rumların önce üçte bir sonra üçte iki malını geri vermeyi, devletimizden ve egemenliğimizden vazgeçmeyi, 40 bin Türk askerinin geri çekilmesini onaylamış olacağız.'' 
     
     41 bin vatandaşlık 
     Derviş Eroğlu, Başbakan Talat'ın BM'ye sunduğu 41 bin kişilik Türkiye kökenli KKTC vatandaşlarını listesinin ise ''bir oyun olduğunu'' iddia etti. 
     Eroğlu, ''Ülkemizde 90 bine yakın Türkiye Cumhuriyeti kökenli kardeşimiz mevcuttur. Bu da demektir pek çok vatandaşımız bu listenin dışında kalmıştır'' ifadesini kullandı. 
     Eroğlu, Cumhuriyetçi Türk Partisi CTP yönetiminden 41 bin kişilik listeyi halka açıklamaya davet etti. 
     
</TEXT>
</DOC>
