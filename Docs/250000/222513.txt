<DOC>
<DOCNO> 222513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy14.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan mitingte konuşurken bir İmarzede tepki gösterdi 
</HEADLINE>
<TEXT>

     Genç Parti Genel Başkanı Cem Uzan, ''Halkımızın 28 Mart'ta AK Partiye gereken cevabı vereceğine inanıyorum'' dedi. 
     Uzan, Edirne'nin Enez İlçesi'ne helikopterle geldi. Uzan, Kale Caddesi'nde esnafın sorunlarını dinledi. 
     Miting izni olmadığı için seçim otobüsünün kapısından kısa bir konuşma yapan Uzan, 28 Mart'ta yapılacak yerel seçimlerin önemli olduğunu söyledi. Uzan, ''Halkımızın 28 Mart'ta Ak Parti'ye gereken cevabı vereceğine inanıyorum'' dedi. 
     
     UZAN'A TEPKİ 

     Uzan'ın konuşması sırasında otobüsün hemen yakınındaki bir elektrik direğine tırmanan İbrahim Tekin adlı bir vatandaş, ''Boş sözlere karnımız tok. Ben Karaköy'de İmar Bankası'ndan paramı alabilmek için çok bekledim'' şekline bağırdı. 
     Uzan, vatandaşın tepkisi üzerine, ''Genç Parti belediye başkanlığını kazanırsa yine gelip konuşacağım. Şimdi miting iznimiz yok. Bir de bunun için bizim başımız ağrımasın'' dedi. 
     Cem Uzan, direkte bulunan vatandaşı susturmak için direğe tırmanmaya çalışan partilileri sakinleştirdi. 
     Direkteki İbrahim Tekin, buradan indirilerek bir süre polis gözetiminde bekletildi. 
     
     UZAN'A POLİS KEŞAN'DA ZABIT TUTTU 

     Keşan İlçesi'nde Tekel Meydanı'nda parti otobüsünden halka konuşan Cem Uzan'a ''miting izni olmadığı için'' polis tarafından zabıt tutuldu. Bir emniyet yetkilisi durumu Cumhuriyet Savcılığı'na bildireceklerini söyledi. 
     Genç Parti Genel Başkanı Uzan, buradaki konuşmasında Ak Parti hükümetinin sadece zam yaptığını ve vergi koyduğunu söyledi. 
     
</TEXT>
</DOC>
