<DOC>
<DOCNO> 226027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/bnba.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido, Memo'yu yendi 
</HEADLINE>
<TEXT>

   San Antonio Spurs'un, Detroit Pistons'ı 84 - 75 mağlup ettiği maçta Hidayet Türkoğlu 9 sayı ve 9 ribauntla galibiyette önemli rol oynadı. 15 dakika sahada kalan Mehmet Okur ise 8 sayı attı 
      
   İlk beşte başladı 
   NBA'DEKİ iki Türk oyuncuyu karşı karşıya getiren maçta, Hidayet'in forma giydiği geçen sezonun şampiyonu ve Ortabatı Grubu ikincisi San Antonio Spurs, sahasında Mehmet Okur'lu Merkez Grubu ikincisi Detroit Pistons'ı 84 - 75 mağlup etti. Spurs'da, sahaya ilk 5'te çıkarak 35 dakika forma giyen Hidayet Türkoğlu, bu süre içinde 9 sayı attı, 8'i savunma 1'i hücum olmak üzere 9 ribaunt aldı ve 2 de top çaldı. Spurs'ta Ginobili 17, Parker 16 sayı üretti. 
   
   Wallace yetmedi 
   DETROIT Pistons'da ise 15 dakika sahada kalan Mehmet Okur, 8 sayı ve 2 hücum ribaunduyla oynadı. Okur, 2 sayılık atışlarda 6'da 3 ve serbest atışlarda 3'de 2 isabet buldu. Pistons'ta Wallace'ın 17 sayı, 14 ribaunt ve 2 asist, Hamilton'ın da 15 sayı ve 5 asisti galibiyet için yeterli olmadı. Washington Wizards'ın, Los Angeles Clippers'ı 103 - 94 yendiği maçta, Wizards'tan Larry Hughes 30 sayı kaydetti. Atlanta Hawks ise New Orleans Hornets'a 84 - 76'lık skorla yendi. 
   
   
</TEXT>
</DOC>
