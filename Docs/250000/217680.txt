<DOC>
<DOCNO> 217680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun39.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Ortaklık için Rumlar'da motivasyon yok" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakere sürecinde zor günler yaşandığını belirterek, halka, ''Uyumayın, kanmayın, kandırılmayın ve hayal aleminde yaşamayın, bilinçli bir şekilde gelişmeleri takip edin'' diye çağrıda bulundu. 
     Denktaş, kendisine ''Yılın devlet adamı'' ödülü veren Elazığ'dan gelen heyeti kabulünde yaptığı açıklamada, zor günler yaşadıklarına işaret ederek, halkı gelişmeleri yakından izlemeye davet etti. 
     Denktaş, ''Halkımız uyumasın, kanmasın, kandırılmasın. Bilinçli olsun, hayal aleminde yaşamasın. Gerçekleri söylüyoruz, söylemeye devam edeceğiz, ona göre karar kendilerinin olacak. Sonradan kimseyi suçlamasınlar'' diye konuştu. 
     Müzakerelerde Annan planında tadilat yapmak için uğraş verdiklerini, ancak bugüne kadar başarılı olamadıklarını dile getiren Denktaş, ''Sonuna kadar uğraşacağız. Ondan sonra karar halkımızın olacak. Halk kararını bilerek vermelidir. Egemenliğine, devletine düşkün bir halk olarak doğru kararı vereceğine inanıyorum. İnşallah hem bizim, hem Anavatan için hayırlı uğurlu olur'' dedi. 
     
     ''YUNANİSTAN RUM'A TAVSİYEDE BULUNMALI'' 
     Rum tarafının, Avrupa Birliği'ne AB girmenin rahatlığıyla uzlaşmaya yanaşmadığını belirten Denktaş, Rumların ortaklık için motivasyonu olmadığını kaydetti. 
     Garantör ülke sıfatıyla Yunanistan'ı Rumlara telkinde bulunmaya çağıran Cumhurbaşkanı Denktaş, şöyle konuştu 
     ''Yunanistan'ın Rumlarla ilgilenmesi gerekir. Türk-Yunan dostluğu eğer hakikaten Yunanistan için de önemliyse Kıbrıs Rumlarına silahlanmadan vazgeçmesi, bu adanın iki halkın vatanı olduğu, Türklerin haklarının gasp edilmesiyle bir yere varılamayacağı, iki kesimliliğin önemi, garantörlüklerin önemi konusunda tavsiyede bulunması gerekir. Başka türlü Rum tarafının hareket edeceğine inanmıyorum. Çünkü ortaklık için motivasyonu yok ve bunu da ancak Yunanistan verebilir.'' 
     
</TEXT>
</DOC>
