<DOC>
<DOCNO> 240998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo13.html </URL>
<DATE> 2004/05/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bursaspor'da gözler olağan genel kurul toplantısına çevrildi... 
</HEADLINE>
<TEXT>

     Türkiye Süper Birinci Ligi'ne veda eden Bursaspor'da, gözler 22 Mayıs'da yapılacak olağan genel kurul toplantısına çevrildi. 
     Bursaspor Kulübü Başkanı Fikret Üstenci, genel kurulun önünü açmak ve yeni oluşumların çıkması için aday olmayacağını açıklarken, aday olduğunu geçen hafta duyuran Ferruh Kaya'nın temaslarını yoğunlaştırdığı, Mehmet Gedik ve Murat Gülez gibi isimlerin de liste oluşturmaya çalıştıkları öğrenildi. 
     Fikret Üstenci başkanlığındaki yönetimde teknik asbaşkanlık görevini yürüten Erkan Körüstan'ın da liste oluşturma çalışmalarını sürdürdüğü ve kongrede de başkan adayı olabileceği kulislerden gelen haberler arasında. 
     Bursaspor camiasında genel istek, yönetim kurulunun Büyükşehir Belediye Başkanı Hikmet Şahin'in başkanlığında oluşmasından yana. Şahin'in de bu beklentiye sıcak baktığı ve listesinde öncelikle merkez Osmangazi, Nilüfer ve Yıldırım belediye başkanlarıyla kentin önde gelen işadamlarına yer vermeyi düşündüğü bildirildi. 
     Başkan adayı Ferruh Kaya, adaylık açıklamasını yaptığı toplantıda, Hikmet Şahin'in aday olması halinde çekileceğini söylemişti. 
     
</TEXT>
</DOC>
