<DOC>
<DOCNO> 219740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun26.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, siyaset bilimcisi Schwan'ı Cumhurbaşkanı adayı gösterdi 
</HEADLINE>
<TEXT>

     Almanya Başbakanı Gerhard Schröder, siyaset bilimcisi Gesine Schwan'ı cumhurbaşkanı adayı olarak açıkladı. 
     Schröder, Başbakanlık'ta yaptığı açıklamada, iktidardaki Sosyal Demokrat Parti SPD ile Birlik 90 Yeşiller Partisi'nin, Frankfurt kentinde bulunan Avrupa Viadrina Üniversitesi'nin Rektörü Schwan'ı aday gösterme konusunda bugün anlaşma sağladığını bildirdi. 
     Muhalefetteki Birlik partileri CDU CSU ile Hür Demokrat Parti'nin FDP cumhurbaşkanı adayı olarak Uluslararası Para Fonu IWF Genel Müdürü Horst Köhler'i aday gösterme konusunda anlaşmaya vardıklarının hatırlatılması üzerine Schröder, ''Köhler, benim isteğim üzerine bu göreve getirilmişti. Kendi alanındaki yetenekleri konusunda hiç şüphem yok, ancak biz koalisyon olarak Schwan'ı destekleme kararı aldık. Ben de kendisinin cumhurbaşkanı seçilmesi için her türlü çabayı harcayacağım'' dedi. 
     Almanya'da 23 Mayıs'ta yapılacak cumhurbaşkanı seçiminde federal meclisin 603 milletvekilinin yanı sıra eyalet temsilcileri meclisi Bundesrat tarafından belirlenecek 603 kişi bir araya gelerek, yeni cumhurbaşkanını belirleyecek. 
     Muhalefet partilerinin ''Bundesrat''ta çoğunlukta olması nedeniyle, Köhler'in cumhurbaşkanı seçilmesine kesin gözüyle bakılıyor. 
     Cumhurbaşkanı Johannes Rau, bir kez daha aday olmayacağını açıklamıştı. 
     
</TEXT>
</DOC>
