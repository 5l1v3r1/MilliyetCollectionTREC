<DOC>
<DOCNO> 237673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/guncel/gun07.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj kararı yine kadınlarda 
</HEADLINE>
<TEXT>


AKP'li üyelerin 'Kürtajda kocanın da rızası olsun' talebini reddeden Adalet Alt Komisyonu, kararı kadına bıraktı 

GÜNSELİ ÖNAL Ankara 

Türk Ceza Kanunu TCK tasarısı üzerinde çalışan TBMM Adalet Alt Komisyonu'nda AKP'li üyelerin, "Nüfus Planı Kanunu'nda olduğu gibi, kürtajda kocanın da hukuken rızası olsun" önerisi reddedildi. Mevcut TCK'da olduğu gibi, "kürtaj kararını verme" özgürlüğü korunan kadınlar, gebeliklerinin 10 haftasına kadar kendi rızalarıyla kürtaj yaptırabilecek. 
TCK tasarısında kürtajın yapılabilme sınırının 12 hafta olarak öngörülmesine karşın, alt komisyonda bu süre mevcut TCK'da olduğu gibi 10 haftaya indirildi. Bu kararda, "Süre 12 haftaya çıkarıldığında bebeğin cinsiyetinin belli olacağı ve kadının sağlığı açısından sakınca doğabileceği" gerekçesi etkili oldu. 

Namus indirimine ret 
CHP Adana Milletvekili Gaye Erbatur ve bir grup kadın, komisyonun dünkü toplantısına katılarak aile içindeki namus cinayetleriyle ilgili maddeye "namus saiki" ibaresinin konulması için baskı yaptı. Ancak komisyon üyeleri ve uzmanlar, aile içinde işlenen namus cineyetlerinin "nitelikli adam öldürme" suçu kapsamına alındığına dikkat çekerek bu talebi reddetti. 



</TEXT>
</DOC>
