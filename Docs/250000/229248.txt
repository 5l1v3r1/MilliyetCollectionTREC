<DOC>
<DOCNO> 229248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun36.html </URL>
<DATE> 2004/04/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İspanya'da intihar eden teröristler yeni saldırı mı yapacaktı 
</HEADLINE>
<TEXT>

     İspanya'nın başkenti Madrid'in Leganes ilçesinde geçen Cumartesi günü polisin düzenlediği operasyon sırasında evde bomba patlatarak intihar eden teröristlerin, yeni bir saldırıya hazırlandıkları ileri sürüldü. 
     Soruşturmayı yürüten polis kaynaklarından basına sızan bilgilere göre, 6 teröristin öldüğü evde yapılan incelemede, yeni saldırı planları ele geçirildi. 
     Teröristlerin yeni saldırı hedefi hakkında, ''halkın yoğun olduğu bir yer'' ifadesi kullanıldı, başka ayrıntı verilmedi. 
     Soruşturmayı yürüten yetkililer, 15-20 kilogramlık dinamiti patlatarak intihar eden teröristlerin ardında bıraktıklarını bir araya getirdiklerinde, büyük bir saldırı planı yapıldığının anlaşıldığını söylediler. 
     191 kişinin öldüğü 11 Mart saldırılarının bir numaralı zanlısı Tunuslu Serhan Bin Albdülmecid Farketh'in de aralarında bulunduğu 6 terörist dışında evde bir teröristin daha olduğuna dahil ipuçları bulduklarını bildiren yetkililer, söz konusu kişinin kaçmayı başardığının tahmin edildiğini kaydettiler. 
     
</TEXT>
</DOC>
