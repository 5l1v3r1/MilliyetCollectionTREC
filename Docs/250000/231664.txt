<DOC>
<DOCNO> 231664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko27.html </URL>
<DATE> 2004/04/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yabancı sermaye iyimserliğini koruyor... 
</HEADLINE>
<TEXT>

     Yabancı sermaye, doğrudan yatırımlar için Türkiye'de ekonomik ortamın daha iyiye gideceğini düşünüyor. 
     Yabancı Sermaye Derneği'nin YASED , 300'e yakın üyesi arasında Yatırımcı Danışma Konseyi toplantısından önce Mart ayı başında gerçekleştirdiği ''Barometre'' sonuçları, yabancı sermayenin iyimserliğini koruduğunu ortaya koydu. 
     YASED Başkanı Şaban Erdikler tarafından, 1 yıllık aradan sonra basın toplantısıyla açıklanan Barometre araştırması sonuçlarına göre, üyelerin yüzde 61'i ekonomik büyümenin sabit kalacağı, yüzde 33'ü ise hızlanacağı görüşünü taşıyor. 
     Üyelerin yüzde 62'si enflasyon hızının yavaşlayacağını, yüzde 34'ü sabit kalacağını belirtirken, doğrudan yabancı yatırımlar için ekonomik ortamın daha iyiye gideceğini bildiren üyelerin oranı ise yüzde 68'e ulaştı. Yüzde 30'u ise değişmeyecek görüşünü taşıyor. 
     Sonuçlara göre, döviz kurunun enflasyona paralel seyredeceğini düşünenlerin oranı yüzde 48 oldu. Yüzde 34 enflasyondan daha yavaş, yüzde 18 ise daha hızlı artacağını belirtti. 
     Faiz oranlarında artışı hiçbir YASED üyesi beklemiyor. Üyelerin yüzde 74'ü düşeceği öngörüsünde bulundu. Yüzde 26 sabit kalacağını düşünüyor. 
     Ekonomik istikrarın önceki 6 ayda daha iyi olacağını belirtenlerin oranı yüzde 88 iken, sonraki 6 ayda bu oran yüzde 68'e düştü. Önceki 6 ayda aynı kalacağını düşünenlerin oranı yüzde 12 iken, sonraki 6 ayda yüzde 30'a yükseldi. 
     Yasal çerçevenin aynı olduğunu önceki 6 ayda belirtenlerin oranı yüzde 59 iken, sonraki 6 ayda bu rakam yüzde olarak kaydedildi. 
     Fikri mülkiyet haklarının önceki 6 ayda aynı olduğunu belirtenlerin oranı yüzde 74 olurken, sonraki 6 ayda yüzde 71 olarak belirlendi. 
     Önceki 6 ayda yüzde 87 ile finansal ortamın daha iyi olacağını görüşünü taşıyan üyelerin sonraki 6 ayda bu yöndeki tahminleri yüzde 68'e geriledi. Rekabeti korumanın önceki 6 ayda aynı olduğunu düşünenlerin oranı yüzde 79 iken sonraki 6 ayda yüzde 84 oldu. 
     
     2004 DOLAR KURU TAHMİNİ 1.5 MİLYON LİRA 

     YASED üyeleri, GSMH artışının 2004 yılında yüzde 4.8, 2005 yılında yüzde 5.2, tüketici fiyat endeksinin 2004'de yüzde 12.5, 2005'de yüzde 9.7, toptan eşya fiyat endeksinin de 2004'de yüzde 11.7, 2005'de yüzde 9.1 olacağını tahmin ediyor. 
     Dolar kuru 2004 yılı sonunda 1 milyon 506 bin 701 lira, 2005 yılı sonunda 1 milyon 657 bin 309 lira olarak öngörüldü. Euro bu yıl sonu itibariyle 1 milyon 844 bin 576 lira, 2005 yılı sonunda 2 milyon 17 bin 100 lira olarak tahmin edildi. 
     Faiz oranları 3 aylık, 2004'de yüzde 22.4, 2005'de yüzde 18.1, yıl sonu itibariyle 2004 için yüzde 20, 2005 için yüzde 15.7 olarak belirtildi. 
     Ekim 2003 Mart 2004 Barometre sonuçları karşılaştırıldığında ekonomik büyümenin hızlanacağını düşünenlerin oranı 7 puan azalarak yüzde 33 oldu. 
     Enflasyonun hızlanacağını düşünenlerin oranı 5 puanlık azalmayla Mart 2004'de yüzde 3'e geriledi. 
     Döviz kurunun enflasyondan daha hızlı artacağını öngörüsünde bulunanların oranı da Ekim 2003'e göre 11 puanlık düşüşle yüzde 18 olarak belirlendi. Ekim 2003'de üyelerin yüzde 3'ü faiz oranlarının artacağı görüşünü taşırken, Mart 2004'de hiçbir üyenin faiz oranlarında artış beklemediği dikkat çekti. 
     YASED Başkanı Şaban Erdikler, Barometre sonuçlarını değerlendirirken, ''Ekim 2003'de bazı tereddütler olduğu görülüyordu. Mart 2004'de bu tereddütlerin ortadan kalktığı ve üyelerin ileriye güvenle baktığı görülüyor. Ekonomik ve finansal istikrarın artacağı görüşü var.'' 

     
</TEXT>
</DOC>
