<DOC>
<DOCNO> 209963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur12.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'ta toplu istifa... 
</HEADLINE>
<TEXT>

     Türkiye Bilimsel ve Teknik Araştırma Kurumu'nda TÜBİTAK Başkan Vekilliği'ne Prof. Dr. Nüket Yetiş'in atanmasının ardından, kurumdaki başkan yardımcıları topluca istifa etti. 
     AA muhabirinin aldığı bilgiye göre, uzun süredir TÜBİTAK Başkan Vekilliği görevini sürdüren Başkan Yardımcısı Prof. Dr. Tuğrul Tankut, görevinden ayrıldı. 
     Prof. Tankut'un yanı sıra başkan yardımcılarının bir altında görev yapan asosiye başkan yardımcıları Prof. Dr. Cemal Saydam, Prof. Dr. Turgut Tümer ve Prof. Dr. Türker Gürkan da istifalarını verdiler. 
     Prof. Dr. Tuğrul Tankut, uzun süredir görev yaptığı TÜBİTAK'tan ayrılarak, öğretim üyeliği yaptığı ODTÜ'ye döndü. 
     Bu arada, Başkan Danışmanlığı yapan eski Bilim Kurulu üyelerinden Atilla Candır ile Avrupa Birliği'nin başlattığı 6. Çerçeve Programı konusunda Türkiye adına çalışmalarıyla bilinen Makina, Kimyasal Teknolojiler, Malzeme ve İmalat Sistemleri Araştırma Grubu Yürütme Komitesi Sekreteri Prof. Dr. İsmail Tosun da istifa etti. 
     
</TEXT>
</DOC>
