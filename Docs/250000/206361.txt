<DOC>
<DOCNO> 206361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun13.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızı için böbreğini satacak İngiliz baba, ABD'den müşteri buldu 
</HEADLINE>
<TEXT>

     Felçli olan 6,5 yaşındaki kızının iyileşmesi için böbreğini satmaya hazırlanan İngiliz baba, ülkesindeki yasalar buna izin vermediği için ABD'ye gidecek. 
     Sevenoaks kentinde yaşayan Peter Randall'ın geçen ekim ayında eBay adlı internet sitesi aracılığıyla satışa sunduğu böbreğine ABD'den alıcı çıktığı belirtildi. 
     Randall'ın özellikle üç ciddi müşteri üzerinde durduğu ve 50 bin sterlin fiyat biçtiği tek böbreğini, fiyatı 95 bin sterline kadar yükselten bir Amerikalıya satmayı planladığı bildirildi. 
     New York'taki bir hastaneye giderek, böbreğinin alıcı kişiye uyup uymayacağına ilişkin testleri yaptıracağı belirtilen Peter Randall'ın, test sonuçlarının olumlu çıkması halinde şubat ya da mart ayında böbreğini vereceği kaydedildi. 
     Bu arada, Sağlık Bakanlığı'nın uyarılarını görmezden gelen Randall, yaptığının ülkesinde yasalara aykırı olmasına karşın, uygun alıcı bulursa böbreğini satacağını yineledi. 
     Kızının sağlığı için başka seçeneği olmadığını belirten Randall, ''Bu, kızıma yardım etmemin tek yolu ve bunu yapacağım. Onun sağlıklı yaşamasını her şeyden çok istiyorum. Bu tür bir fedakarlığı gerekmesi halinde her babanın da yapacağına inanıyorum. Bu parayla kızımı felçli çocuklar için açılmış bir eğitim merkezine göndereceğim'' dedi. 
     
</TEXT>
</DOC>
