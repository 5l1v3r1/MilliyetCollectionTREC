<DOC>
<DOCNO> 223494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy16.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşit ''Çıplak kadın resmi istismar'' 
</HEADLINE>
<TEXT>

     Devlet Bakanı Güldal Akşit, reklamlarda asıl amacın ürünü tanıtmak olması gerektiğini belirterek, kadın cinselliğinin öne çıkarılarak, bir obje olarak kullanılmasının kabul edilemeyeceğini söyledi. 
     Akşit, Başbakan Recep Tayyip Erdoğan'ın eşi Emine Erdoğan ile Turan Güneş Bulvarı'nda özel bir tıp merkezinin açılışını yaptı. 
     Başbakanlık Müşaviri Ali Sarıkaya'nın eşi Dr. Esma Sarıkaya'nın sahibi olduğu merkezin açılışına, bakan eşleri Mehtap Güler, Zeynep Babacan, Perihan Tüzmen, Şahsenem Çelik, Saime Ergezen, Ankara Büyükşehir Belediye Başkanı Melih Gökçek'in eşi Nevin Gökçek ile çok sayıda milletvekili eşi katıldı. 
     Devlet Bakanı Akşit ve Emine Erdoğan, merkezin açılışını birlikte yaptı. Akşit, Erdoğan ve beraberindekiler daha sonra merkezi gezerek, bilgi aldılar. 
     Gazetecilerin soruları üzerine Emine Erdoğan, kadın sağlığının önemine işaret ederek, sağlıklı nesillerin yetişmesi için anne sağlığının çok önemli olduğunu belirtti. Erdoğan, bunun sağlanması için bu tür merkezlerin önemli olduğunu ifade ederek, merkezde kadınlara güzel hizmetler verilmesini temenni etti. 
     Operatör Dr. Esma Sarıkaya'nın hizmet vereceği ''Feminmed Kadın Sağlığı Merkezi''nde, bir muayene odası, bir dinlenme odası ve çocukların vakit geçirmeleri için bir oda bulunuyor. 
     
     ''ÇIPLAK KADIN REKLAMI İSTİSMAR'' 

     Açılışın ardından Devlet Bakanı Güldal Akşit, Sanayi ve Ticaret Bakanı Ali Coşkun'un, bir krem reklamında çıplak kadın fotoğraflarının kullanılmasını eleştirmesi ve reklamla ilgili soruşturma başlatılmasına ilişkin soruları yanıtladı. 
     Kadın cinselliğinin öne çıkarılarak, bir obje olarak kullanılmasının kabul edilemeyeceğini belirten Akşit, ''Çünkü biz kadının görüntüsüyle, cinselliğiyle kendine bir yer edinmesinden yana değiliz. Biz istiyoruz ki, kadın eğitimiyle, mesleğiyle toplumda belli bir yere gelsin ve kendini kabul ettirsin'' diye konuştu. 
     Kadının reklamlarda bu şekilde kullanılmasının istismar kabul ettiğini söyleyen Akşit, ''Kadının bu türlü değerlendirilmesine karşıyız. Öyle zannediyorum ki kadınlarımız da aynı şekilde düşünecektir'' dedi. 
     Akşit, reklamlarda kadınların kullanılmasına değil, bu şekilde kullanılmasına karşı olduğunu ifade etti. 
     Bir başka soru üzerine de Akşit, reklamların bir sınırı, ölçüsü olması gerektiğini vurgulayarak, ''Amaç ürünü tanıtmak olmalı. Kastı aşan, ürünü tanıtmaktan öteye giden bir reklamın amacının dışına çıktığı düşünülür. Zannediyorum bir reklamda da o boyut var gibi. Rahatsızlık verici bir reklam'' diye konuştu. 
     
</TEXT>
</DOC>
