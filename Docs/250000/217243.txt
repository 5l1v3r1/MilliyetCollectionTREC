<DOC>
<DOCNO> 217243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur24.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Çelik CHP büyük kentlerde aday bulmakta zorlanıyor 
</HEADLINE>
<TEXT>

     AK Parti Grup Başkanvekili Faruk Çelik, CHP'nin bazı illerde belediye başkanlığı için milletvekillerini aday göstermesine, ''CHP, Ankara ve İstanbul gibi yerlerde aday bulma zorluğu çekiyor. Kamuoyu desteğini çekti, herhalde aday da vermiyor'' dedi. 
     TBMM'de gazetecilerle sohbet eden Çelik, yerel seçimlerle ilgili soruları yanıtladı. CHP'nin meydanlarda zorlanacağını, istediği ve beklediği kalabalığı toplayamayacağın belirten Çelik, kamuda yeniden yapılanmaya ilişkin yasa tasarısına karşı çıkan CHP'nin, ''inandığı bir şeye karşı çıkarak'' eski siyaset anlayışının bile gerisinde kaldığını ifade etti. Çelik, CHP'yi sadece kendilerinin değil, milletin de anlamadığını vurguladı. 
     Bir gazetecinin, ''CHP'nin, bazı illerde milletvekillerini aday göstermesini nasıl değerlendiriyorsunuz '' sorusuna, ''Kamuoyu, CHP'den desteğini çekti, herhalde aday da vermiyor'' dedi. 
     AK Parti'nin, 28 Mart yerel seçimlerinde milletvekilleri, parti yöneticisi ve yakınlarının aday olmaması konusunda ilke kararı aldığını belirten Çelik, partinin bununla farklı kitlelere açılmayı, ''aile partisi'' olmamayı, eş-dost-akraba ilişkilerine izin vermemeyi amaçladığını kaydetti. 
     Çelik, CHP'nin, Ankara ve İstanbul gibi yerlerde ''aday bulma zorluğu'' çektiğini savundu. 
     
     ''ÇANKAYA'YI ALMAMAMIZ İÇİN HİÇBİR NEDEN YOK'' 
     AK Parti'nin, 28 Mart yerel seçimlerinde ne kadar oy alacağına ilişkin sorular üzerine Çelik, çeşitli anketlerle il bazında değerlendirme yapıldığını belirtti. Anketleri, ''AK Parti açısından çok olumlu'' olarak değerlendiren Çelik, ''kaç ilde belediye başkanlığını kazanırsınız '' sorusuna, ''Ankara'ya baktığınız zaman niye Çankaya'yı almayalım CHP, Çankaya için bizim kalemiz diyor. Çankaya'yı almamamız için hiçbir engel yok. Solun bütünleşeceği kanaatinde değilim. Çankaya'yı da alırız'' karşılığını verdi. 
     Çelik, ''Ankara'da rakibiniz kim olabilir '' sorusuna, ''Hiçbiri bizim rakibimiz değil. Esasında seçimlerde adaylar projelerini anlatsınlar'' dedi. 
     Bir soru üzerine, ''Antalya'da da durumumuz çok iyi'' diyen Çelik, bu ilde seçimi almada zorlanmayacaklarını, başa baş bir yarışın yaşanacağı seçim bölgesinin İzmir olacağını kaydetti. 
     İstanbul'u almakta zorlanmayacaklarını, anketlerde de durumun görüldüğünü anlatan Çelik, bu ilde yüzde 45-50 oy oranına ulaşabileceklerini, Ankara'da yüzde 55-60 oy alacaklarını söyledi. Çelik, ''Ankara'nın bir ilçesinde oy oranımız, anketlere göre yüzde 77 görülüyor'' dedi. 
     
     ''SEÇMEN İKTİDARDAN YANA...'' 
     Trakya'da seçimlerde nasıl sonuç alınacağı sorusuna karşılık Çelik, 3 Kasım seçimleri öncesinde bazı bölgelerde AK Parti'nin ne kadar oy alacağı ve nasıl iktidar olacağı yönünde çeşitli endişelerin bulunduğunu, ancak seçim sonuçlarının bu endişeleri giderdiğini söyledi. Çelik, ''Seçmen iktidardan, güçten, hizmeti götürenden yana tavır alır'' dedi. 
     Çelik, Denizli Milletvekili Ümmet Kandoğan'ın AK Parti'den istifasıyla ilgili sorulara, aday belirlemenin güç bir iş olduğunu, 14-15 adayı teke indirmede zorluklar yaşandığına dikkati çekerek, ''Kandoğan'ın bölgeyle ilgili sorunları oldu. Ama inanıyorum ki bugünlerde avdet ederler'' diye konuştu. 
     
</TEXT>
</DOC>
