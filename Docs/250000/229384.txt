<DOC>
<DOCNO> 229384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur08.html </URL>
<DATE> 2004/04/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Evrensel Koleji'nin sahibi Ankaralı işadamı silah zoru ile kaçırıldı 
</HEADLINE>
<TEXT>

     Evrensel Koleji'nin sahibi Cavit Gürsoy, kimliği belirlenemeyen 4 kişi tarafından kaçırıldı. Gözleri bağlanan, elleri kelepçelenen işadamı, iki hafta içinde 3 milyon dolar ödemesi karşılığında serbest bırakıldı. 
     Evrensel Koleji'nin sahibi Cavit Gürsoy , önceki gece saat 02.30 sıralarında 10 Nisan Polis Karakolu'na giderek 4 kişi tarafından kaçırıldığını bildirdi. 
     Gürsoy, karakolda verdiği ifadesinde, Ulus Opera'da oyun izlediğini, oyuna birlikte gittiği okulun müdürü, ailesi ve bir öğrenciyi Emek semtine bıraktıktan sonra Öğretmenler Caddesi'nde aracı ile seyrederken arkadan bir aracın kendisine selektör yapıp önünü kestiğini söyledi. Araçtan inen bir kişinin, ''Aracına çarptık, hasar var mı '' diye sorduğunu, aşağıya inip araca baktığını belirten Gürsoy, hasar olmadığını gördüğünü kaydetti. Bunun üzerine ayrılmak istediğini, bu sırada plakasını alamadığı panelvan minibüsten iki kişinin daha indiğini anlatan Gürsoy, kendisini otoya çağırdıklarını, ayrılmak istemesi üzerine koluna iki kişinin girdiğini, üçüncü kişinin de silah tehdidinde bulunarak, ''çabuk bizim arabaya bin'' dediğini bildirdi. 
     ''İmdat'' diye bağırarak yardım istediğini ve direndiğini anlatan Gürsoy, arabaya zorla bindirildiğini, yüzüstü yatırılarak ellerinin arkadan kelepçelendiğini, gözlerinin bağlandığını, ağzına da bant yapıştırıldığını söyledi. 
     Araçla bilmediği bir yere götürüldüğünü, 2 bin dolar ve 750 milyon lira bulunan cüzdanın alındığını, üzerindeki kimlik ve notlarının bir süre incelendiğini belirten Cavit Gürsoy, bir süre sorgulandıktan sonra, ''Hafta sonuna kadar 1 milyon dolar, gelecek hafta sonu da 2 milyon doları vereceğimiz isme yatıracaksın. Biz 120 kişiyiz. Polise haber verme. Oğlunun oturduğu yeri biliyoruz'' diye tehdit ettiklerini kaydetti. 
     Kendisine 1 milyon dolarlık senet imzalattırıldığını, daha sonra bunun yırtılıp atıldığını bildiren Gürsoy, bir saat tutulduktan sonra kelepçelerinin ve göz bandının açılarak serbest bırakıldığını ifade etti. 
     Yüzünde çizikler, kolunda morluklar bulunan Cavit Gürsoy'a, bir günlük doktor raporu verildi. 
     Asayiş Şube Müdürlüğü, Gürsoy'un şikayetinin ardından geniş çaplı bir araştırma başlattı. 

     
</TEXT>
</DOC>
