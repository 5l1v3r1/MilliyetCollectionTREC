<DOC>
<DOCNO> 214591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur46.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü hava koşulları yüzünden vapur sayısı artırılacak... 
</HEADLINE>
<TEXT>

     Türkiye Denizcilik İşletmeleri A.Ş. TDİ Genel Müdürlüğü, İstanbul'u etkilemesi beklenen olumsuz hava koşullarına karşı gerekli önlemleri aldığını bildirdi. 
     TDİ'den konuya ilişkin yapılan yazılı açıklamada, TDİ'ye bağlı Şehir Hatları İşletmesi'nin, ağır hava koşullarının deniz ulaşımını engellememesi için bütün önlemleri alarak hazırlıklarını tamamladığı belirtildi. 
     Açıklamada, yoğunluk göz önünde bulundurularak Sirkeci-Harem hattındaki arabalı vapur sefer sayılarının artırıldığı, diğer hatlardaki seferler için de iskele ve vapurlarda gerekli hazırlıkların yapıldığı kaydedildi. 
     TDİ açıklamasında ayrıca, kentte toplu taşıma araçları ile denizden ulaşımın tercih edilmesi istendi. 
     
</TEXT>
</DOC>
