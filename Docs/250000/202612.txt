<DOC>
<DOCNO> 202612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/guncel/gun02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın yakalanmasına Sünniler üzüldü, Şiiler sevindi 
</HEADLINE>
<TEXT>
   Irak bölündü 
   "Sünni Üçgeni" olarak bilinen bölgede sokağa dökülen gruplar ABD aleyhine sloganlar atarken, Şiilerin çoğunlukta olduğu bölgelerde sevinç gösterileri yapıldı 
      Namık Durukan 
   
   Irak'ın devrik lideri Saddam Hüseyin'in cumartesi günü yakalanması, Sünni ve Şii Arapları böldü. "Sünni Üçgeni" olarak bilinen Selahaddin bölgesindeki Tikrit, Samarra ve Felet ile El Anbar bölgesindeki Ramaddi, Felluce ve Halidiye'de sokağa dökülen gruplar, ABD aleyhine sloganlar atarak intikam yeminleri etti. Saddam Hüseyin'in doğum yeri Tikrit, Bağdat düştükten sonra direnişin merkezi konumuna geldi. Devrik liderin yakalanmasının şokunu yaşayan üniversite öğrencilerinin önceki gün kent merkezinde düzenlediği gösteride bir ABD cipi roketle vuruldu. Tahrip olan araçta can kaybı yaşanmadı. Göstericiler, uzun süren çabalar sonucu dağıtılabildi. 
   Üniversite ve lise öğrenilerinin bulunduğu bir grup da dün saat 12.00'de Saddam Caddesi'nde yürüyüşe geçti. Protestocular, silah kullanan Irak polisine rağmen, "Kanımız, canımız sana feda olsun Saddam" ve "Köpek Bush, bunun hesabını soracağız" sloganları atarak eylemlerini sürdürdü. Bazı göstericiler, ellerindeki kitaplarda bulunan Saddam Hüseyin resimlerini gösterdi. Tank ve zırhlı araçlarla göstericileri kuşatan ABD askerleri, havaya ateş açarak grubu dağıttı. 
   
   Umudumuzu kaybettik 
   Daha önce Milliyet'e "Bileğimi kessem kanım Saddam akar" diyen Tikritli Saddam fedailerinden Halit El Dleyni'nin düşünceleri de değişti. Dleyni, "Hazin bir durum yaşıyoruz. Bir umudumuz vardı, onu da kaybettik. Şimdi umudumuz Allah'a kaldı. İşgalci güçlerin ülkemizden çıkmasını bekliyoruz. Artık her gün daha kötü olacak" dedi. 
   
   Saddam ihanete uğradı 
   Dleyni, işgalci güçlere karşı verilen mücadelenin Saddam'ın yakalanmasından sonra şekil değiştirebileceğini de belirterek şöyle konuştu 
   "Her şey silahla olmaz. Demokratik eylemlerle de mücadele sürer. Bundan sonra Irak'ta sokak eylemleri, demokratik gösteriler yapılacak. Saddam Hüseyin ihanet sonucu yakalandı. O korkak değil cesur. Nasıl yakalandığını tartışıyoruz ama kimin ve ne için ihanet ettiğini konuşmuyoruz." 
   
   Şiiler artık daha mutlu 
   Devrik liderin yakalanması nedeniyle Şiilerin çoğunlukta olduğu Bağdat'ın El Sadr semtiyle Necef, Kerbela, Basra ve Nasıriye'de de sevinç gösterileri yapıldı. Saddam Hüseyin'e karşı yıllardır mücadele eden, bir bölümü İran'dan destek gören Şii gruplar da kutlamalarda halka önderlik etti. 
   
   
   Nasıl yargılanacak    Saddam Hüseyin'in yakalanmasının ardından, nasıl yargılanacağına ilişkin sorular dünya gündemini meşgul ediyor. "Saddam'ı kim, nerede yargılayacak ", "Irak'ta kurulacak bir mahkemede adil yargılanması mümkün mü " gibi sorular, yanıt bekliyor. Bu soruların yanıtlarını, İngiliz Guardian gazetesine yorumlayan uluslararası hukuk uzmanı Philippe Sands'e göre, Saddam'ın yargılanması konusunda üç seçenek var. Bu seçenekler, avantajları ve dezavantajları şunlar 
   "Ulusal" seçenek Saddam, Irak yasaları çerçevesinde, Iraklı yargıçlar tarafından yargılanır. Bu durumda "bağımsızlık" ve "tarafsızlık" özelliklerini taşıyan yetkin yargıçlar bulma zorluğu sorun yaratabilir. Yargıçların son 30 yıl içinde Irak'ta yaşanan olaylardan etkilenmeden, bağımsız karar verecek isimler olması gerekir. 
   "Uluslararası" seçenek Saddam Hüseyin, uluslararası hukukun geçerli olduğu, farklı ülkelerden yargıçların görev yaptığı bir mahkemeye çıkarılır. Nüremberg ve Yugoslavya örneklerinde olduğu gibi, Irak'ta işlenen suçlar için, Irak'ta ya da başka bir ülkede özel bir uluslararası mahkeme kurulur. Bu durumda Saddam'a idam cezası verilmesi söz konusu olamaz. Bu hem masraflı, hem de ağır sonuç verecek bir seçenek. Ayrıca sonucun "meşru" kabul edilmesi için, Irak halkının ve seçilmiş hükümetinin de söz sahibi olması gerek. 
   Karma seçenek Saddam, Iraklı yargıçlarla diğer uluslardan yargıçların birlikte oluşturacağı bir heyet tarafından yargılanır. Heyette özellikle bölge ülkelerinden yargıçlar yer alır. Irak yasaları uygulanır, ancak, uluslararası standartlar korunur. n DIŞ HABERLER SERVİSİ 
   
   Erdoğan'dan Saddam yorumu    'Diktatör zulümlerin bedelini ödeyecek'    ANKARA Milliyet 
   Başbakan Recep Tayyip Erdoğan, devrik Irak Devlet Başkanı Saddam Hüseyin'in halkını ve bölgesini acılara boğmuş bir diktatör olduğunu belirterek, "Tüm dünyanın gözleri önünde yaptığı zulümlerin bedelini ödeyecek. Diktatörlüğün ne büyük yanlış olduğu, insanlık için acıdan başka bir şey getirmediği bir kere daha görüldü. Umarız bu yaşananlar herkes için ders olur" dedi. 
   CHP Genel Başkanı Deniz Baykal da, Saddam Hüseyin'in yakalanmasının Irak'ta istikrar ve barış için gerekenlerin yapılması konusunda büyük fırsat olduğunu söyledi. 
   Devlet Bakanı Kürşad Tüzmen de, ABD operasyonu öncesi 350 işadamıyla gittiği Bağdat'ta görüştüğü ve "adam gibi adam" yorumunu yaptığı Saddam Hüseyin'in yakalanması konusunda "Ben yorum yapmam. Devlet adamlığıyla duyguları karıştırmamak gerek" diye konuştu. 
   
   
   
   
</TEXT>
</DOC>
