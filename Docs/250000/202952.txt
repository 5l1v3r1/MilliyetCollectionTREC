<DOC>
<DOCNO> 202952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun46.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim "Kapımız tüm ülke ve şirketlere açık" 
</HEADLINE>
<TEXT>

     Almanya Başbakanı Gerhard Schröder, Irak'ın yeniden imarı konusunda yardım vaadinde bulundu. 
     Schröder, bugün başkent Berlin'de Abdülaziz El Hekim başkanlığındaki Irak Geçici Hükümet Konseyi GHK heyetiyle biraraya geldi. 
     Görüşmeden sonra Başbakanlık'tan yapılan yazılı açıklamaya göre, Schröder, Irak'ın ekonomik alanda yeniden yapılandırılmasında ve serbest pazar ekonomisine geçişinde yardımcı olacağı vaadinde bulundu. 
     Almanya Başbakanı, Irak'ın borçlarının kısmen silinmesine ve Irak polisinin eğitilmesiyle ülkedeki güvenlik durumunun düzeltilmesine katkıda bulunmaya da hazır olduğunu bildirdi. 
     BM'nin rolünün güçlendirilmesi yönündeki GHK'nın isteğini memnuniyetle karşılayan Schröder, Irak'taki anayasal reform konusunda da teknik yardım vaadinde bulundu. ğu ifade edildi. 
     GHK dönem başkanı Abdülaziz El Hekim ise Almanya ile olan ekonomik ve siyasi ilişkilerini geliştirmek istediklerini belirterek, tüm dinlere ve insan haklarına saygı duyulan demokratik, özgür ve federal bir Irak oluşturmayı amaçladıklarını söyledi. 
     El Hekim'in yanı sıra Irak Kürdistan Yurtseverler Birliği lideri Celal Talabani ile bir Sünni ve bir Hıristiyan üyeden oluşan 4 kişilik GHK heyeti, daha sonra Dışişleri Bakanı Joschka Fischer ile biraraya geldi. 
     Görüşmeden sonra açıklama yapan El Hekim, Fischer ile Irak'ın bir an önce egemenliğine kavuşması, ülkedeki güvenlik durumunu ve Almanya'nın Irak'ta oynayabileceği rolü ele aldıklarını söyledi. 
     Almanya'nın, Irak'ın yeniden imarında rol oynamasını isteyip istemedikleri sorusuna karşılık El Hekim, ''Kapımız tüm ülke ve şirketlere açıktır. Almanya'nın da Irak'ın yeniden imarına katkı sağlayacak kapasitesi var'' dedi. 
     Talabani de, Saddam'ın idam edilip edilemeyeceği şeklindeki bir soruya karşılık, idam cezasının mevcut yasalar çerçevesinde mümkün olmadığını, ancak yasaların değiştirilmesi konusunda henüz bir karar alınmadığını belirtti. 
     Fischer ise ''Bu konudaki tutumumuz belli. İdam cezasına karşıyız'' dedi. 
     Irak'ın yeniden imarına ve insani yardıma hazır olduklarını ifade eden Fischer, ''Serbest pazar ekonomisine geçişle ilgili tecrübelerimizi de aktaracağız. Irak'ta yönetimin bir an önce Irak halkına devredilmesi için çabalarımızı sürdüreceğiz'' diye konuştu. 
     Dışişleri Bakanlığı'nda basın toplantısını izleyen gazeteciler, heyetin bakanlıktan ayrılmasının gecikmesi nedeniyle güvenlik acısından binanın altında bulunan bir tünelden dışarıya çıkarıldılar. 
     
</TEXT>
</DOC>
