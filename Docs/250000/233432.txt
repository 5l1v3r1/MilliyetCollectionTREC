<DOC>
<DOCNO> 233432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun42.html </URL>
<DATE> 2004/04/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan ''Kıbrıs'ta karşılıklı olarak iyi niyetimizi koruyacağız'' 
</HEADLINE>
<TEXT>

     
     Coşkun Ergül bildiriyor 

     

Başbakan Recep Tayyip Erdoğan, Türkiye'nin, Kıbrıs'ta karşılıklı olarak her zaman iyi niyetini koruyacağını belirtti. 
     Başbakan Erdoğan, Yunanistan Başbakanı Kostas Karamanlis ile birlikte yaptığı, Dışişleri Bakanı ve Başbakan Yardımcısı Abdullah Gül ve Yunanistan Dışişleri Bakanı Petros Molivyatis'in de katıldığı görüşmenin ardından gazetecilere açıklamalarda bulundu. 
     Erdoğan, Karamanlis ile Kıbrıs sürecini değerlendirdiklerini ifade ederek, görüşmede, Türkiye ile Yunanistan arasındaki ilişkilerin geliştirilmesi konusunu ele aldıklarını söyledi. Erdoğan, ''Önümüzdeki kısa bir süre içerisinde Yunanistan'a yapacağım ziyareti konuştuk'' dedi. 
     Bir gazetecinin, Yunanistan'a ne zaman gideceğini sorması üzerine Erdoğan, yakın bir zaman içinde gideceğini kaydetti. 
     ''Referandum sonucu ne olursa olsun, gidecek misiniz'' diyen bir gazeteciye Erdoğan, ''Tabii tabii... Bu bizim önceden konuştuğumuz bir konu. Ama şimdi de tekrar ele aldık'' karşılığını verdi. 
     Erdoğan, bir gazetecinin, Kıbrıs süreci hakkında ayrıntı verilmesini istemesi üzerine, ''Detay filan yok, bu kadar. Kıbrıs'ta her zaman karşılıklı olarak iyi niyetimizi koruyacağız'' dedi. 
     Bir soruyu yanıtlarken Erdoğan, bugün KKTC'de yaşanan olayları duymadığını ve detayını bilmediğini belirtti. 
     Başbakan Erdoğan, ''Kıbrıs'ta Güney'den hayır çıkması durumunda bile, Yunanistan Türkiye'nin AB üyeliğini destekleyecek mi '' sorusunu ise yanıtsız bıraktı. 
     
</TEXT>
</DOC>
