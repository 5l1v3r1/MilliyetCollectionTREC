<DOC>
<DOCNO> 205063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yazar/congar.html </URL>
<DATE> 2003/12/29/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Şeriat ve Kürtler 
</HEADLINE>
<TEXT>

      
   Irak'ın kaderini değiştiren yıl 2003 oldu, ancak geleceğini belirleyecek yıllar da 2004 ve 2005 olacak. 
   Yeni Irak'ın şekillenmesi süreci, önümüzdeki aylarda hız kazanarak devam edecek. Süreç ilerledikçe, Irak'ın Türkiye'nin iç siyasetine, bölgedeki rolüne ve ABD ile ilişkilerine etkisi de artacak. 
   Ankara'nın dikkati her ne kadar ülkenin kuzeyine ve Kürt partilerinin hareketlerine odaklanmış görünse de, aslında Irak'ın toprak bütünlüğünü koruyup korumayacağı, Kuzey Irak'ın merkezle bağlarının gücü ve yeni rejimin temelleri Bağdat'ta olup biteceklere ve asıl olarak da, ülkenin güneyindeki Şii çoğunluğunun belirleyeceği siyasi tavra göre şekillenecek. 
   
   ABD'nin acelesi 
   Yeni yılın Irak takvimindeki kritik tarih, 1 Temmuz. Geçtiğimiz ay varılan anlaşma, en geç 1 Temmuz 2004 itibariyle, siyasi egemenliğin Iraklılar'a devrini öngörüyor. Plana göre, Irak'taki koalisyon bürokratları, yani Paul Bremer başkanlığındaki sivil işgal idaresi, o tarihte işi bırakmış ve kurulacak Irak geçici hükümeti de, Bağdat'ın egemen siyasi otoritesi olarak yönetimi üstlenmiş olacak. 
   Ancak bu devir teslim işlemi, işgalin fiilen sona ereceği anlamına gelmiyor. Başka deyişle, koalisyon güçleri, esasen de ABD, çok sayıda askerini Irak'ta tutmaya devam ederken siyasi otoriteyi elden bırakacak. 
   Bu takvim, yeni Irak'ta toprak bütünlüğünü koruyan, özgür ve demokratik bir siyasi yapı oluşturulmasını, ekonominin işler ve geliri adil dağıtır hale getirilebilmesini, Bağdat'ın bölgesinde istikrarsızlık üretmeyen, uluslararası toplulukla barışık ve ABD ile yakın bir dış siyasete yönelmesini, bir tür 'kişisel proje' haline getirmiş olan bazı Amerikalılar'ı düşündürüyor. 
   Zira onlar, Washington'da iç siyaset hesabıyla hareket eden ve 2004 seçimlerine "Irak'ta zafer kazandık, Saddam'ı devirdik ve yakaladık, bakın zaten artık çekiliyoruz da" diyerek girmeyi planlayan Başkan Bush ve diğer Cumhuriyetçi siyasetçilerden daha uzun vadeli düşünüyorlar. 
   Hatta bu yetkililerin bazıları, koalisyonun siyasi otoriteyi devri sonrasında, Irak'ta bir iç kaosun başgösterme olasılığını 'yüksek' gördüklerini yakın çevrelerine de söylüyorlar. Bu kaygıyı taşıyanlar arasında bizzat Bremer'in de bulunduğu biliniyor. 
   Ancak bir grup ABD'li yetkilinin kafasından ne geçerse geçsin, ortada bir karar ve o kararı zorunlu kılan koşullar var. Zira ABD'nin siyasi egemenliği devretmekte gecikmemesini isteyen bizzat Iraklılar oldu. Uluslararası topluluğun bu yöndeki baskısı ile Bush ekibinin özellikle Saddam'ın yakalanması öncesinde Irak'ın 'oy kaybettirecek bir mesele' olduğu hesabını yapması da birleşince, takvimler 1 Temmuz'a işaretlendi. 
   
   Federasyona doğru 
   Irak'taki iki büyük Kürt partisi KDB ve KYB'nin, Mayıs 1992'de Kuzey Irak'ta yapılan seçimlerdeki oy oranlarını esas alarak ortak bir hükümet kurmaya karar vermeleri, 1 Temmuz tarihiyle yakından ilgili. 
   Kürt partilerinin amacı, hem o tarihte siyasi otoriteyi devralacak Geçici Hükümet içinde etkili olabilmek, hem de o tarihten sonra, Irak'ın yönetimi ve yeni anayasasının yazılması sürecinde yaşanabilecek tartışmalarda, seslerini daha güçlü çıkarabilmek. 
   KYB ve KDP, ortak hükümet girişiminin yanı sıra, Irak'taki federatif yapının temellerinin, 2005'te yapılması öngörülen Anayasa Kurultayı beklenmeden atılması için de bir girişim yaptılar. Bu kapsamdaki bir teklifi, on gün kadar önce, Irak Geçici Yönetim Konseyi'ne ilettiler. 
   Kürt partilerinin 'ortak hükümet' ve 'hızlı federasyon' girişimleri, Türkiye'de tepkilere yol açarken, Washington bu gelişmelerden rahatsız değil. Bir ABD'li diplomata göre, "KDP ve KYB şu ana kadar Irak'ın toprak bütünlüğüne bağlı olduklarını gösterdiler. Son girişimleri de Irak'tan kopmak değil, tam tersine Bağdat'ta daha etkili olabilmek yönünde bir adım" diyerek, bunun bir bölünme işareti olmadığını vurguladı. 
   Öte yandan, bir Türk diplomatına göre, "Ankara'nın federasyon allerjisi aslında çoktan geçti." 
   Bu diplomat, Irak'ta toprak bütünlüğünü koruyan bir federal yapıya, Türkiye'nin prensipte bir itirazı olmayacağını, ancak böyle bir yapıda üç koşulun aranacağını söylüyor "Irak halkının bütününün kabulünü görmesi, herhangi bir etnik grubun haklarının ihlaline yol açmaması ve uluslararası topluluğun, oluşumu desteklemesi." 
   'Hak ihlali' kıstasının yoruma açık olduğunu hatırlattığımda, Türk diplomatının yanıtı, "Federasyon belgesinin altında, etnik grupların hepsinin imzası olması gerekir" şeklinde. 
   
   Anayasa bölebilir 
   Siyasi egemenliğin, 1 Temmuz'da Irak Geçici Hükümeti'ne devrini 'ideal' saymayan bir ABD'li kaynak ise, "Anayasanın yazılmasını ertelemekle devasa bir hata yapmış olabiliriz" diye aktarıyor kaygısını. Plana göre, 1 Temmuz'a dek bir Temel Haklar Bildirgesi, yani bir tür çekirdek anayasa yazılacak, sözkonusu Geçici Hükümet de bu bazda kurulacak. 
   Anayasanın yazımının, ABD'nin siyasi olarak devreden çıkması sonrasına kalması, Iraklılar'ın tercih ettiği bir şey. Anayasa'nın 'işgal damgalı' olmaması açısından da, böylesi ilk bakışta belki daha ideal. 
   Ancak anayasa tartışmalarının, Irak'ı birbirine düşürmesi tehlikesi de var. 
   Washington'da pekçok kişiyi düşündüren mesele, Şii çoğunluğun bu sürece ağırlığını koyacak olması. Eğer Şii partileri, anayasanın İslam Devleti esaslarını içermesi ve hukuk düzenini Şeriat'a bağlaması için bastırırlar ve bu yönde sonuç alırlarsa, Irak'ın bölünebileceğini söyleyenler var. Zira başta KDP lideri Mesud Barzani olmak üzere, siyasi nüfuza sahip birçok Iraklı Kürt, "Şeriat olursa, biz yokuz" görüşünü Washington'a ilettiler. 
   İşte Kuzey Irak'taki gelişmeleri de aslında bu ışıkta okumak gerek. Şu anki durumda, Irak Kürtleri, Geçici Yönetim Konseyi'nde beş üyesi olan, KDP'li Hoşyar Zebari aracılığıyla bu yönetimin dışişleri bakanlığını götüren, yakında KYB'li Bahram Salih'i, Irak'ın BM Büyükelçisi olarak atamaya hazırlanan 'gayet nüfuzlu' bir konumdalar. Bir yandan, zaten fiilen 12 yıldır sahip oldukları özerkliği sağlamlaştırmaya, bir yandan da federasyonun temellerini Anayasa Kurultayı beklenmeden ve açıkçası ABD devreden çıkmadan atmaya çalışıyorlar. 
   İşin ilginci, bütün bu gelişmeler, Irak Kürtleri'nin bu aşamada Bağdat'a bağlı kalmak istediklerini gösteriyor. Türkiye'de her an yazılıp çizilen 'bağımsız Kürt devleti' planı, şu an için gündemlerinde değil. Ancak Şeriat dayatması, işleri o noktaya da getirebilir. 
   Irak denklemine, PKK, Tükmenler ve Türkiye'nin kendi Kürt meselesi açısından bakan bir başka yazıyı da, yeni yılın ilk haftalarında yazmak üzere... Hepinize mutlu bir 2004 diliyorum. 
   
      
   
</TEXT>
</DOC>
