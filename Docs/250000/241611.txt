<DOC>
<DOCNO> 241611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun19.html </URL>
<DATE> 2004/05/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Talat Çaresiz kalırsak erken seçim yapacağız... 
</HEADLINE>
<TEXT>

     KKTC Başbakanı Mehmet Ali Talat, ''erken seçimi tercih etmediklerini ama çaresiz kalınca yapacak başka bir şeyleri olmadığını'' söyledi. 
     Başbakan Talat, ''dereyi geçebilmek için atın sağlam olması gerektiğini'' belirterek, ''atı sağlamlaştırmak için erken seçim dediklerini'' kaydetti. 
     Başbakan Talat, ABD'nin Güney Kıbrıs büyükelçisi Michael Klasson'u Başbakanlıkta kabulü sırasında, Dışişleri Bakanı ve Başbakan Yardımcısı Abdullah Gül'ün, KKTC'de gündeme gelen erken seçimle ilgili olarak ''Dere geçilirken at değiştirilmez'' ifadesini kullandığı anımsatılarak görüşlerinin sorulması üzerine, şunları söyledi 
     ''Biz atı sağlamlaştırmak için erken seçim dedik, at değiştirmek için değil tabii ki. Erken seçim tercihimiz değil ama, çaresiz kalırsak yapacak başka bir şey de yok. Atın sağlam olması lazım ki dere geçilebilsin.'' Bu arada Klasson, ilk kez KKTC Başbakanlığı'nı ziyaret etmiş oldu. 
     
</TEXT>
</DOC>
