<DOC>
<DOCNO> 218273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko21.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''2003 yılında 5 katrilyon 600 trilyonluk kamu harcaması yapıldı'' 
</HEADLINE>
<TEXT>

     Kamu İhale Kurumu Başkanı Şener Akkaynak, 2003 yılında mal, hizmet alımları ve yapım işleri için toplam 5 katrilyon 600 trilyon liralık kamu harcaması yapıldığını bildirdi. 
     Akkaynak, 2003 yılına ilişkin ihale verilerinin değerlendirildiği ''2003 yılı ihale istatistikleri'' hakkında açıklamalarda bulundu. 
     2003 yılında mal hizmet alımları ve yapım işleri için ihale türlerine göre 4 katrilyon 619 trilyon lira, doğrudan temin yöntemine göre, 981 trilyon lira olmak üzere toplam 5 katrilyon 600 trilyon liralık kamu harcaması yapıldığını bildiren Akkaynak, bu dönemde, kamuda yapılan alımların yüzde 82'sinin ihale türlerine göre, yüzde 18'inin ise doğrudan temin yöntemine göre yapıldığını kaydetti. 
     Kamu İhale Kurumu Başkanı, 2003 yılında Kurum'a Kamu İhale kanunu kapsamında 35 bin 587 ihaleye ilişkin veri ulaştığını belirtirken, doğrudan temin yöntemiyle ise 365 bin 495 adet kamu alımının yapıldığını söyledi. 
     Akkaynak, doğrudan temin yöntemiyle yapılan alımların payının 2003 yılında yüzde 18 gibi yüksek bir oranda gerçekleşmesinin Kamu İhale Kanunu'nun 2003 yılı başında yürürlüğe girmesi ve kanunun doğru yorumlanamamasından kaynaklandığını ifade etti. 
     Önümüzdeki yıllarda kamu alımlarının kanunun temel ilkeleri doğrultusunda, bu yöntemle yapılan harcama oranının daha düşük seviyelerde gerçekleşmesinin beklendiğini kaydeden Akkaynak, kanunda son yapılan değişiklik ile pazarlık usulü ve doğrudan temin yoluyla parasal limitler dahilinde yapılan alımların, toplam alımların yüzde 10'unu geçemeyeceği ilkesinin konulduğunu söyledi. 
     Akkaynak, ''Bu sınırın aşılması, ancak Kamu İhale Kurumu'nun iznine tabi olacaktır. 2003 yılının son 3 ayında 2 bin 322 başvuru değerlendirilmiş ve yasal çerçevede uygun bulunanlara izin verilmiştir'' dedi. 
     
     İHALE ANALİZLERİ 

     Akkaynak, sayısal olarak bakıldığında ihalelerin yüzde 67'sini 23 bin 794 adet mal alım, yüzde 21'ini 7 bin 329 adet hizmet alımı, yüzde 12'sini 4 bin 382 adet yapım ihalesinin oluşturduğunu kaydetti. 
     Parasal olarak bakıldığında kamu alımlarının yüzde 56'sını 2 katrilyon 547 trilyon lira mal alımlarının oluşturduğuna dikkati çeken Akkaynak, yüzde 25'ini 1 katrilyon 159 trilyon lira hizmet alımları, yüzde 19'unu 898.9 trilyon lira yapım işlerinin oluşturduğunu anlattı. 
     Akkaynak, bu dönemde ağırlıklı olarak hizmet alımlarında temizlik, yemek, güvenlik, taşımacılık öğrenci ve personel servisleri , mal alımlarında gıda, yakıt, ilaç ve tıbbi malzeme, yapım işlerinde üst yapı bina, yol gibi yatırımlarının öne çıktığını kaydetti. 
     Akkaynak, geçen yıl içerisinde ihale usullerine göre yapılan kamu harcamalarının yüzde 82'sinin 3 katrilyon 783 trilyon lira açık ihale usulü, yüzde 17'sinin 768 trilyon lira pazarlık usulü, yüzde 1'inin 68.5 trilyon lira belli istekliler arasında ihale usulü yoluyla yapıldığını belirtti. Akkaynak, 2003 yılında gerçekleşen ihalelerde, açık ihale usulünün tutar olarak yüzde 82 gibi bir oranda gerçekleşmesinin kanun kapsamında yapılan kamu alımlarının Kamu İhale Kanunu'nun temel ilkelerine uygun bir şekilde gerçekleştiğinin önemli bir göstergesi olduğunu da sözlerine ekledi. 
     
     ''MSB 6 BİN 529 İHALE İLE İLK SIRAYI ALDI 

     Kamu İhale Kurumu Başkanı Sener Akkaynak, 2003 yılı ihale verileri üzerinde yapılan sayısal değerlendirmede, Milli Savunma Bakanlığı'nın MSB 6 bin 529 ihale ile ilk sırayı aldığını bildirdi. 
     Akkaynak, Milli Eğitim Bakanlığı'nın 5 bin 556 ihale ile ikinci sırada, Sağlık Bakanlığı'nın 4 bin 289 ihale ile üçüncü sırada yer aldığını söyledi. 
     Sener Akkaynak, 2003 yılına ilişkin ihale verilerinin değerlendirildiği ''2003 yılı ihale istatistikleri'' hakkında açıklamalarda bulundu. 
     Sayısal olarak bakıldığında mal alım ihalelerinde ve yapım işlerinde açık ihale usulünün daha çok kullanıldığını anlatan Akkaynak, hizmet alımı ihalelerinde açık ihale usulünün yanı sıra pazarlık usulünün de önemli oranda kullanıldığını kaydetti. 
     Akkaynak, parasal olarak bakıldığında, mal, hizmet alımlarında ve yapım işlerinde açık ihale usulünün ilk sırada yer aldığını, yapım işlerinde açık ihale usulünün yanı sıra pazarlık usulünün kullanıldığını söyledi. Akkaynak, şöyle devam etti 
     ''İdarelerce tespit edilen yaklaşık maliyet ile sözleşme bedelleri ihale usullerine göre oranlandığında, açık ihale usulünde sözleşme bedelinin yaklaşık maliyetinin yüzde 80'i oranında gerçekleştiği yani 100 liralık yaklaşık maliyeti olan bir alımın ortalama 80 liraya mal edildiğini göstermektedir. 
     Bu oran açık ihale usulünde mal, hizmet alımı ve yapım işleri açısından incelendiğinde, en düşük düzeyin yüzde 65 ile yapım işlerinde gerçekleştiği görülmektedir. '' Pazarlık usulünde ise sözleşme bedelinin yaklaşık maliyetin yüzde 87'si oranında gerçekleştiği yani 100 liralık yaklaşık maliyeti olan bir işin ortalama 87 liraya yaptırıldığını anlatan Akkaynak, pazarlık usulü ile yapılan mal, hizmet alımı ve yapım işleri açısından bu oran irdelendiğinde, en düşük düzeyin yüzde 82 ile yapım işlerinde gerçekleştiğinin görüldüğünü söyledi. 
     Akkaynak, doğrudan temin yoluyla yapılan alımlarda ise yaklaşık maliyetin sözleşme bedeli ile aynı olduğunun görüldüğünü kaydederek, ''Kamu alımlarında açık ihale usulünün temel ihale usulü olarak kullanılmasının Kanun'un temel ilkelerine uygun olarak, rekabeti, ihtiyaçların uygun şartlarla ve zamanında karşılanmasını sağladığı açık bir şekilde ortaya çıkmaktadır'' dedi. 
     
     İHALE YAPAN KURUMLAR 

     Akkaynak, ihale yapan kurumlara göre sayısal bir değerlendirme yapıldığında Milli Savunma Bakanlığı'nın 6 bin 529 ihale ile ilk sırada yer aldığını, Milli Eğitim Bakanlığı'nın 5 bin 566 ihale ile ikinci, Sağlık Bakanlığı'nın 4 bin 289 ihale ile üçüncü sırada yer aldığını kaydetti. 
     Sener Akkaynak, İçişleri Bakanlığı'nın 3 bin 311 ihale ile dördüncü sırada, 2 bin 700 ihale ile yerel yönetimlerin beşinci sırada, 2 bin 198 ihale ile Yükseköğretim Kurumları'nın 5. sırada, bin 944 ihale ile KİT, sosyal güvenlik kurumları, fon, bağımsız bütçeli kuruluşların 7. sırada, bin 704 ihale ile Enerji ve Tabii Kaynaklar Bakanlığı'nın 8. sırada, bin 465 ihale ile Tarım ve Köyişleri Bakanlığı'nın 9. sırada, bin 242 ihale ile Çalışma ve Sosyal Güvenlik Bakanlığı 10. sırada yer aldığını anlattı. 
     
     PARASAL DAĞILIM 

     İhalelerin parasal bazda dağılımına bakıldığında Milli Savunma Bakanlığı'nın 644 trilyon lira ile ilk sırayı aldığını bildiren Akkaynak, yerel yönetimlerin 585 trilyon lira ile 2. sırayı aldığını kaydetti. Akkaynak, yerel yönetimleri İçişleri Bakanlığı, Enerji ve Tabii Kaynaklar Bakanlığı, Bayındırlık ve İskan Bakanlığı ile Milli Eğitim Bakanlığı'nın izlediğini söyledi. 
     Akkaynak, 2003 yılında gerçekleşen ihaleler finansman kaynaklarına göre sınıflandırıldığında, yüzde 32'sinin genel bütçeden, yüzde 29'unun katma bütçeden, yüzde 27'sinin ise bağımsız ve özel bütçeler, işletme bütçesi, yüzde 12'sinin döner sermayeden karşılandığının görüldüğünü anlattı. 
     İhalelerin yüzde 27'sinin gerçek kişiler, yüzde 65'inin tüzel kişiler tarafından alındığını belirten Akkaynak, limited şirketlerin sayısal olarak yüzde 50'lik oran, parasal olarak yüzde 49'luk oran ve 2 katrilyon 243 trilyon lira ile ilk sırada yer aldığını söyledi. 
     Akkaynak, 2003 yılı içerisinde yapılan 35 bin 587 adet ihaleye ve doğrudan temin yoluyla yapılan alımlarda toplam 259 yabancı yüklenici olduğunu, bu alımların toplam tutarının da 191 trilyon lira olarak gerçekleştiğini ve bu rakamın toplam ihalelerdeki payının yüzde 3.4 olduğunu kaydetti. 
     
     COĞRAFİ BÖLGELER 

     Hem yapılan ihale adedi hem de tutarı anlamında İç Anadolu Bölgesi'nin ihalelerde büyük bir üstünlüğünün görüldüğüne dikkati çeken Akkaynak, ihale yoluyla yapılan kamu harcamalarının yüzde 35'inin İç Anadolu Bölgesi'nde yapıldığının ortaya çıktığını ve bu sonuçta, idarelerin merkezlerinin Ankara'da olmasının önemli bir etken olduğunu söyledi. 
     Akkaynak, ihalelerin parasal boyutuna göre İç Anadolu Bölgesi'ni yüzde 26 ile Marmara Bölgesi'nin, yüzde 10 ile Doğu Anadolu Bölgesi'nin izlediğini ve yapılan ihale sayısı olarak yüzde 25 ile İç Anadolu Bölgesi'nin yine ilk sırayı aldığını, yüzde 24 ile Marmara Bölgesi'nin, yüzde 14 ile Ege Bölgesi'nin de İç Anadolu Bölgesi'ni takip ettiğini sözlerine ekledi. 
     
     HALEN İHALE YASAKLILIĞI DEVAM EDEN 1610 KİŞİ VE FİRMA VAR 

     Kamu İhale Kurumu Başkanı Sener Akkaynak, halen haklarında ihalelere katılma yasağı devam eden 1610 kişi ve firma bulunduğunu bildirdi. Akkaynak, haklarında ihalelere katılma yasağı bulunmasına rağmen üzerinde ihale kalan kişi ve firma sayısının ise 313 olduğunu kaydetti. 
     Kamu İhale Kurumu Başkanı Sener Akkaynak düzenlediği basın toplantısında, ''2003 yılı İhale Verileri''ni açıkladı. 
     Kamu İhale Kurumu'nun ihaleleri denetleyen, yasalara, yönetmeliklere uygun bir şekilde ihalelelerin gerçekleşmesini sağlayan bir kurum olduğunu belirten Akkaynak, Kurul'da, ihalelerle ilgili geçen yıl yapılan şikayet başvurularılarına ilişkin 1597 adet karar alındığını bildirdi. 
     Bu kararların yüzde 56'sını oluşturan 897 adedinin uyuşmazlık, yüzde 44'ünü oluşturan 700 adedinin de ara karar olduğunu belirten Akkaynak, ''Kamu İhale Kurulu tarafından alınan 897 ihaleye yönelik alınan kararların sonucunda 150 adet ihale iptal edilmiştir'' dedi. 
     Akkaynak, 410 adet ihaleye ilişkin şikayet başvurusunun reddine karar verilirken, 337 adet ihaleye ilişkin başvuruyla ilgili ise ''ilgili idareye gönderme, karar verilmesine yer olmadığı ve idarece düzeltici işlem yapılmasına'' yönelik kararlar verildiğini bildirdi. 
     Yargıtay'a götürülen kararlardan henüz sonuçlanan bulunmadığını belirten Akkaynak, ancak yürütmeyi durduma talepleri ile ilgili başvuruların tamamının reddedildiğini bildirdi. 
     İhalelere ilişkin uyuşmazlık kararlarının yüzde 45'inin hizmet, yüzde 41'inin mal ve yüzde 14'ünün ise yapım işi ihalelerinden oluştuğunu belirten Akkaynak, hizmet alımları çerçevesinde kuruma yapılan şikayet başvurularına bakıldığında temizlik, yemek, bakım-onarım alımı ihalelerinin, mal alımıları çerçevesinde kuruma yapılan şikayetlere bakıldığında tıbbi malzeme, laboratuar sarf malzemesi, tıbbi cihaz, yapım işleri çerçevesinde kuruma yapılan şikayetler esas alındığında da bina, yol gibi üst yapı ihalelerinin öne çıktığını anlattı. 
     
     EN FAZLA ŞİKAYET SAĞLIK BAKANLIĞI HAKKINDA 

     Akkaynak, yapılan ihalelere ilişkin hakkında en çok şikayet yapılan kurumlar hakkında da bilgi verdi. 
     Sağlık Bakanlığı'nın 180 başvuru ile şikayet başvurularında birinci sırayı aldığını, ikinci sırayı hakkında 143 şikayet başvurusu yapılan İçişleri Bakanlığı, üçüncü sırayı da hakkında 95 şikayet başvurusu yapılan Yükseköğretim kurumlarının aldığını anlatan Akkaynak, Enerji ve Tabii Kaynaklar Bakanlığı 70 şikayet ile 4. sırada, Bayındırlık ve İskan Bakanlığı'nın da 52 şikayet ile 5. sırada yer aldını bildirdi. 
     
     MSB EN AZ ŞİKAYET ALIN KURULUŞ 

     Milli Savunma Bakanlığı'nın MSB yaptığı 6 bin 529 ihale ile en çok ihale yapan kurum sıralamasında birinci sırada yer alırken, şikayet başvuraları açısından incelendiğinde hakkında en az şikayet yapılan kurum olduğunun ortaya çıktığını belirten Akkaynak, şunları kaydetti 
     ''Sağlık Bakanlığı en çok ihale yapan kurum sıralamasında dördüncü sırada yer alırken, hakkında en fazla şikayet başvurusunda bulunulan kurum olarak gözükmektedir. İçişleri Bakanlığı ise en çok ihale yapan ikinci kurum olurken, şikayet başvurusu sıralamasında da ikinci sırada yer aldığı ortaya çıkmaktadır. Bu süreçte şikayet başvurusunda bulunanların yüzde 84'ünü şirketlerin, yüzde 11'ini ise gerçek kişilerin oluşturduğunu görmekteyiz.'' 
     
     ''7 KAMU GÖREVLİSİ İÇİN SUÇ DUYURUSU YAPILDI'' 

     Kamu İhale Kurulu olarak 2003 yılında 7 ihale için yapılan şikayet başvurusu ile ilgili ''ihalelerde hukuka aykırı fiil ve davranışları tespit edilen kamu görevlileri hakkında soruşturma açılması'' için Cumhuriyet Savcılığı'na suç duyurusunda bulunduklarını belirten Akkaynak, buna bir başvurunun daha ekleneceğini böylece sayının 8'e çıkacağını bildirdi. 
     Akkaynak, yine şikayet başvurularından 50 adedinde ise ihaleyi yapan idare ve bağlı bulunduğu Bakanlığa bu ihalelerle ilgili ''idari soruşturma açılması'' yönünde bildirimde bulunduklarını bildirdi. 
     Sener Akkaynak, şöyle dedi 
     ''Şikayet başvuralarını ihale usullerine göre analiz ettiğimizde, şikayet başvurularının adet bazında en fazla açık ihale usulü ile yapılan ihaleler için gerçekleştiği, alınan kararların yüzde 80'ini oluşturduğu görülmektedir. Açık ihale usulü ile yapılan ihaleler ile ilgili şikayet başvuruları için Kamu İhale Kurulu'nun aldığı kararlarda yüzde 45'i başvurunun reddi, yüzde 18'i ihalenin iptali, yüzde 37'si diğer karar şeklinde oluşmuştur. 
     Pazarlık usulü ile yapılan ihalelere ilişkin kararlar incelendiğinde ise ilk sırayı yüzde 36 ile başvurunun reddi kararının aldığı, yüzde 30 oranında da ihalenin iptal kararı verildiği sonucu çıkmaktadır. İhale iptal kararlarının ihale usullerine göre analizi yapıldığında en fazla ihale iptalinin pazarlık usulü ile yapılan ihalelerde verildiği görülmektedir.'' 
     
     KAMU İHALE BÜLTENİ 

     Akkaynak, 1 Ocak tarihinden itibaren Kamu İhale Bülteni'nin çıkarılmasına başlandığını da hatırlatarak, 26 Şubat tarihine kadar 31 adet bülten yayınlandığını ve bu bültenler içinde 4 bin 279 adet ilan yer aldığını söyledi. Bu ilanları içerikleri ile ilgili de bilgi aktaran Akkaynak, bültende yer alan 3 bin 818 adet ihale ilanın yüzde 59'unu oluşturan 2 bin 240 adedinin mal alımı, yüzde 31'ini oluşturan 1199'unun hizmet alımı, yüzde 9'unu oluşturan 349'unun yapım işi olduğunu bildirdi. Akkaynak, geriye kalan 9 adedin danışmanlık, 21 adedin de kapsam dışı ihale ilanlarından oluştuğunu söyledi. 
     1 Ocak-26 Şubat tarihleri arasında yayımlanan ihalelerin yüzde 23'ünü oluşturan 868 ihalenin Sağlık Bakanlığı, yüzde 22'sini oluşturan 844 ihalenin yerel yönetimler ve yüzde 10'unu oluşturan 382 ihalenin de yüksek öğrenim kurumlarının ihaleleri olduğunu belirten Akkaynak, 2003 yılında Resmi Gazete'de yayımlanan toplam ihale ilanı sayısının 30 bin 95 olduğunu kaydetti. 
     
     GAZETECİLERİN SORULARI 

     Akkaynak, ''2003 Yılı İhale Verileri'' konulu toplantının ardından gazetecilerin sorularını yanıtladı. 
     Gazetecilerin doğrudan temin konusundaki soruları üzerine, Kamu İhale Kanunu çıktıktan sonra kurumların doğrudan temin talepleri konusunda kamu kurumlarının zaman zaman direnç gösterdiğini kaydetti. Akkaynak, ''galiba 2 yıl içinde 2 kere kanun değişikliği yaşamış kurum azdır. Bizden başkası yoktur'' dedi. Sener Akkaynak, kurumların doğrudan temini tercih etmelerinin sebebinin süre kazanımı ve yapılacak alımlarda rahatlık sağlamak olduğunu söyledi. 
     Doğrudan temin yoluyla yapılan alımlarda kurumların bütçelerinden ihale için ayrılan rakamın yüzde 10'u geçmesi halinde Kamu İhale Kurumu'nun izninin gerekli olduğunu hatırlatan Akkaynak, 2003 yılında bu konuda çok başvuru olduğunu söyledi. Ancak, bu konu ile ilgili tebliğin temmuz ayında çıkarıldığını ve yüzde 10 sınırının bu tebliğ ile konulduğunu hatırlatan Akkaynak, 2003 yılında bu sınırın aşıldığını ancak, 2004 yılından itibaren bunun yapılmayacağını bildirdi. 
     Yüzde 10'luk limite ilişkin sorular üzerine Akkaynak, idarelerin özellikle yüzde 10'luk limit ile ilgili hevesleri bulunduğunu belirtirken, 2003 yılında konuya ilişkin başvuru sayısının 2 bin 322 olduğunu ve bunların tamamına yakın kısmına kurul tarafından ''uygun'' görüş verildiğini söyledi. 
     Akkaynak, şöyle konuştu 
     ''Çünkü yıl sonunda doğrudan temin limitleri yüzde 10'ları aşmıştı ve idarelerin geriye dönmeleri, baraja takılmaları söz konusu değildi. İzin verdik, ama 2004'den itibaren bunun yapılmayacağını, bir merkezde toplanacağını, tek elden geleceğini söyledik. Doğrudan teminin bir rahatlığı var. Aynı zamanda, bizim idare tarzımıza da uygun. Kamu İhale Kanunu'nun getirdiği sistem, açıklığı, rekabeti, saydamlığı sağlıyor.'' 
     
     YASAKLI FİRMALAR 

     Yasaklı olmalarına karşın üzerinde ihale bulunan firmalar hakkında ne yapıldığına ilişkin soru üzerine Akkaynak, ihale sürecinde suç teşkil edecek bir unsur bulunmaması halinde, ihalenin yasaklı kişiye verilmeyeceğini, ancak yasaklılık durumunun gizlenmesi veya suç unsuru oluşturacak bir eyleme girilmesi halinde bu kişi ve kurumlar hakkında Cumhuriyet Savcılığı'na suç duyurusunda bulunulduğunu anlattı. 
     Bir diğer gazetecinin ''Kamu İhale Kanunu uygulaması oturdu mu Şikayetleri değerlendiriyormusunuz'' şeklindeki sorusuna Akkaynak, şu yanıtı verdi 
     ''Özellikle şikayette bulunan kurumların şikayetlerinin ciddi boyutta değerlendirilmesi gerek. Haklılık payı mutlak vardır. Ancak bazıları var ki, önümüze sorun olarak getirdiği şeyi, biz kendilerine kanun içinde düzenlendiğini gösterdiğimizde görmemiştik diyebiliyorlar. 
     2002 de idareler bu kanunun uygulanmayacağını düşünerek hiç ilgi göstermediler. 2003 yılı ilk uygulama yılı oldu. 2003 yılı Kamu İhale Kanunu'nun ciddi boyutlarda uygulanmaya çalışıldığı yıldır. Olayı böyle algılamak lazım. Haklı şikayetler gelmeye başlıyor ise biz doğru yoldayız demektir. O eleştirileri alıp, onlara göre düzeltmeler yapacağız. Belki bu kanun düzeltmesine kadar gidecek. Hukuk yaşayan bir kavramdır, yeni ihtiyaçlara göre düzenlenmesi gereklidir. Ama özellikle ikincil mevzuat bizim tarafımızdan düzenlendi hatamız varsa düzeltilir, eksiklikler varsa düzenlemeler yapılır.'' 
     
     ''BİZİM DE SÖYLEYECEĞİMİZ BİRŞEYLER OLUR'' 

     Bayındırlık ve İskan Bakanlığı'nın yeni bir kanun hazırlığı içinde olduğunu hatırlatılarak, bu konuda kendilerinin bilgisi bulunup bulunmadığının sorulması üzerine Akkaynak, bu konuda şu ana kadar kendilerine resmen gelen herhangi birşey bulunmadığını söyledi. Akkaynak, ''Bizim resmen duyduğumuz bir kanun çalışması hazırlığı yok. Ama bizden bu konuda katkılarımızı isterlerse veya işe dahil edilirsek, o konuda da bizim de söyleyeceğimiz birşeyler olur'' dedi. 
     Özelleştirme İdaresi Başkanlığı'nın danışmanlık hizmetleri ihalelerindeki sıkıntıların giderilmesine ilişkin görüşme yapılıp yapılmadığına ilişkin bir diğer soru üzerine de Akkaynak, Özelleştirme İdaresi Başkanlığı ile uzun soluklu görüşmeler yaptıklarını söyledi. Akkaynak, ''Özelleştirme İdaresi danışmanlık hizmeti ihale türünün, bizim ihale türüne uymadığı görüşündeydi. Ancak, görüşmeler sonrasında bizim hem ihale usulümüze, hem de Tip sözleşmemize uygun yapılabileceği konusunda bir konsensus sağlandı. Ancak ÖİB'nın halen çekinceleri var. Ancak bu kanun değişikliği türünde olmaktan çıktı'' diye konuştu. 
     
</TEXT>
</DOC>
