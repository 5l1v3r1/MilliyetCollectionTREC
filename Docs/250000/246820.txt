<DOC>
<DOCNO> 246820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko21.html </URL>
<DATE> 2004/06/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şener Bankacılık Kanunu, önümüzdeki yasama yılında yasalaşacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankacılık Kanunu'nda değişiklik öngören yasanın Meclis'te görüşülmesi ve yasalaşmasının önümüzdeki yasama yılında olacağını bildirdi. 
     Başbakanlık binasında yapılan ''e-Dönüşüm İcra Kurulu Toplantısı''na başkanlık eden Başbakan Yardımcısı Şener, gazetecilerin sorularını yanıtladı. 
     ''Bankacılık Yasa Taslağı'nın akıbetini merak ediyoruz. Taslak Bakanlar Kurulu'na sunuldu mu '' şeklindeki sorular üzerine Şener, taslağın Bakanlar Kurulu'na sunulmadığını söyledi. 
     Söz konusu taslak üzerindeki çalışmaların devam ettiğini, ilgili kurumların itiraz ve taleplerini dikkate alarak ilgili taraflarla görüştüklerini kaydeden Şener, konuyla ilgili şu bilgiyi verdi 
     ''Bu kanunu önümüzdeki yasama yılına bıraktık zaten... Biz bu yasama süreci içerisinde Bakanlar Kurulu'ndan Meclis'e sevkini yetiştirmeye çalışıyoruz. Ama zaten bunun Meclis'te görüşülmesi ve yasalaşması, takvimimize göre önümüzdeki yasama yılında olacaktır.'' 
     
     "ELEKTRONİK İMZA İLE İLGİLİ SOMUT SÜRECİN İÇİNDEYİZ" 

     Devlet Bakanı ve Başbakan Yardımcısı Abdüllatif Şener, elektronik imza ile ilgili somut sürecin içerisinde bulunulduğunu söyledi. 
     E-Dönüşüm İcra Kurulu Toplantısı'na başkanlık eden Şener, burada yaptığı konuşmada, bir önceki toplantıda değerlendirilen Bilgi Toplumuna Dönüşüm Politika Belgesi Taslağı'nın önümüzdeki dönemde hazırlanacak olan Bilgi Toplumu Stratejisi'ne esas teşkil edeceğini söyledi. 
     Bugünkü toplantının ana konularının ise dış ticarette elektronik belge uygulaması ile birçok kesim tarafından heyecanla beklenen elektronik imza uygulaması olacağını belirten Şener, şöyle konuşta 
     ''Dış ticarette elektronik belge uygulaması, gümrüklerde maliyet ve zaman kayıplarını en aza indirecektir. Dış ticarette kullanılan elektronik bilgi ve belgelerin paylaşılması hususunda Gemlik'teki Bursa Serbest Bölgesi'nde başlatılan pilot uygulamanın yaygınlaştırılması hedeflenmektedir. 23 Temmuz 2004 tarihinde yürürlüğe girecek olan elektronik imza kullanımına ilişkin yasal düzenleme konusunda somut adımlar için ikincil mevzuata ilişkin çalışmalar yürütülmektedir. Bildiğiniz gibi yasalar soyuttur, yasanın çıkması her şeyin tamam olduğu anlamına gelmez. Şu anda elektronik imza ile ilgili somut sürecin içerisindeyiz. Elektronik imzanın yaygınlaşmasıyla birlikte kamu kurumları arasındaki iletişim elektronik ortama taşınacak, bunun yanı sıra vatandaşlarımız vergi, ödeme, sağlık gibi kamu hizmetleri ve ticari uygulamalar konularında büyük kolaylıklar yaşayacaklardır.'' 
     
     ''SOMUT SONUÇLAR NE ZAMAN '' 

     Gazetecilerin ''İcra Kurulu Toplantılarından somut sonuçlar ne zaman ortaya çıkacak '' şeklindeki soruları üzerine Şener, somut sonuçların adım adım alındığını söyledi. 
     Türkiye'de kamu kuruluşları bünyesinde zaten öteden beri birbirinden ayrı bir biçimde e-devlet projelerine geçişin başladığını ifade eden Şener, bu sürecin de bir yılda tamamlanacak bir süreç olmadığını vurguladı. 
     Şener, AB ülkelerinin bile kendilerine e-devlet konusunda 5-10 yıllık hedefler seçtiklerini belirterek, ''Dünyanın her yerinde bu böyle... Biz de e-Dönüşüm Türkiye İcra Kurulu olarak kamu kuruluşlarının yaptığı çalışmaların koordinasyonunu sağlıyoruz'' dedi. 
     
     DEP MİLLETVEKİLLERİNİN TAHLİYESİ 

     Şener, DEP milletvekillerinin serbest bırakılmasını nasıl değerlendirdiğinin sorulması üzerine de, ''Türkiye'nin en önemli gündem maddesi e-Dönüşüm Türkiye Projesi'dir'' dedi. 
     Türkiye'de yargının bağımsız olduğunu ve bağımsız yargının kararlarını, bağımsız yargıya özgü niteliklere ve hassasiyetlere sahip olarak verdiğini vurgulayan Şener, konuyla ilgili şunları söyledi 
     ''Yargı, yasa ve yürütmeden ayrı bir erktir. Bağımsız yargının vermiş olduğu bir karar etrafında ben fazla yorum yapma düşüncesinde değilim. Yani bu karar daha mı erken verilmeliydi ve bu safhada niye verildi sorusunu doğrusu yorumlamakta güçlük çekiyorum. Çünkü, yargı sürecinin geçtiği aşamalar, bulunduğu nokta, karar safhaları, itirazlar, hukuki süreç, olayı hangi noktada olgunlaştırıyor veya bugünkü safhaya hangi süreçlerden geçilerek gelindi Doğrusu bunu ben takip etmedim. Onun için bağımsız yargının kararı diyelim...'' 
     
     GAP İDARESİ'NİN SÜRESİ 

     GAP İdaresi'nin süresinin uzatılıp uzatılmayacağı yönündeki soru üzerine de Şener, Türkiye'de tek kalkınma idaresinin GAP Bölge Kalkınma İdaresi olduğunu, fakat, AB standartlarına uygun olarak da 26 kalkınma bölgesi oluşturulacağını kaydetti. 
     Konuyla ilgili kanun gereği, GAP İdaresi'nin bu Kasım ayında otomatikman fesh olması gerektiğini ifade eden Şener, şunları söyledi 
     ''Biz bu süre içerisinde bir yasal düzenleme için çalışmaları başlattık. Bir taraftan DPT, diğer taraftan GAP İdaresi 2 ayrı taslak hazırladılar. Bu 2 taslağı birlikte değerlendireceğiz. Diğer 26 bölge kalkınma birimiyle birlikte yeni bir şekil vermeye çalışılacaktır. Yoksa yine eski usul sadece tek bir kalkınma idaresinin olduğu bir mekanizma, bir birim şeklinde sürdürülmesi gerektiği kanaatindeyim bugün için...'' Şener, GAP İdaresi'nin adının değişip değişmeyeceğinin sorulması üzerine de, bu konuda kesin bir düşünceye varmadıklarını belirtti. 
     GAP İdaresi aynı statüde varlığını sürdürse bile diğer 26 idare ile ortak özellikler taşıyacak bir mekanizma içerisinde düşünülmesi gerektiğini belirten Şener, konuyla ilgili düzenlemenin de önümüzdeki yasama dönemi başında yapılacağını bildirdi. 
     Bu arada, Sanayi ve Ticaret Bakanı Ali Coşkun da, toplantının başlangıç bölümüne bir süre katıldı. 
     
</TEXT>
</DOC>
