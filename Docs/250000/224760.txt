<DOC>
<DOCNO> 224760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun43.html </URL>
<DATE> 2004/03/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fransa'nın müslüman ülkelerdeki büyükelçiliklerine tehdit 
</HEADLINE>
<TEXT>

     Fransa'nın, özellikle Müslüman ülkelerdeki bazı büyükelçiliklerine, ''Movsar Barayev'' adlı bir örgüt tarafından tehdit mektupları gönderildiği bildirildi. 
     Tehdit mektuplarının, bir süre önce parlamentoda kabul edilen ve dini simgelerle giysilerin devlet okullarında yasaklanmasını öngören yasayı gerekçe gösterdiği tahmin ediliyor. 
     Fransız basınının, adli kaynakları kaynak göstererek verdiği haberlere göre, bir bölümü Afrika kıtasında bulunan 7 veya 8 Müslüman ülkesindeki Fransa büyükelçiliğine söz konusu örgüt tarafından tehdit mektubu gönderildi. 
     Fransa İçişleri Bakanlığı, geçen hafta, ''Yüce Allah'ın Kulları'' isimli örgüt tarafından, laiklik yasası gerekçe gösterilerek hükümete yönelik bir tehdit mektubu geldiğini açıklamıştı. 
     Uzmanlar, büyükelçiliklere gelen mektuplarla ''Yüce Allah'ın Kulları'' isimli örgütten gelen mektubun içeriği ve biçimi hakkında önemli benzerlik olduğuna dikkat çekiyorlar. 
     
</TEXT>
</DOC>
