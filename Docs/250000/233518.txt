<DOC>
<DOCNO> 233518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy02.html </URL>
<DATE> 2004/04/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Belediye başkanlarına "işsiz akını"... 
</HEADLINE>
<TEXT>

     Yerel seçimler sonrasında yeni seçilen belediye başkanlarına ''tebrik ziyareti'' yapanların büyük kısmının, ''iş ricasında'' bulundukları bildirildi. 
     AA muhabirinin görüştüğü, İzmir Büyükşehir Belediye Başkanı Ahmet Piriştina, seçim sonrası belediyeyle yan şirketlerine yoğun bir iş talebi olduğunu söyledi. CHP'den ikinci kez ''koltuğa oturan'' Piriştina, belediyeye işçi ve memur alımının ''şu an için mümkün olmadığını'', belediyeye bağlı şirketlerde emekli olanların yerine ihtiyaç duyulması halinde başvuruların değerlendirildiğini belirtti. 
     AK Parti'den Uşak Belediye Başkanlığı'na seçilen Mesut Apaydın, yaklaşık 2 bin kişinin kendisine iş talebiyle geldiğini bildirdi. Apaydın, ''Tebrik için gelenlerin yüzde 80'i, 'Başkan ne olur bir iş' diye ricada bulunuyor. Belediye, iş kurumu değil. Kapımız her zaman, herkese açık, gelip çay içsinler ama iş istemesinler. Belediyeler hizmet kurumlarıdır'' diye konuştu. 
     
     ''İŞ VAADİNDE BULUNMADIM'' 
     Muğla Belediye Başkanı Osman Gürün, CHP'den ikinci kez göreve seçildiğini, kampanya sırasında ''iş vaadinde bulunmadığını'' kaydetti. Gürün, buna rağmen, şu ana kadar 40-50 kişinin kendisine iş talebinde bulunduğunu ifade etti. 
     İş talebinde bulunanlara Belediye'nin istihdam kapasitesi ve mali gücünü anlatarak, isteklerini yerine getirmesinin mümkün olmadığını belirten Gürün, ''Onlar da haklı, biz de haklıyız. İşsizlik en büyük derdimiz'' diye konuştu. 
     AK Partili Manisa Belediye Başkanı Bülent Kar da kutlama ziyaretine gelenlerin yarısının ''iş ricasında'' bulunduklarını bildirdi. Kar, ''Bizim iş bulma zorunluluğumuz yok ama iş taleplerini sanayici arkadaşlarımıza iletiyoruz. Çok zor durumda olanları işadamlarımıza yönlendiriyoruz'' dedi. 
     Denizli'nin AK Partili Belediye Başkanı Nihat Zeybekçi de göreve başladığından bu yana her gün ortalama 100 kişinin kendisinden iş istediğini söyledi. Zeybekçi, Türkiye'de aş ve iş sorunu olduğunu, vatandaşların da kendilerine en yakın olarak gördükleri belediyelerden bunu istediğini kaydetti. Denizli Belediyesi'nin memur ve işçi yükünün fazla olduğunu belirten Zeybekçi, ''Yeni alım yapmama konusunda kararlıyız, katıyız, gücümüz yok'' dedi. 
     
     YATAĞAN'DA AFİŞ 
     Muğla'nın Yatağan İlçesi Belediye Başkanı Haşmet Işık, seçimlerden sonra Belediye'ye 500-600 iş başvurusu olduğunu bildirdi. Belediyelerin mali durumu iyi olmadığı için, yeni memur ve işçi alınmasının mümkün olmadığını dile getiren Işık, şunları söyledi 
     ''Çare olarak, hizmet binasının değişik yerlerine 'İşçi ve memur alımı yok' diye afişler yapıştırttım. Çok zor durumdayız. Yerel Yönetimler Yasası'nın bir an önce Meclis'ten geçmesini bekliyoruz.'' 
     
</TEXT>
</DOC>
