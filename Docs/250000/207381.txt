<DOC>
<DOCNO> 207381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur38.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Suriye liderinin mesajını İsrail Büyükelçisi'ne iletti 
</HEADLINE>
<TEXT>

     Suriye Devlet Başkanı Beşşar Esad'ın İsrail ile görüşme masasına oturmaya sıcak baktığı ve bunun Başbakan Recep Tayyip Erdoğan tarafından İsrail'in Ankara Büyükelçisi Pinhas Avivi'ye iletildiği öğrenildi. 
     A.A muhabirinin İsrail'in Ankara Büyükelçiliği kaynaklarından edindiği bilgiye göre, Erdoğan'ın Büyükelçi Avivi'yi bugünkü kabulünde, Esad'ın Ankara ziyareti ele alındı. 
     İsrail kaynakları, Türkiye'ye Suriye ile aralarında arabuluculuk yapmayı önerdiklerini, Ankara'nın da bunu kabul ettiğini söyleyerek, bu çerçevede Esad ile yapılan görüşmelerde İsrail'in mesajlarının Türk yetkililerce Suriye tarafına iletildiğini belirttiler. 
     Başbakan Erdoğan'ın da Büyükelçi Avivi'ye, ''Esad'ın İsrail ile müzakere masasına oturmaya sıcak baktığına yönelik olumlu bir mesaj'' aktardığını belirten aynı kaynaklar, ancak şu an şartların henüz olgunlaşmadığına da dikkat çektiler. 
     Erdoğan-Avivi görüşmesinde İsrail hükümeti tarafından onaylanan Manavgat Suyu anlaşmasının da gündeme geldiği öğrenildi. Erdoğan'ın, bu anlaşmanın onaylanmasından duyduğu memnuniyeti aktardığı ve bu anlaşmayı önemli bir adım olarak nitelendirdiği bildirildi. 
     Kaynaklar, anlaşmanın, Enerji ve Tabii Kaynaklar Bakanı Hilmi Güler'in kısa süre içinde yapması planlanan İsrail ziyareti sırasında imzalanmasının beklendiğini de ifade ettiler. 
     Başbakan Erdoğan daha önce, Türkiye'nin ''Suriye ile İsrail barış masasına oturmaya niyetlendiği takdirde arabuluculuk yapmaya arzulu olduğunu'' bildirmişti. 
     Erdoğan, İsrail televizyonuna verdiği mülakatta, ''Türkiye'nin tüm Ortadoğu ülkeleriyle iyi komşuluk ilişkileri olduğunu belirterek, ''Şam ile Kudüs arasında arabuluculuk işlevi üstlenmemizin mümkün olması ümidindeyiz'' demişti. 
     
</TEXT>
</DOC>
