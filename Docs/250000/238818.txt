<DOC>
<DOCNO> 238818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonsiy08.html </URL>
<DATE> 2004/05/10/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
CHP'li Koç 'namahrem krizi'ni yorumladı "Sansür edin" yaklaşımı yersizdi 
</HEADLINE>
<TEXT>

     CHP Grup Başkanvekili Haluk Koç, iktidara YÖK Tasarısı'nı TBMM Genel Kurulu'na indirmemesi çağrısında bulunarak, ''İktidar toplumsal huzura dinamit koymamak için özen göstermeli'' dedi. 
     Koç, Parlamento'da basın mensuplarıyla düzenlediği sohbet toplantısında, Genel Kurul'a gelmesi durumunda YÖK Tasarısı üzerinde yapacakları konuşmalarda tüm sıkıntıları dile getireceklerini bildirdi. Sınava 35 gün kala yaşanan bu belirsizlikten öğrenciler ve aileleri adına büyük üzüntü duyduğunu ifade eden Koç, ''Bundan sonra tercihlerde etkili olabilecek bir katsayı değişikliği 1.5 milyona yakın genel lise mezununu ve ailesini inanılmaz derecede tedirgin etmiştir. Bu bir siyasi gaftır, bir taraflara mesaj vermek isterken toplumun geniş bir kesimini tedirgin ettiler'' dedi. 
     Bir gazetecinin, öğretim üyelerinin TBMM'yi ziyaretine ilişkin sorusu üzerine Haluk Koç, ''Olay genişleyebilir. Sıkıntılı boyutlar çıkabilir. İktidar toplumsal huzura dinamit koymamak için özen göstermeli, dikkat etmelidir'' karşılığını verdi. 
     Genel liselere seçmeli din dersleri konulabileceğini ifade eden Koç, ''Şöyle bir tuzak var, tüm genel liselerin imam hatip liselerine dönüştürülmesi, eğitimin dinselleştirilmesi tehlikesi var. Yağmurdan kaçarken doluya tutulunmuş olur'' diye konuştu. 
     İktidara ''CHP'nin muhalefetini dikkate alın'' çağrısında bulunan Koç, sözlerini şöyle sürdürdü 
     ''Her türlü girişimimizi, Genel Kurul'a indirme niyetleri olursa sergilemek durumundayız. Toplumu germeyin, Toplumun gerilmesine gerek yok diyorsanız hiç indirmeyin Genel Kurul'a. Bunu iyi niyetle söylüyoruz. Belli bir kadronun bir klasik adımı ile karşı karşıya Türkiye, bunu geri çevirebilecek güce sahibiz.'' 
     
     BAŞBAKAN ERDOĞAN'IN YUNANİSTAN GEZİSİ 

     Koç, bir gazetecinin Yunanistan Başbakanı Kostas Karamanlis'in, Başbakan Recep Tayyip Erdoğan'ın eşi Emine Erdoğan'ı uğurlarken takındığı tutuma ilişkin sorusunu da yanıtladı. Başbakanlık Basın Müşaviri'nin ajans, gazete ve televizyonları bu görüntülerin verilmemesi için aradığı haberlerinin anımsatılması üzerine Koç, ''Siyasilerin, Başbakanların, bakanların yaşamları kamusal alandadır. Haber olabilecek bir olaya Başbakanlık Basın Müşaviri'nin Sansür edin anlamında bir mantıkla yaklaşmasını basın özgürlüğü açısından yersiz buluyorum. Yoksa belirttiğiniz sahne ile ilgili bir yorum yapmıyorum'' diye konuştu. 
     
     IRAK'TAKİ İŞKENCE OLAYLARI 

     CHP Grup Başkanvekili Haluk Koç, Başbakan Recep Tayyip Erdoğan'ı da ''Irak'taki işkence olaylarını kınamadığı'' gerekçesiyle eleştirdi. Basın mensuplarına ''Siz duydunuz mu '' diye soran Koç, ''Bir iki kelime söylediyse de bu savma niteliğindedir. Biliyorsunuz Başbakan konuştuğunda yeri göğü inletir'' dedi. 
     
</TEXT>
</DOC>
