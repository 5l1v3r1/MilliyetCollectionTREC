<DOC>
<DOCNO> 209735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur28.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Devlet Başkanı Müşerref için üst düzey güvenlik .. 
</HEADLINE>
<TEXT>

     Resmi ziyaret için bugün Ankara'ya gelecek olan Pakistan Devlet Başkanı Pervez Müşerref için en üst düzeyde güvenlik tedbirleri uygulanacak. 
     Cumhurbaşkanı Ahmet Necdet Sezer'in davetlisi olarak bu akşam saatlerinde Ankara'ya gelecek olan Müşerref, temaslarına yarın başlayacak. 
     Müşerref, yarın sabah Anıtkabir'i ziyaret etmesinin ardından, Sezer tarafından Çankaya Köşkü'nde resmi törenle karşılanacak. Törenin ardından baş başa ve heyetlerarası görüşmelerin yapılması ve basına hitap edilmesi öngörülüyor. 
     Pervez Müşerref, yarın öğleden sonra TBMM Genel Kurulu'na hitap ederek, Başbakan Recep Tayyip Erdoğan'ı kabul edecek. 
     Dışişleri Bakanı ve Başbakan Yardımcısı Abdullah Gül'ü Çarşamba sabahı kabul edecek olan Müşerref, ardından İstanbul'a geçerek, Türk işadamlarıyla öğle yemeği yiyecek ve medya temsilcileriyle biraraya gelecek. 
     Pakistan Devlet Başkanı Müşerref, Perşembe günü İstanbul'dan Davos'a hareket edecek. 
     Müşerref'in ziyareti sırasında Ankara ile İslamabad arasında, uluslararası terörizm ve suça karşı mücadele, bankacılık ve sağlık alanlarında 3 ayrı anlaşmaya imza atılması öngörülüyor. 
     Bu arada, daha önce ülkesinde kendisine karşı düzenlenen iki suikast girişiminden kurtulan Müşerref için, Ankara ve İstanbul'da çok üst düzeyde güvenlik tedbirleri uygulanacak. Müşerref, 14 ve 25 Aralık'ta düzenlenen iki suikast girişiminden yara almadan kurtulmuştu. 
     
</TEXT>
</DOC>
