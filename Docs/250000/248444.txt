<DOC>
<DOCNO> 248444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy33.html </URL>
<DATE> 2004/06/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gül ''Bu toplantıda bir 'İstanbul ruhu' ortaya çıktı'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İKÖ genel sekreterliği için ilk kez seçim yapıldığına dikkati çekerek, bunun ''İKÖ için bir ilk adım'' olduğunu bildirdi. 
     İKÖ 31. dönem dışişleri bakanları toplantısının ardından basın toplantısı düzenleyen Gül, şeffaf ve açık biçimde seçimlerin düzenlenmesinden ve bunun ilk kez İstanbul'da yapılmış olmasından duyduğu memnuniyeti dile getirdi. 
     Malezya ve Bangladeş'e de, centilmenlik göstererek adaylarını çekmelerinden dolayı teşekkürlerini sunan Gül, genel sekreterliğe Ekmeleddin İhsanoğlu'nun seçilmesinin Türkiye'ye büyük sorumluluk getirdiğini kaydetti. Gül, bu konuda Türkiye'nin üzerine düşeni yapacağını ve sorumluluğunu yerine getireceğini belirtti. 
     Gül, bu toplantıda bir ''İstanbul ruhunun'' ortaya çıktığını da kaydederek, bunun tüm üyeler ülkeler adına yapılan konuşmalarda teyit edildiğini ifade etti. 
     Toplantıda, ''İslam dünyası önemli sorunlarla karşı karşıya kaldığında bunu konuşabiliyor, tartışabiliyor ve neticede herkesi tatmin edecek yol bulabiliyor'' mesajının çıktığını kaydeden Gül, bu açıdan da genel sekreterlik seçimlerinin önemli olduğunu belirtti. 
     İstanbul toplantısında, reformların İslam dünyasının kendi içinden geleceğinin de ortaya çıktığını ifade eden Gül, ''Burada cesurca yapılan tartışmalar şunu gösterdi ki, İslam dünyası sorunlarını olgunlukla çözebilir. Tüm bunlar, İslam dünyasında yeni bir olgunlaşma, yeni bir hareketlenme olduğunu gösteriyor'' diye konuştu. 
     Gül, toplantıda alınan kararlarda büyük bir anlayış ve uzlaşmanın da söz konusu olduğunu belirterek, bunların açıkça tartışılarak kabul edildiğini, herkesin görüşünün alındığını ve olgunlukla kabul edildiğini anlattı. Gül, ''Bu büyük bir başarı ve büyük bir değişimdir'' dedi. 
     İslam dünyasının sorunlarının giderek ciddileştiği bir döneme rastlayan toplantının, özgüvenle ve İslam dünyasının büyük dayanışmasıyla neticelenmesinden duyduğu memnuniyeti dile getiren Gül, toplantının başarılı geçmesinin Türkiye için övünülecek bir husus olduğunu belirterek, bu başarıda tüm emeği geçenlere teşekkür etti. 
     Dışişleri Bakanı Abdullah Gül, Türkiye'nin bu yıl OECD ve İKÖ toplantısının ardından NATO, EURO-MED ve İKÖ-AB dışişleri bakanları toplantılarına da evsahipliği yapacağına dikkati çekerek, ''Türkiye'nin bu yılın kimyasında çok aktif olacağını'' söyledi. 
     Gül, Kıbrıs Rum kesiminin İslam Konferansı Örgütü'ne İKÖ gözlemci statüsü için başvurmasının söz konusu olmadığını söyledi. 
     Gül, İKÖ 31. dönem dışişleri bakanları toplantısının ardından düzenlediği basın toplantısında, Rum kesiminin örgüte gözlemci statüsü için başvurmayı planladığına yönelik haberlerin hatırlatılması üzerine, ''Böyle bir şey söz konusu değil'' diye konuştu. 
     Gül, bir soru üzerine, Rusya'nın İKÖ ile yakından ilgilendiğini belirterek, Moskova'nın örgüte gözlemci olarak müracaat ettiğini, konunun komiteler tarafından değerlendirildikten sonra bir karara varılabileceğini kaydetti. 
     Türkiye'nin demokratikleşme ve modernleşme sürecinde İKÖ çerçevesinde nasıl bir rol alacağına ilişkin bir soru üzerine Gül, Türkiye'nin bu konulara sırtını dönemeyeceğini ancak yöntem ve konunun nasıl ele alınacağının önemli olduğunu belirtti. 
     Gül, Türkiye'nin görüşünün, İslam dünyasının kendi içinde reform yapması olduğunu ifade ederek, konuyu bölge aydınları, bilim adamları, siyasetçileri ve liderlerinin kendi inisiyatifiyle değerlendirilmesi ve çözüm yolunun bulunması gerektiğini kaydetti. 
     Filistin sorunu çözümlenmeden bu konularda ilerlemenin mümkün olmayacağına işaret eden Gül, ancak harekete geçilmesi için sorunun çözümlenmesinin beklenmesinin de yanlış olacağını söyledi. 
     Gül, konunun İslam dünyası içinde organize edilmesi gerektiğini ifade etti. 
     Dışişleri Bakanı Gül, Irak'ın geçiş sürecine örgütün nasıl katkıda bulunacağına ilişkin bir soru üzerine, Irak'ın İslam dünyasının bir parçası olduğunu, İslam dünyasını temsil eden bir örgütün Irak'a kayıtsız kalmasının beklenmemesi gerektiğini bildirdi. 
     Gül, İslam ülkelerinin daha aktif olmaları gerektiğini de belirterek, Türkiye'nin İKÖ başkanlığını yaptığı süre içinde İslam dünyasının bütün gücü ve gayretlerini bu konuya kanalize etmeye çalışacaklarını söyledi. 
     Gül, İslam ülkelerinin Türkiye-İsrail ilişkilerine yönelik bir eleştiride bulunup bulunmadıklarının sorulması üzerine, Türkiye'nin politikasının gayet açık olduğunu, Türkiye'nin adayının seçimi büyük bir farkla kazanmasının Türkiye'nin politikalarının İslam dünyası tarafından takdir edildiğinin bir göstergesi olduğunu belirtti. 
     Seçimlere ilişkin Türkiye ile Suudi Arabistan arasında bir uzlaşmazlığın olup olmadığına ilişkin bir soru üzerine Gül, böyle bir şeyin söz konusu olmadığını, Suudi Arabistan'ın açık ve dürüst davrandığını ifade etti. 
     Gül, Suudi Arabistan'ın Türk adayına yönelik çekincesinin bulunmadığını, aksine takdir ettiklerini söyledi. 
     Gül, Suudi Arabistan dışişleri bakanının toplantıya katılmaması ile ilgili bir soru üzerine, bakanın Tahran'daki toplantıya da katılmadığını hatırlatarak, herhangi bir kastın söz konusu olmadığını kaydetti. 
     Gül, Başbakan Recep Tayyip Erdoğan'ın İran ziyaretini ABD'nin baskısı nedeniyle ertelediğine ilişkin haberlerin hatırlatılması üzerine de ''Türkiye'nin baskılarla bir geziyi yapıp yapmayacağının söz konusu olacağını nasıl düşünüyorsunuz, bunu anlamıyorum. Türkiye kendi kararlarını kendi verir.'' dedi. 
     Ziyaret tarihinin belli olduğunu söyleyen Gül, gizli kapaklı bir konu olmadığını ve olağanüstü bir durumun bulunmadığını sözlerine ekledi. 
     
</TEXT>
</DOC>
