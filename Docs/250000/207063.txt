<DOC>
<DOCNO> 207063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo10.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek stoper terör nedeniyle korktu, Konyaspor vazgeçti 
</HEADLINE>
<TEXT>

     Konyaspor, transferini düşündüğü Almanya'nın Köln takımında oynayan Tomash isimli Çek stoperden, terör korkusuyla gelmek istememesi üzerine vazgeçti. 
     Kulüp Başkanı Mehmet Köseoğlu, ikinci yarıda istedikleri sonuçları almayı ve üst sıralara tırmanmayı hedeflediklerini bu nedenle transfere gereken önemin verildiğini kaydetti. 
     Oumar ve Murat Duman ile anlaştıklarını ve eksikliğin büyük bir bölümünün giderildiğini vurgulayan Köseoğlu, takımı daha da güçlendirmek için bir futbolcu daha alabileceklerini söyledi. 
     Bu nedenle transfer konusundaki çalışmaların devam ettiğini belirten Köseoğlu, ''UEFA'ya başvuran İstanbulsporlu Yordanov'un durumu henüz belli olmadı. Çek stoper Tomash'dan da terör korkusuyla gelmek istememesi nedeniyle vazgeçtik'' dedi. 
     Köseoğlu, kaleci ile ilgili çalışmaların ise kamp sonrasında netlik kazanacağını sözlerine ekledi. 
     
</TEXT>
</DOC>
