<DOC>
<DOCNO> 249569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun04.html </URL>
<DATE> 2004/06/21/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İşkenceci 4 ABD askeriyle ilgili davanın ön duruşması başladı... 
</HEADLINE>
<TEXT>

     Bağdat'taki Ebu Garib cezaevinde Iraklı esirlere kötü muamele ve işkence etmekle suçlanan Amerikalı 3 askerle ilgili davanın ön duruşması başladı. 
     İsmi açıklanmayan bir yetkili, inzibat erleri Charles Graner Jr. 35 , Javal Davis 26 ve çavuş İvan Chip Frederick 37 aleyhindeki davanın ilk duruşmasının, koalisyon kuvvetleri karargahının bulunduğu Bağdat'taki Yeşil Bölge'de sıkı güvenlik önlemleri altında başladığını söyledi. 
     Davis'in avukatı Paul Bergin, daha önce yaptığı açıklamada, hakimden, davayı düşürmesini isteyeceğini, çünkü, emir komuta zincirinin ABD Başkanı George Bush'a kadar uzanacağını belirtmişti. 
     Ebu Garib'deki Iraklılar'a kötü muamele ve işkence etmekle suçlanan bir diğer asker Lynndie England aleyhindeki dava ise yarın, ABD'nin Kuzey Karolayna eyaletinde başlayacak. Fotoğraflarla belgelenen Ebu Garib'deki işkence olayları, cezaevinin Amerikalı komutanı Janis Karpinski'nin açığa alınmasına ve kimlikleri tespit edilen işkenceci Amerikalı askerler aleyhinde dava açılmasına yol açmıştı. 
     
     EBU GARİB MAĞDURLARI, KALİFORNİYA'DA TOPLUCA DAVA AÇTI 

     Amerikan Time dergisi, Bağdat'taki Ebu Garib hapishanesinde Amerikalı askerlerden kötü muamele gören Iraklı esirlerin Kaliforniya'da dava açtığını belirtirken, bazı tutuklulara elektrik verildiği, kadın mahkumlara tecavüz edildiği iddiaları da yeniden gündeme geldi. 
     Derginin haberine göre, Neisef adındaki bir davacı, geçen kasım ayında Bağdat yakınlarındaki evinden alındıktan sonra Ebu Garib'e götürüldüğünü ve kendisini soyan Amerikalılar'ın, cinsel organına bağladıkları kablolarla elektrik verdiklerini savundu. İdrarına kan karışmasına rağmen tıbbi tedaviyi reddettiğini belirten Neisef, daha sonra iki erkek tarafından yere yatırıldığını ve üniformalı bir kadın askerle seks yapmaya zorlandığını da kaydetti. 
     Mahkemeye başvuru dilekçesinde, 28 yaşındaki Neisef, bu yüzden ağladığını, erkekliğini kaybetmiş gibi hissettiğini belirtti. İhbarcılar tarafından haksız yere suçlandığı ortaya çıkan Neisef'in, 6 Haziran'da serbest bırakıldığı kaydedildi. Kaliforniya'da topluca açılan davada, başka tutuklular da, Ebu Garib'te kendilerine tecavüz edildiğini belirttiler. 
     Time dergisi, Irak'taki Ebu Garib hapishanesinde kadın esirlere de kötü muamele yapıldığına ilişkin iddialara da yer verdi. Dergi, Tümgeneral Anthony Taguba tarafından hazırlanan ve Ebu Garib'te mahkumlara yapılan işkenceyi ortaya koyan raporda, Amerikan askeri istihbaratçılarının, geçen ekim ayında, 17 ve 18 yaşlarındaki iki kadın tutukluyu gece geç saatlerde sorgulamaya aldığı ve bu iki kadının, kendilerine tecavüz edildiğini savunduğunu da aktardı. 
     Time dergisi, Senato Silahlı Hizmetler Komitesi'nin, iki kadının cinsel olarak tacize uğrayıp uğramadığını araştırdığını, Pentagon'un ise bu konuda yorum yapmayı reddettiğini yazdı. 
     
</TEXT>
</DOC>
