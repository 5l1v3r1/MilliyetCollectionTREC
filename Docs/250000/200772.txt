<DOC>
<DOCNO> 200772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/spo02.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf attı anne 
</HEADLINE>
<TEXT>

   Hooijdonk'un annesi Ankaragücü maçı sonrası telefona sarıldı, "Gollerin çok güzeldi. Kendi kalene attığına ise üzüldük" deyince ünlü yıldız, "O gol Yusuf'un" yanıtını verdi 
      MEHMET DEMİRCAN 

   
   Sürpriz yaptılar 
   ANKARAGÜCÜ karşısında Fenerbahçe'yi galibiyete taşıyan Van Hooijdonk, karşılaşma sonrası sürpriz bir telefon aldı. Hollandalı golcüyü arayan annesi, "Tebrik ederim oğlum. Maçı izledik, çok güzel iki gol attın. Ama çok şanssızsın. Bir de kendi kalene vurdun" deyince Hooijdonk hemen araya girdi. Hollandalı oyuncu, "Hayır anne o golü Yusuf attı" diyerek Hollanda'daki ailesinin üzüntüsünü giderdi. 
   
   'Bu benim işim' 
   HOOİJDONK karşılaşmayla ilgili olarak da "Kanatlardan çok top geldiği takdirde hem benim, hem de diğer arkadaşlarımın pozisyon bulma şansı artıyor. Fenerbahçe'yi sadece benim attığım goller kurtarmıyor. Biz bir takımız. Bana yardım etmeseler, pas vermeseler asla gol atamam. Tabii ki gollerimden dolayı büyük keyif alıyorum. Ancak bu benim işim. Ve bunu en iyi şekilde yapmaya devam edeceğim" diye konuştu. 
   
   Mazereti var    HAFTALAR sonra ilk onbirde şans bulan ancak Ankaragücü'nün golünde büyük pay sahibi olan Yusuf yaşadığı pozisyona ilginç bir yorum getirdi. Tecrübeli oyuncu, "40 yılın başında kaleye yakın olup, gol çıkartma düşüncesindeydim. Ama ne yazık ki, top bana çarpıp kalemize girdi ve gol oldu. Kolay kolay oralara da gelmem ama kader işte. Çok üzgünüm" diye konuştu. 
   
   'Birlikte güçlüyüz'    Taraftara teşekkür 
   BAŞKAN Aziz Yıldırım, Ankaragücü maçı sonrası tribünlerden ayrılmayarak, yağmur altında, alkışlamak için takımını soyunma odasından geri çağıran Fenerbahçeli taraftarları yere göğe sığdıramadı. Yıldırım, "Onlara minnettarım. Şampiyonluğa olan mutlak inancımız, onların desteğiyle pekişerek devam ediyor. Taraftarımız bu sevinci her hafta hakediyor" ifadelerini kullandı. 
   
   'Hatalar olmuştur' 
   CAMİAYA da mesaj gönderen Aziz Yıldırım, "Tek başına hiçbirimiz yeteri kadar güçlü değiliz. Biz birlikte güçlüyüz" dedi. "Bu uzun yolda hepimizin hataları olmuştur, ama şu anki yönetim adına camiamızı birlik ve beraberliğe davet etmek görevim" diyen Yıldırım, seçimlerde bir başkan adayını destekleme kararı alırken, bunu Fenerbahçe'nin çıkarlarını göz ardı etmeden yapmak gerektiğini de belirtti. 
   
   Tarih sıkıntı yarattı    YUSUF DURSUN 

   FUTBOL Federasyonu'nun tekrar oynanmasına karar verdiği Fenerbahçe - Çaykur Rizespor maçı için 24 Aralık tarihini belirlemesi Sarı - Lacivertliler'i sıkıntıya soktu. Teknik heyet, ilk yarının sonuna denk gelen karşılaşmanın Noel tatili nedeniyle ülkelerine gidecek yabancı futbolcular için bir gün önceye alınması konusunda başvuruda bulunacak. 
   DENİZLİSPOR maçının hazırlıklarına dün ara vermeden başlayan Fenerbahçe'de yüzler yeniden gülmeye başladı. Başkentte forma giyen oyuncular hafif bir çalışma yaparken antrenör Koch yedeklerin pestilini çıkardı. Çift kalede Serhat ile çarpışan Semih hafif bir sakatlık geçirdi. Kemal ve Fatih dünkü antrenmana da katılmadılar. 
   
   Serkan harek tı    M.ALİ SABUNCU 

   ARA transferde kadrosunu güçlendirmek isteyen Fenerbahçe, Gençlerbirliği'nin genç yıldızı Serkan'a da kancayı taktı. Bu transfer için 2. Başkan Nihat Özdemir'in görevlendirildiği öğrenildi. Özdemir'in önümüzdeki günlerde İlhan Cavcav ile masaya oturacağı belirtildi. Bu arada Brezilyalı Alex de Souza'nın transferinin de bitme aşamasına geldiği kaydedildi. 
   
   Bir tesis daha    YÖNETİM, Fenerbahçe Adası'nda bulunan yüzme şubesinin arazisine olimpik normlara uygun yüzme havuzu yaptıracak. Başkan Aziz Yıldırım, aralık ayın içinde yeni tesisin temelini atacak. Türkiye'de ilk kez uygulanacak bir sistem olan hareketli platform sayesinde 50 metrelik havuz ihtiyaç duyulursa 25 metrelik iki havuz haline gelebilecek. 
   
   
</TEXT>
</DOC>
