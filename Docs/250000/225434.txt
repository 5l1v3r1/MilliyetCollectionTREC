<DOC>
<DOCNO> 225434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun25.html </URL>
<DATE> 2004/03/25/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Blair-Kaddafi görüşmesi başladı 
</HEADLINE>
<TEXT>

     İngiltere Başbakanı Tony Blair, Libya lideri Muammer Kaddafi ile Trablus yakınlarındaki bir çadırda görüşmeye başladı. 
     Görüşmeden önce Blair ve Kaddafi gülümseyerek birbirlerini selamladılar ve kameralara el sıkışarak poz verdiler. 
     Blair yaptığı açıklamada, ''Bu kadar süre sonra nihayet burada bulunmak güzel'' dedi. 
     Kaddafi de, ''Bu konuda çok mücadele verdiniz ve yorgun görünüyorsunuz'' karşılığını verdi. 
     Bağımsızlığını kazandığı 1951'den bu yana ilk kez bir İngiliz başbakanı Libya'yı ziyaret ediyor. 
     İngiltere ile Libya arasındaki diplomatik ilişkiler, Londra'daki Libya büyükelçiliğinin penceresinden açılan ateşte bir İngiliz kadın polisin öldürülmesinden sonra 1984'de kesilmişti. 
     İki ülke arasındaki ilişkiler, 1988'de 270 kişinin öldüğü İskoçya'nın Lockerbie kasabası üzerinde Pan Am yolcu uçağının bombalanmasından sonra iyice bozulmuştu. 
     İngiltere ile Libya arasındaki diplomatik ilişkiler, Libya'nın İngiliz kadın polisin öldürülmesinin sorumluluğunu, özür dilemeyi ve tazminat ödemeyi kabul etmesinden sonra 1999'da yeniden kurulmuştu. 
     Lockerbie faciasının sorumluluğunu da üstlenen ve tazminat ödemeyi kabul eden Kaddafi, nükleer silah programından vazgeçmeyi de kabul ederek, tesislerini Uluslararası Atom Enerjisi Ajansı UAEA denetçilerine açmıştı. 
     Kaddafi'nin bu kararıyla Libya, ABD ve diğer ülkelerle ilişkilerini yeniden kurmaya başladı. 
     
</TEXT>
</DOC>
