<DOC>
<DOCNO> 244671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun12.html </URL>
<DATE> 2004/06/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Berlin, yapılacak camiyi tartışıyor... 
</HEADLINE>
<TEXT>

     Almanya'nın başkenti Berlin'de, çok sayıda Türkün yaşadığı Kreuzberg semtinde yapılması planlanan cami, radikal dinci bir dernek tarafından yapılacağı gerekçesiyle tartışmalara neden oldu. 
     Kreuzberg-Friedrichshain semti yerel idaresi tarafından inşaatına izin verilen caminin yapımına bu yıl içinde başlamak isteyen ''Hayır Projeleri için İslami Dernek''in sözcüsü Birol Uçan, caminin büyük ölçüde kredilerle finanse edileceğini, inşaat için Almanya çapında da bağış toplayacaklarını söyledi. 
     İslam uzmanı Ralf Ghadban, Berlin'deki ''Radio-multikulti''ye yaptığı açıklamada, ''Camiyi inşa edecek dernek siyasi açıdan liberal görünüyor, ancak radikal bir akıma bağlı'' dedi. 
     ''Derneğin amacının toplumu 'İslamlaştırmak' olduğunu'' kaydeden Ghadban, ''En çok önem verdikleri konuların başında cinsiyet ayrımı geliyor. Bu konudaki düşünceleri o kadar radikal ki 'İslamcılar' tarafından bile reddediliyor. Kurulacak bu cami kesinlikle Kreuzberg'te daha iyi bir birlikteliğe ve uyuma katkı sağlamayacaktır'' şeklinde görüş belirtti. 
     Hıristiyan Demokrat Birlik Partisi CDU Kreuzberg semti parti teşkilatı da caminin inşaatına karşı direneceğini açıkladı. 
     CDU'lu Kurt Wansner, ''Cami inşaatı için verilen izne karşı direneceğiz. Bu cami inşaatıyla birlikte daha fazla Alman bölgeden ayrılacaktır'' diye konuştu. 
     Berlin Eyaleti İçişleri Bakanı Ehrhart Körting ise ''kentte yaklaşık 4 bin radikal dinci bulunmasına rağmen büyük bir güvenlik endişesi olmadığını'' belirterek, ''Radikal dinci yelpazeye ait kişi ve örgütleri dikkatli şekilde izliyoruz. Bu çerçevede yapılacak inşaat ve faaliyetlerden hemen haberdar oluyor ve ona göre davranıyoruz'' dedi. 
     Caminin 22 metre yüksekliğinde ve 7 katlı olması planlanıyor. Yaklaşık 250 kişinin namaz kılabileceği cami için 4 minare yapılması öngörülüyor. İnşaatın en geç 2006 yılı sonunda tamamlanması bekleniyor. 
     
</TEXT>
</DOC>
