<DOC>
<DOCNO> 232447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/spo04.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam dokuz kat tat 0-3 
</HEADLINE>
<TEXT>

   Elazığspor deplasmanında ikinci yarıda açılan Trabzonspor, üst üste dokuzuncu galibiyetini aldı, şampiyonluk hedefinden sapmadı. Bordo-Mavili ekibi üç puana Yattara ve Fatih Tekke 2 taşıdı 
      
   İlk yarı tutuktu 
   GEÇTİĞİMİZ hafta lig ikinciliğine yerleşen ve şampiyonluk yarışındaki iddiasını biraz daha yükselten Trabzonspor, Elazığspor deplasmanında da fire vermedi. Kümede kalması artık mucizelere bağlı olan rakibi karşısında ilk yarı oldukça vasat bir oyun ortaya koyan Bordo - Mavili ekip, pozisyon üretmekte zorlandı, kontrolü bir türlü eline alamadı. 
   
   Çabuk uyandı 
   İKİNCİ yarı canlanan ve özellikle Yattara ve Gökdeniz'in maça ağırlığını koymasıyla rakip kalede daha fazla görünmeye başlayan Trabzonspor aradığı golü 66. dakikada buldu. Fatih Tekke'nin direkten dönen topunu tamamlayan Yattara, takımına hayat verdi. Ardından sahneye çıkan Fatih Tekke önce 76'da penaltı vuruşuyla farkı ikiye çıkardı, 86'da skoru belirledi. 
   
   'Risk aldık'    TRABZONSPOR Teknik Direktörü Ziya Doğan, maçın zor geçeceğini daha önceden tahmin ettiklerini söyledi. Özellikle ilk yarıda iyi bir futbol oynamadıklarını ifade eden Doğan, "İkinci yarıda biraz daha risk aldık ve galibiyeti yakaladık. Tabii ki bu maçı 3 puanla kapatmak çok önemli. 5-6 gol de atabilirdik. Önemli bir deplasmandı. Bu hava şartlarında bu sonuç çok sevindirici. Önümüzde 4 maç kaldı. Bunları final gibi görüyoruz ve tümünü kazanmak için elimizden geleni yapacağız" dedi. 
   
   Şota göz kırptı    BORDO - Mavili takımın eski futbolcusu Şota, Trabzon'a geri dönmeye sıcak baktığını açıkladı. İskoçya'nın Glasgow Rangers kulübünde top koşturan Gürcü yıldız, karşılıklı görüşmelerin devam ettiğini belirtti. Şota, Rangers'in ligde kötü bir sezon geçirdiğini, transferin her iki tarafın da yararına olması halinde Bordo - Mavili ekipte oynayabileceğini söyledi. 
   
   
</TEXT>
</DOC>
