<DOC>
<DOCNO> 242235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/axgun01.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma polisi peşlerinde 
</HEADLINE>
<TEXT>


2002'deki Roma-Galatasaray maçında çıkan kavgada polise saldırdıkları iddiasıyla Bülent, Ümit, Mondragon ve Emre hakkında soruşturma açıldı 

Elvan Ezber İstanbul 

İtalyan polisi, Roma ile Galatasaray arasında 2002'de oynanan Şampiyonlar Ligi maçında çıkan olaylar nedeniyle İnterpol aracılığıyla dört futbolcu hakkında bilgi aldı. İtalyan polisinin Bülent Korkmaz, Ümit Karan, Emre Aşık ve Faryd Aly Mondragon hakkında "darp" ve "memura mukavemet" suçlarından savcılığa başvurduğu öğrenildi. 
Roma Olimpiyat Stadı'nda 13 Mart 2002'de 1 - 1 sona eren maç sonrası çıkan kavgada, iki takım futbolcuları birbirine girmiş, İtalyan polisi de Galatasaraylılara müdahalede bulunmuştu. Roma Emniyet Müdürlüğü maç sonrası Galatasaraylı futbolcu ve teknik heyet hakkında hazırladığı raporu savcılığa sundu. Roma polisinin iddiasına göre, Galatasaraylı Bülent, Ümit, Mondragon ve şu anda Beşiktaş formasını giyen Emre, darp ve polise mukavemet suçlarını işledi. 

İfadeleri alınabilecek 
Roma polisi, dört futbolcunun kimlik ve ikametg h bilgilerinin bildirimesi için Türk polisine başvurdu. İnterpol Daire Başkanlığı, başvuru yazısını İstanbul Emniyet Müdürlüğü'ne gönderdi. İstanbul polisi de Galatasaray ve Beşiktaş Kulübü'nden futbolcuların açık kimlik ve ikamet bilgilerini aldı. Bu bilgi notu, Roma polisine bildirilecek. Emniyet yetkilileri, futbolcularla ilgili bu bilgilerin savcılığa verilecek dosyaya ekleneceğini belirtti. Roma Savcılığı isterse önümüzdeki günlerde Türk polisi aracılığıyla bu dört futbolcunun ifadesine başvurabilecek. 

Copladılar şik yetçi oldular... 

13 Mart 2002'de Roma Olimpiyat Stadı'ndaki maç sonrası çıkış tünelinde patlak veren olaylara İtalyan polisi de karışmıştı. Eski Gaziantepsporlu Lima, başta Arif olmak üzere Galatasaraylı futbolculara saldırmıştı. İtalyan polisi, olaya müdahale etmeye çalışan yardımcı antrenör Eser Özaltındere ve bazı sarı kırmızılı futbolcuları, tartaklamış, cop da kullanmıştı. Kaptan Bülent, Emre ve Kerem, polisin sert müdahalesiyle karşılaşırken, Galatasaraylı yönetici ve futbolcular maç sonrası 2.5 saat Roma Olimpiyat Stadı'nda mahsur kalmıştı. UEFA, çıkan olaylar nedeniyle Türk kafilesinin pasaportlarına el koymak ve bazı futbolcuların ifadesini almak isteyen İtalyan polisine, sorumluluğu alarak engel olmuştu. 


</TEXT>
</DOC>
