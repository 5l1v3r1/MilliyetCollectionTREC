<DOC>
<DOCNO> 239179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur41.html </URL>
<DATE> 2004/05/11/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Antalya'da Özel İdare binasının kolonlarında hasar görünce boşaltıldı 
</HEADLINE>
<TEXT>

     Antalya Valiliği Özel İdare binası, çökme tehlikesine karşı boşaltıldı. 
     AA muhabirinin aldığı bilgiye göre, Cumhuriyet Caddesi Kadınyarı yanındaki 13 katlı Özel İdare binasında, saat 17.45 sıralarında sesler duyuldu. Binanın ana kolonlarından birisinde beton parçalarının kopması ve bazı odalarda çatlaklar meydana gelmesi üzerine, bina çökme tehlikesine karşı boşaltıldı. 
     Antalya Gazeteciler Cemiyeti Başkanı Erdoğan Kahya, cemiyet lokalinin de bulunduğu binada oturdukları sırada bomba sesine benzer gürültü duyduklarını, alt kata indiklerinde binanın ana kolonlarından birisinde beton parçalarının döküldüğünü ve kolon demirlerinin dışarı çıktığını gördüklerini söyledi. Kahya, binanın orta katlarında bulunan tapu dairesinin bazı odalarında çatlaklar meydana geldiğini öğrendiklerini de belirtti. 
     Kahya, bunun üzerine yetkililerin, binayı tedbir amacıyla tamamen boşalttıklarını belirtti. 
     Antalya Vali Yardımcısı Bahir Altunkaya da Özel İdare binası önüne gelerek, incelemeleri yerinden izlemeye başladı. Bu arada, Cumhuriyet Caddesi'ne çıkan Güllük Caddesi, Konyaaltı Caddesi ve bağlantılı cadde ve sokaklar trafiğe kapatıldı. 
     Antalya Özel İdare binasında, Gazeteciler Cemiyeti'nin yanı sıra Bölge İdare Mahkemesi, Tapu daireleri, Devlet Tiyatrosu Salonu, Antalya Devlet Opera ve Balesi, Milli Eğitim Bakanlığı Yayınevi, İl Genel Meclisi toplantı salonu ve idari büroları, çeşitli resmi kurumlar, kahvehane, işyerleri, Türk Hava Yolları Satış Bürosu, Onur Air Bilet Satış bürosu, Turizm Danışma Bürosu gibi çok sayıda birim bulunuyor. 
     
     BAYINDIRLIK İL MÜDÜRLÜĞÜ UZMANLARI BİNADA İNCELEME BAŞLATTI 

     Antalya'da, ana kolonlarından birinde beton parçalarının kopması ve bazı odalarda çatlak meydana gelmesi nedeniyle çökme tehlikesi ihtimaline karşı boşaltılan İl Özel İdare Binası'nda inceleme başlatıldı. 
     Olay yerine gelen Bayındırlık İl Müdürlüğü ve Büyükşehir Belediyesi uzmanları, binada inceleme başlattı. Vali Vekili Tahsin Çiftçioğlu ile Vali Yardımcısı Bahir Altunkaya da, uzmanların çalışmasını izliyor. 
     Vali Vekili Tahsin Çiftçioğlu, gazetecilere yaptığı açıklamada, binada, ''Kolon patlaması'' olduğu şeklinde bilgi aldıklarını, Bayındırlık İl Müdürlüğü ve Büyükşehir Belediyesi ekiplerinin teknik inceleme başlattıklarını söyledi. Çiftçioğlu, olaya saat 18.00 sıralarında el konulduğunu ve bölgede güvenlik önlemlerinin alındığını da ifade etti. 
     Çiftçioğlu, gazetecilerin, binanın ruhsatsız olduğu yolunda iddialar bulunduğunu belirtmesi üzerine, binanın 1970'li yıllarda yapıldığını ve ruhsatsız olup olmadığını bilmediğini söyledi. 
     Binanın boşaltılması üzerine, Büyükşehir Belediye Başkanı Menderes Türel, Muratpaşa Belediye Başkanı Süleyman Evcilmen ve Emniyet Müdürü Naciye Ekmekçibaşı da olay yerine geldi. 
     Büyükşehir Belediye Başkanı Türel ve Muratpaşa Belediye Başkanı Evcilmen, binadaki incelemelerin tamamlanmasından sonra açıklama yapacaklarını belirtirken, Emniyet Müdürü Ekmekçibaşı, gazetecilerin sorularını yanıtladı. 
     Ekmekçibaşı, bir gazetecinin ''Bölgede, 24 saat güvenlik önlemi alınacak mı '' şeklindeki sorusuna, ''Teknik rapor alınsın. Şu an uzman arkadaşlar inceleme yapıyor. İnceleme sonuçlanana kadar burada güvenlik tedbirimizi sürdüreceğiz. Teknik raporlar olmadan bir şey söylemek mümkün değil. Biz güvenlik önlemimizi gerektiği şekilde aldık'' diye cevap verdi. 
     
     YILDIZ TEKNİK ÜNİVERSİTESİ ÖĞRETİM GÖREVLİSİ KOÇAK ''BİNA GEÇİCİ TAKVİYELERLE 15 GÜN İÇİNDE KULLANIMA AÇILABİLİR'' 

     Antalya Vali Vekili Tahsin Çiftçioğlu, Özel İdare Binası kolonunda çökme olmadığını belirterek, ''Kolonda deformasyon var. Ortada binanın tamamen kullanılamayacağı gibi bir durum olmayabilir'' dedi. 
     Gazetecilere açıklama yapan Çiftçioğlu, Yıldız Teknik Üniversitesi Öğretim Görevlisi Ali Koçak ve teknik elemanların binada inceleme yaptığını belirterek, ''Onlar bize çalışmalardan sonra binanın kullanım durumu ile ilgili rapor verip tavsiyede bulunacaklar. Yarın burada mesai yapılacağına ilişkin bir ümidimiz yok'' diye konuştu. 
     Binanın yeniden kullanıma açılıp açılmayacağı sorusunu yanıtlayan Çiftçioğlu, ''Alacağımız bilgiye göre o konuda bir karar vereceğiz. Ama riskli bir durum olması halinde bu konuda tedbirli davranılacaktır. İlk bilgilere göre kolonda çökme yok deformasyon var. Ortada binanın tamamen kullanılamayacağı gibi bir durum olmayabilir'' dedi. 
     Çiftçioğlu, binanın ruhsatsız olduğu yolundaki iddiaların hatırlatılması üzerine ''Ben bu konuda net bir bilgiye sahip değilim'' şeklinde konuştu. 
     
     ''15 GÜN İÇERİSİNDE KULLANIMA AÇILABİLİR'' 

     Yıldız Teknik Üniversitesi Öğretim Görevlisi Ali Koçak, kolonlarından birinde hasar meydana geldiği için boşaltılan Antalya İl Özel İdare binasının geçici takviyelerle 15 güne kadar yeniden kullanıma açılabileceğini söyledi. 
     Koçak, hasarın, binanın yorgun olmasından ve zemin hareketlerinden kaynaklandığını belirtti. 
     
     BELEDİYE BAŞKANLARININ AÇIKLAMALARI 

     Antalya Büyükşehir Belediye Başkanı Menderes Türel de yaptığı açıklamada, bina ile ilgili nihai kararın incelemelerin tamamlanmasından sonra verileceğini belirterek, ''Mahallinde gerekli incelemelerde bulunduk. Ana taşıyıcı kolonların birinde zemin hareketliliğinden ve binanın eski olmasından kaynaklanan deformasyon mevcut. Şu an itibariyle gereken tedbirler alınmıştır'' dedi. 
     Muratpaşa Belediye Başkanı Süleyman Evcilmen ise söz konusu binanın temelinin 1978-79 yıllarında atıldığını belirtti. Evcilmen, binanın ruhsatsız olup olmadığı yolundaki soruya, ''Bu tip ciddi bir durum varken, bu konuyu tartışmayı doğru bulmuyorum. Şu anda ruhsat ve iskan meselesinden daha önemli konular olduğunu düşünüyorum'' yanıtını verdi. 
     
     BİNA 2-3 KEZ MÜHÜRLENDİ 

     Antalya'da 1973-1980 yılları arasında belediye başkanlığı yapan Selahattin Tonguç, Özel İdare Binası inşaatının 2-3 kez mühürlenmesine rağmen, inşaata devam edildiğini ve 1980 yılına kadar da ruhsatsız olduğunu bildirdi. 
     Tonguç, AA muhabirine yaptığı açıklamada, 1973'te göreve geldiğinde Antalya'daki tüm resmi kurum binalarının ruhsatsız olduğunu gördüklerini, bu nedenle Ankara ve İstanbul'un yanı sıra Japonya'dan da uzman getirterek, Antalya ve çevresinde inceleme yaptırdıklarını anlattı. 
     Selahattin Tonguç, şu bilgileri verdi 
     ''1973-74'te Japonya'dan getirttiğimiz uzmanlar Sarısu'dan Lara'ya kadar olan falez bandında inşaat yapılmasının sakıncalı olduğunu bildirmişti. Hatta yeni Liman arkasındaki bölgede de inşaat yapılmasının sakıncalarını belirtmişlerdi. Bu yüzden imar planında bu banda inşaat yasağı koyduk. Yüksek Anıtlar Kurulu'na da başvurarak, Falez bandını doğal sit alanı ilan ettirdik. Buna rağmen 1980'den sonra buralar ne hale geldi görüyorsunuz.'' Tonguç, uzmanların raporları doğrultusunda, o dönemlerde inşaatına başlanan Özel İdare Binası, Valilik Binası ve Vali Konağı'na ruhsat vermediklerini kaydetti. 
     Selahattin Tonguç, şöyle devam etti 
     ''Göreve geldiğimizde devam eden bu inşaatların yanı sıra, kamu kurumlarına ait onlarca binanın ruhsatsız olduğunu gördük. Özel İdare Binası inşaatını mühürledik. Zamanın valisi polis marifetiyle zabıtayı engelledi inşaata devam edildi. Özel İdare Binasının da Vali Konağı'nın da, Valilik binasının da ruhsatı 1980 yılına kadar yoktu. Antalya'da yalnızca Özel İdare binası değil, bu bina karşısındaki adada yer alan Yat Limanı'nı gören binalar, hatta Falezler'deki tüm binalar problemlidir. İnşallah Antalya tek bir bu binayla kurtulur. Biz, bu binalara ruhsat vermedik. 1980'den sonra ruhsat verildi mi bilgim yok.'' Boşaltılan binanın bulunduğu Cumhuriyet Caddesi ile Güllük ve Konyaaltı caddeleri halen trafiğe kapalı tutuluyor. Bina çevresinde güvenlik çemberi oluşturan polis demir bariyerler koydu. 
     
</TEXT>
</DOC>
