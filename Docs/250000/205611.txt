<DOC>
<DOCNO> 205611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur15.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü besteci Yusuf Nalkesen öldü... 
</HEADLINE>
<TEXT>

     Klasik Türk Müziği'nin ünlü bestecisi 80 yaşındaki Yusuf Nalkesen, vefat etti. 
     ''Veda Busesi'', ''O Ağacın Altı', ''Avuçlarımda Hala Sıcaklığın Var'' gibi yüzlerce güzel şarkının bestecisi Yusuf Nalkesen, bu sabah evinde rahatsızlandı. Eşi Meliha Nalkesen ile adını taşıyan Bestekar Yusuf Nalkesen Sokak 26 numaradaki Ayça Apartmanı'nda oturan ve diyalize gitmek için hazırlandığı sırada kalp krizi geçiren Yusuf Nalkesen'e ilk müdahaleyi eşi ve üst kat komşusu Orhan Günhan yaptı. Eve gelen 112 Acil Servis'in ambulansında bulunan doktorların da müdahalesi, ünlü besteciyi kurtarmaya yetmedi. 
     Acı haberi alır almaz oğlu Selçuk ve kızı Ebru Nalkesen eve geldi. Selçuk Nalkesen, babasının toprağa verilmesi için Suudi Arabistan'da olan ağabeyi Süleyman Ferit Nalkesen'in bekleneceğini söyledi. 
     Nalkesen'in Cuma günü öğle namazından sonra kılınacak cenaze namazının ardından Soğukkuyu Aile Kabristanı'nda toprağa verileceği bildirildi. 
     
     583 BESTESİ VAR 
     1923 yılı Aralık ayında Üsküp'ün İştip İlçesi'nde dünyaya gelen Yusuf Nalkesen, Elele Yaşam Dergisi'ne verdiği son röportajında 583 bestesi ve 1000 civarında da güftesi olduğunu söylemişti. 
     Askerliğini yaptıktan sonra İzmir Radyosu'nun açtığı sınav ile müzik hayatına ilk adımı attığını belirten Nalkesen, 5 Eylül 1951 tarihinde ''Veda Busesi'' isimli şarkıyı bestelemişti. Nalkesen, besteciliğiyle ilgili olarak, şunları söylemişti 
     ''Utandığımdan galiba 10 yıl bekledim. Sonra bir gazeteci arkadaşım Zeki Müren Bey'e bahsetmiş. O okudu, çok beğenildi. Ve bu seneye kadar toplam 583 beste ve 1000 civarında da güfte yaptım. Asla şarkı söylemedim ve herhangi bir yerde enstrüman çalmadım.'' Nalkesen, besteleri yaparken adeta kelimelerle dans ettiğini, etrafında yaşanan tüm güzellikleri aşk ve tutkuyla yazdığını belirtmişti. 
     Yusuf Nalkesen, yaklaşık 6 aydır böbrek yetmezliği nedeniyle tedavi görüyordu. 
     





</TEXT>
</DOC>
