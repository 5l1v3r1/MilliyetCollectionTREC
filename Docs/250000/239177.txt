<DOC>
<DOCNO> 239177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur39.html </URL>
<DATE> 2004/05/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Mirasını akrabaları yerine bakıcısına bırakınca... 
</HEADLINE>
<TEXT>

     Bursa'da, yaşlı bir kadının, ölümünden 5 gün önce noter huzurunda imzaladığı sözleşmeyle, mirasını, bakımını yürüten hastabakıcısına bırakmasının ardından, yaşlı kadının yakınları ve hasta bakıcı arasında süren mahkeme sonuçlandı. Mahkeme, mirasın hastabakıcıda kalmasına karar verdi. 
     AA muhabirinin aldığı bilgiye göre, Heykel semtinde oturan Mihriban Özcü 78 , kardeşi Erdoğan Özcü'nün ölümünden sonra tek başına yaşamaya başladı. Yatalak ve şeker hastası olan Özcü'nün yalnız kalmasını istemeyen yakınları, 2 yıl önce yaşlı kadına bakması için uzaktan akrabalıkları bulunan Şennur Çelikağ ile anlaştılar. 
     Özcü, kızı ve damadıyla birlikte evine yerleşen Şennur Çelikağ'ın bakımından memnun olduğunu belirterek, bir süre sonra eve noter çağırdı. Noter huzurunda hazırlanan sözleşmeyle, oturduğu evi ve 88 milyar lira parasını bakıcısına miras olarak bırakan Özcü, 5 gün sonra hayatını kaybetti. 
     Mihriban Özcü'nün, mirasını bakıcısına bırakmasının ardından yakınları, yaşlı kadının, Şennur Çelikağ'ın ihmali sonucu öldüğünü iddia ederek, sözleşmenin iptali için dava açtı. 
     Bursa 1. Asliye Hukuk Mahkemesi'nde 2 yıldır süren dava, bugün sona erdi. Duruşmaya, Mihriban Özcü'nün yeğeni Kerem Ezen ile hastabakıcı Şennur Çelikağ'ın damadı Hüseyin Ersunay ve iki tarafın avukatları katıldı. 
     Şennur Çelikağ'ın avukatı Ercan Doğancı, müvekkilinin Mihriban Özcü ile abla-kardeş gibi olduğunu ifade ederek, ''Akrabalarının hiç ilgilenmediği kadının bütün ihtiyaçlarını müvekkilim karşılamıştır. 40 yıldır evine gidip geliyordu. Noter sözleşmesi öncesi adli tıptan alınan raporda, Özcü'nün akli dengesinin yerinde olduğu belirtilmiştir. Ancak ne yazık ki, sözleşmeden 5 gün sonra Özcü vefat etti'' dedi. 
     Mahkeme başkanı, ölen kadının akrabalarının talebini reddederek, mirasın hastabakıcıya kalmasına karar verdi. 
     Duruşma sonunda, Özcü'nün yakınları, mahkemenin kararına itiraz edeceklerini bildirdiler. 
     
</TEXT>
</DOC>
