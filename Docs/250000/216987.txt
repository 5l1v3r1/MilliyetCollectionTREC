<DOC>
<DOCNO> 216987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur12.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM, bu hafta kamu yönetiminin yeniden yapılandırılmasına ilişkin tasarıyı yasalaştırmak için çalışacak. 
     TBMM Genel Kurulu'nda geçen hafta ele alınan ve 10. maddeye kadar gelinen tasarının görüşmelerine Salı gününden itibaren devam edilecek. CHP'nin, tasarının görüşülmesini engellemek için İçtüzük'ten doğan tüm haklarını kullandığı Genel Kurul çalışmaları, CHP ile AK Parti milletvekillerinin tartışmalarına sahne olmuştu. Tasarı'nın yürütme maddesine kadar görüşülmesi, Yerel Yönetimler Yasa Tasarısı ile eş zamanlı olarak yasalaştırılması planlanıyor. 
     Adı, ''Kamu Yönetiminin Temel İlkeleri ve Yeniden Yapılandırılması Hakkında Kanun Tasarısı'' olarak değiştirilen düzenleme, etkili ve katılımcı bir yönetim için kamuda yeniden yapılanmayı öngörüyor. 
     Tasarı, ''katılımcı, saydam, hesap verebilir, insan hak ve özgürlüklerini esas alan bir kamu yönetiminin oluşturulması kamu hizmetlerinin adil, süratli, kaliteli, etkili ve verimli bir şekilde yerine getirilmesi için merkezi idare ile mahalli idarelerin görev, yetki ve sorumluluklarının belirlenmesi merkezi idare teşkilatının yeniden yapılandırılması ve kamu hizmetlerine ilişkin temel ilke ve esasları düzenlemeyi'' amaçlıyor. 
     Tasarıyla, Dışişleri, Bayındırlık ve İskan, Sağlık, Ulaştırma, Tarım ve Köyişleri, Sanayi ve Ticaret, Enerji ve Tabii Kaynaklar, Kültür ve Turizm ile Çevre ve Orman bakanlıkları taşra teşkilatı kuramayacak. Dışişleri Bakanlığı ile TİKA dışındaki kuruluşların yurtdışı teşkilatı kaldırılacak, kadrolar iptal edilecek. 
     Geçici 7 maddeyle birlikte toplam 58 maddeden oluşan tasarıda, Köy Hizmetleri Genel Müdürlüğü de kaldırılıyor. 
     Anlaşmazlıkların çözümü için halk denetçileri sistemi kurulacak. Hükümetlerin görevi sona erdiğinde müsteşarlar ile kendi genel kurullarının seçimiyle gelenlerin dışındaki başkan ve genel müdürlerin görevi sona erecek. Ayrıca, teftiş kurulları kaldırılacak. 
     
     MADEN KANUNU KOMİSYONDA 
     TBMM'deki ihtisas komisyonları da gündemlerindeki tasarı ve teklifleri ele alacak. 
     Plan ve Bütçe Komisyonu, 25 Şubat Çarşamba günü, Maden Kanunu ile bazı kanunlarda değişiklik yapılmasına ilişkin yasa tasarısını görüşecek. 
     Eski bakanlar hakkında oluşturulan soruşturma komisyonları da toplanarak çalışmalarını sürdürecek. 
     Öte yandan AK Parti ve CHP TBMM grupları, 24 Şubat Salı günü toplanarak gelişmeleri değerlendirecek. 
     
</TEXT>
</DOC>
