<DOC>
<DOCNO> 218045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo21.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'yı da Ruslar satın alıyor, kulüplere savcılık baskın yaptı 
</HEADLINE>
<TEXT>

     UEFA Kupası'nda Gaziantepspor'un rakibi olan AS Roma'nın yeni patronu Ruslar olacak. 
     Rusya'daki petrol şirketlerinden ''Nafta Moskva''yı temsilen Roma'da bulunan heyetin AS Roma yetkilileriyle sarı-kırmızılı kulübü satın alma konusunda anlaştıkları, geriye sadece küçük detayların belirlenmesinin kaldığı bildirildi. 
     Yarın AS Roma Yönetim Kurulu'nun yapacağı toplantıda, satış işlemine son noktanın konulması ve konuya ilişkin resmi duyurunun da aynı gün içerisinde yapılması bekleniyor. 
     Nafta Moskva'yı temsilen İtalya'nın başkenti Roma'da bulunan Valery Semenov başkanlığındaki Rus heyetinin, AS Roma'ya 400 milyon Euro önerdiği öğrenildi. 
     Anlaşma resmiyet kazandığında Nafta Moskva, AS Roma'nın çoğunluk hisselerini elinde bulunduran şirket konumunda olacak. Önerilen 400 milyon Euro'nun 250 milyonunun AS Roma'nın borçlarını kapatmak için, 50 milyonunun ise transferler için kullanılacağı ileri sürülüyor. 
     Geriye kalan 100 milyon Euro ise AS Roma'nın halihazırdaki başkanı Francesco Sensi'ye verilecek. 
     76 yaşındaki Francesco Sensi, 1993'ten bu yana AS Roma'nın patronu ve başkanı olarak görev yapıyor. AS Roma, Sensi'nin başkanlık dönemi sırasında 2000-2001 sezonunda Serie A Şampiyonu oldu. Sarı-kırmızılı ekip bir sonraki sezonda ise İtalya Süper Kupası'nı aldı. Francesco Sensi, kulübün Ruslara satılmasının ardından ise büyük bir olasılıkla AS Roma'nın ''onursal başkanı'' olacak. 
     
     SAVCILIK DEVREDE 
     Öte yandan İtalya'da futbol kulüplerinin bütçelerinde yaptıkları usulsüzlere ilişkin uzun zamandır süren iddialar ve söylentiler, Roma Cumhuriyet Savcılığı'nın arama emriyle bugün ülke genelinde kulüplere baskın düzenlenmesiyle sonuçlandı. 
     Serie A ve Serie B kulüplerinin yanı sıra İtalya Futbol Federasyonu da dahil olmak üzere futbolla ilgili kurumların da aralarında bulunduğu yaklaşık 50 yere düzenlenen baskınlarda, İtalyan mali polis ekiplerinin, yapılan aramalarda bazı belgelere el koyduğu bildirildi. 
     Roma Cumhuriyet Savcılığı'dan Ettore Torri başkanlığındaki dört savcı tarafından yürütülen soruşturmada, futbol sektöründeki bütçe usulsüzlüklerinin ve görevi kötüye kullanma iddialarının mercek altına alındığı öğrenildi. 
     Yaklaşık 200 mali polisin, bugün ülke genelinde gerçekleştirdiği operasyonlarda, soruşturma çerçevesinde yararlı olabilecek belgeler derlemekle yetindikleri, henüz herhangi bir kişi hakkında suç duyurusu yapılmadığı bildirildi. 
     
</TEXT>
</DOC>
