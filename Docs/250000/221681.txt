<DOC>
<DOCNO> 221681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo05.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet nerede kaldı 
</HEADLINE>
<TEXT>

   MEHMET DEMİRCAN 

   
   UEFA'dan çifte standart 
   UEFA ve Avrupa kulüpleri, İspanya'nın başkenti Madrid'de yaşanan terör saldırısından sonra ikiyüzlü tavırlarını yine gözler önüne serdiler. İstanbul'daki bombalı saldırılardan sonra Beşiktaş maçı için Chelsea, Galatasaray sınavı için Juventus'un "İstanbul'da oynamayız" çıkışlarına prim tanıyan ve bu karşılaşmaları Almanya'ya kaydıran UEFA, dünkü olayların ardından, İspanyol takımlarının maçları için herhangi bir uygulamada bulunmadı. 
   
   Başvuru bilmecesi 
   UEFA yetkilileri "Kupalarda mücadele eden bütün takım ve ülke federasyonlarıyla görüşerek, İspanyol takımlarının maçlarını oynamasına karar verdik" açıklamasını yaptı. Böylece Mallorca, Barcelona, Valencia deplasmanda, Villarreal ise evinde sahaya çıktı. Bir UEFA yetkilisi "Rakip kulüplerin, maçların tehiri veya tarafsız sahaya alınmasıyla ilgili resmi başvuru yapıp yapmadıklarını size söylemem. İsterseniz kulüpleri arayın" dedi. 
   
   İşte sağduyu    'İspanya'ya gideceğiz' 
   GENÇLERBİRLİĞİ Başkanı İlhan Cavcav, "Ne olursa olsun rövanş için Valencia'ya gideceğiz" dedi. Cavcav, "Yıllardır terörden canı yanmış ulusun insanları olarak maçın başka yere alınmasını istersek lanetlediğimiz teröre prim vermiş oluruz. Misilleme yapmayız" diye konuştu. Başkan Cavcav, "Dışişleri Bakanlığı ile temasa geçip hükümetimizin bu konudaki düşüncesini öğreneceğiz" ifadesini kullandı. 
   
   
</TEXT>
</DOC>
