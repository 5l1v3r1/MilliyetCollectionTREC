<DOC>
<DOCNO> 228202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun19.html </URL>
<DATE> 2004/04/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ürdün'den İsrail'e, Arafat'a zarar verilmemesi uyarısı... 
</HEADLINE>
<TEXT>

     Ürdün, İsrail'in Filistin lideri Yaser Arafat'a zarar vermeye yönelik herhangi bir girişiminin, sonuçları tahmin edilmeyecek boyutta bir suç olacağını bildirdi. 
     Hükümet sözcüsü Esma Kader, yaptığı açıklamada, ''Filistin Devlet Başkanı Arafat'ı öldürmek, sonuçları tahmin edilemeyecek bir tahrik olacaktır'' dedi. 
     Ürdün'ün, bütün hukuk kurallarına aykırı olan İsrail'in Filistinli militan grupların liderlerini suikastla öldürmesini kınadığını belirten Kader, Amman'ın ayrıca İsrail'i, Arafat'ı hedef almaya yönelik herhangi bir girişim konusunda uyardığını belirtti. 
     Kader, Arafat'ın öldürülmesinin bölgede barış sürecine zarar vereceğini ve ''kasti bir suç eylemi'' olacağını kaydetti. 
     Ürdün'de nüfusun yarısından fazlasını Filistin asıllılar oluşturuyor. 
     İsrail Başbakanı Ariel Şaron, dün yayımlanan bir demecinde, İsrail'in, Arafat ve Lübnan'da faaliyet gösteren Hizbullah örgütünün lideri Hasan Nasrallah'ı öldürmeye çalışıp çalışmayacağı yönündeki bir soru üzerine, ''Arafat'ın ve Nasrallah'ın dokunulmazlıkları olmadığını'' söylemişti. 
     Amerikalı yetkililer de Şaron'un demecinin ardından, Washington'un, Arafat'ın sürgüne gönderilmesi ya da öldürülmesine karşı olduğunu açıklamıştı. 
     Bu arada, İsrail'den bugün ABD'nin bu tepkisine ters yanıt geldi. 
     İç Güvenlik Bakanı Tsahi Hanegbi, İsrail radyosuna verdiği demeçte, ''ABD'nin, bizim kendimizi savunma hakkımızı nasıl kullanacağımız konusunda öğüt verebilecek son merci olacağı görüşündeyim'' dedi. 
     
</TEXT>
</DOC>
