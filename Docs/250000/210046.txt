<DOC>
<DOCNO> 210046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/spor/bnba.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Indiana'nın kamçısı 
</HEADLINE>
<TEXT>

   NBA'de ilk yarının sonuna yaklaşılırken, 43 maçta 32 galibiyetle Doğu'nun zirvesine yerleşen Indiana Pacers, en büyük sürprize imza attı. Memo ile Hido da, kendilerini göstermeye başladı 
      NBA'e yakın plan METE AKTAŞ 

   
   NBA'DE sezonun ilk yarısını neredeyse geride bıraktık. Sakatlıkların ve coach değişikliklerinin damgasını vurduğu sezonun ilk bölümünde Indiana Pacers sürpriz yaparak 43 maçta aldığı 32 galibiyetle Doğu Konferansı'nda zirveye oturmayı başardı. All - Star pivot Brad Miller'ı kaybetmesine rağmen Indiana, coach Rick Carlisle'ın yönetiminde başta MVP'lik bir sezon geçiren Jermaine O'Neal, sinirlerini kontrol etmeyi öğrenen Ron Artest'in performansları ve benchten Al Harrington'ın verdiği katkı ile ön plana çıkıyor. 
   
   Memo'nun yılı 
   Geçen yıl Doğu finali oynayan Detroit Pistons ise sezonun ilk 29 maçlık bölümünde çalkantılı bir grafik çizdikten sonra arka arkaya kazandığı 13 maç ile Indiana'nın ensesine yapıştı. Hücumda ağırlığı Billups - Hamilton ikilisine veren Pistons, Ben Wallace'ı her zaman olduğu gibi agresif savunmasının belkemiği olarak kullanırken, ilk beşe monte edilen Tayshaun Prince ve Mehmet Okur'dan da önemli destek almayı başardı. Yeni coach Larry Brown'ın sistemine ilk başlarda alışmakta zorlanan Mehmet, son haftalarda kendisine biçilen rolü kabullenmişe benziyor. Atlantik Grubu'nda son iki yılın finalisti New Jersey liderliğini ilk yarıda kimseye kaptırmadı, ama sezonun şu ana kadarki en büyük takasına imza atan ve geçen hafta coach değişikliğine giden New York, ikinci yarı da Nets'i fazlasıyla zorlayacağa benziyor. Doğu'da beklentilerin altında kalan ve coach değişikliğini tercih eden Orlando ve Chicago dışında sadece New York'un yeni sisteme uyum sağladığı gözleniyor. 
   2003 NBA Draftı'nın 1 numaralı oyuncusu LeBron James, takımı Cleveland'ı sıralamalarda üst sıralara taşıyamadıysa da, oynadığı basketbolla NBA'in yeni yüzü olabilecek bir süperstara kavuştuğunu kanıtladı. Doğu'da en büyük sürprizi yapan takım ise sezon öncesinde "draft kurasına oynar" denilmesine rağmen şu an play - off için iddalı bir yerde bulunan Milwaukee Bucks. 
   
   Şanssız Lakers 
   Batı Konferansı'nda ise neredeyse sezon başlamadan şampiyonluk kupasının teslim edilmesi düşünülen Los Angeles Lakers, sakatlıkların kurbanı oldu. Önce Shaquille O'Neal, ardından Karl Malone ve son olarak Kobe Bryant'ın sakatlıkları Lakers'ın belini büktü. Sacramento Kings ise süper forvetleri Chris Webber'dan henüz hiç faydalanamamasına rağmen şu anda 76.3'lük galibiyet oranıyla ligin en iyi galibiyet yüzdesine sahip. Kings'in başarısında başrol oynayan isimler ise kariyerlerinin en iyi sezonlarını geçiren All - Star oyuncular Peja Stojakovic ve Brad Miller. 
   
   Hido alıştı 
   Son şampiyon Spurs ise Tim Duncan'ın sırtında yol almaya devam ediyor. Arka arkaya 13 maç kazandıktan sonra bir düşüş trendine giren Spurs henüz bu düşüşe son verebilmiş değil. Bizim açımızdan sevindirici olan şey ise Hidayet Türkoğlu'nun sonunda yeni forması altında bir istikrar yakalamış olması ve yavaş yavaş coach Popovich'in vazgeçilmezleri arasına girmeye başlaması. Bu konferansın en büyük sürprizleri ise play - off için 10 şans bile verilmeyen Denver, Utah ve Memphis'in şu anda mücadele içinde yer almaları. 
   
   Türk gecesi    İkisi de kazandı 
   NBA'DE Mehmet Okur ile Hidayet Türkoğlu'nu karşı karşıya getiren ve Okur'lu Detroit Pistons'ın kendi sahasında San Antonio Spurs'ı 85 - 77 mağlup ettiği maçtan iki oyuncumuz da karlı çıktı. Her iki basketbolcunun da ilk beş başladığı karşılaşma, bu yönüyle de tarihe geçerken, 15 sayı atan Memo ve 14 sayı kaydeden Hido, otoritelerden olumlu not aldılar. 
   Memo'ya övgü 
   SAN Antonio'nun yıldızı Tim Duncan'ı çok iyi savunan Mehmet'i öven Detroit News gazetesi, "İlk üç çeyrekte hücum kadar savunmada da başarılı olan Mehmet Okur'un, coach Larry Brown ile paylaştığı sevinci görülmeye değerdi" diye yazdı. Spurs coachu Popovich de, Hidayet'ten memnun olduğunu ve maça göre ilk beşte yer vermeyi sürdüreceğini açıkladı. 
   
   NBA'de dün 
   LA Clippers - Sacramento 100 - 125 
   Minnesota - New Orleans 97 - 90 
   Memphis - Houston 88 - 83 
   Phoenix - LA Lakers 88 - 85 
   Golden State - Utah 101 - 85 
   
   Haftanın beşi 
   Yao MING Houston 
   Mehmet OKUR Detroit 
   Dirk NOWITZKI Dallas 
   Sam CASSELL Minnesota 
   Michael FINLEY Dallas 
   
   Haftanın olayı 
   NEW York Knicks başkanı Isiah Thomas'ın neşter operasyonuna geçen hafta da devam edip, coach Don Chaney'nin görevine son vererek, yerine NBA tarihinin en çok maç kazanan ve en çok maç kaybeden coachu, 66 yaşındaki Lenny Wilkens'i getirmesi. 
   
   Haftanın takımı 
   DALLAS MAVERICKS 
   SADECE altı gün içinde 3'ü deplasmanda olmak üzere 4 galibiyet alarak haftayı 4 - 0 ile kapatan Dallas Mavericks, geçtiğimiz haftanın en göze batan takımıydı. Philadelphia'yı sahasında, New York, Denver ve Portland'ı deplasmanda mağlup etmeyi başaran Teksas temsilcisi, geçen hafta rakip potalara ortalama 112.8 sayı bırakırken, potasında 108 sayı görmesine rağmen, bu seriye defans sayesinde ulaşıldığını savundu. 
   
   Haftanın oyuncusu 
   DIRK NOWITZKI Dallas Mavericks 
   YAŞADIĞI çeşitli sakatlıklardan ötürü bu sezon bir türlü istediği performansı ortaya koyamayan Dallas'ın Alman yıldızı Dirk Nowitzki, geçen hafta o alışık olduğumuz, rakip savunmaları 48 dakika boyunca alarmda tutan, bir oyun oynadı. 2.13 boyundaki All - Star forvet, Dallas'ın 4 - 0 ile kapattığı haftada 27.5 sayı 47.5 şut isabeti 9.5 ribaund 3.2 asist, 1.5 blok ve 1 top çalma ortalamaları ile oynadı. 
   
   Bu maç kaçmaz 
   DALLAS MAVERICKS-SACRAMENTO KINGS 25 Ocak Cuma 
   NBA'İN en formda takımlarından ve Batı'nın şampiyon adaylarından Sacramento Kings, geçen hafta bir çıkış trendine giren ve yeniden Ortabatı Grubu'nun zirvesine ortak olmak isteyen Dallas Mavericks ile deplasmanda karşılaşacak. 
   
   Ne dedin ne dedin 
   "Beni sinirlendiren şey ne biliyor musunuz Bu şey - her neyse - bir ördeğe benziyor, ördek gibi kokuyor, ördek gibi yürüyor, ördek gibi vaklıyor, ama bu şey bir ördek değil. Bambaşka bir şey." Phoenix Suns coachu Mike D'Antoni,, arka arkaya mağlubiyetler almalarındaki nedeni tam bulduğunu sandığı sırada, bulduğu şeyin aslında aradığı şey olmadığını bu ilginç cümleyle anlattı. 
   "Dürüst olmak gerekir ve son 10 yılda yaşadığım çılgın hayatı göz önünde bulundurursak, bugün hala hayatta olduğuma çok şaşırıyorum. Başkası olsa çoktan geberip gitmişti." 1990'lı yılların ortasından itibaren hayatı hep uç noktalarda yaşayan, her türlü pisliğe bulaşan, ama her zaman hayatta kalmayı başaran Dennis Rodman'ın itirafı. 
   
   
</TEXT>
</DOC>
