<DOC>
<DOCNO> 219632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/ekoz1.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Birada dev birleşme 
   Belçika'nın biracılık devi Interbrew, Brezilya'nın AmBev biracılık şirketiyle "bir araya gelerek" dünyanın üretim hacmi bakımından en büyük bira şirketini oluşturmayı planlıyor. Hisse senedi takası yoluyla gerçekleştirilmesi planlanan "bir araya gelmenin" piyasa değerinin 11.4 milyar doları bulacağı ve yeni şirketin InterbrewAmbev adıyla faaliyet göstereceği bildiriliyor. Yeni şirket dünya bira pazarının yüzde 14'ünü kontrol edecek. 
   
   GS, Maliye ile uzlaştı 
   Galatasaray Sportif Sınai ve Ticari Yatırımlar AŞ, 1.3 trilyon liralık vergi borcu için Maliye ile uzlaştı. Şirketten yapılan açıklamada varılan uzlaşma sonucunda 620 milyar 654 milyon lira ceza ödendiği bildirildi. Bu arada Galatasaray Kulübü'nün futbolla ilgili beş şirketinin hisseleri, UEFA lisans kriterlerine uyum için Galatasaray Spor ve Futbol İşletmeciliği Ticaret AŞ'ye devredilecek. 
   
   TSE CE'de geciktirildik 
   ANKARA Milliyet 
   Türk Standardları Enstitüsü TSE Başkanı Kenan Malatyalı, AB ülkelerine mal satmak için gerekli olan CE işareti verme konusunda Türk kuruluşlara yetkinin geciktirildiğini söyledi. Malatyalı, "Türkiye'ye CE konusunda izin verilmemesinde AB ülkelerinde bu konuda bir piyasa olması etkili oluyor" dedi. Avrupa'da CE işareti almanın bedelinin 50 bin ile 100 bin dolar arasında değiştiğini söyleyen Malatyalı, "CE işaretinde Türkiye için 10 milyar dolarlık bir rakam söz konusu" diye konuştu. 
   
   
</TEXT>
</DOC>
