<DOC>
<DOCNO> 207148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko02.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'da tasfiye 
</HEADLINE>
<TEXT>

   BDDK Başkanı Tevfik Bilgin, görevden alacağı bürokratlar için 18 kişilik danışman kadrosu aldı. Bu kadroya ilk atanan Teoman Kerman oldu 
      AHMET ERHAN ÇELİK Ankara 
   
   Bankacılık Düzenleme ve Denetleme Kurumu'nda BDDK yönetici konumundaki bürokratların görevden alınmasına yönelik operasyon başladı. Başkan Tevfik Bilgin görevden alacağı bürokratlar için Başbakanlık'tan 18 danışman kadrosu aldı. BDDK'nın kuruluşundan beri kritik her operasyonda yer alan Başkan Yardımcısı Teoman Kerman görevinden alınarak danışmanlık kadrosuna atandı. 
   Kerman'la birlikte bir başkan yardımcısı, üç daire başkanı görevlerinden alınarak danışmanlığa getirildi. BDDK'nın yeni Başkanı Bilgin üç hafta önce 18'i danışman, 30'u uzman ve murakıp olmak üzere 89 yeni kadro için Başbakanlığın açıktan atama izni aldı. Görevden alınanlar bu kadrolara yerleştiriliyor. İddialara göre BDDK'daki kadro operasyonu genişletilerek boş durumdaki 13 danışman kadrosu da görevden alınacak yöneticilerin atanmasıyla doldurulacak. BDDK'daki tasfiyenin üç aşamalı bir plan dahilinde sürece yayılacağı belirtiliyor 
   1. Aşama Açıktan atama izni alınan kadrolar üç parçaya bölündü. Bunlardan 30'u murakıp ve uzman, 18'i danışman ve 41'i de diğer görevler için kullanılacak. Diğer görevler kategorisinde yer alan kadroların bir bölümü yeni güvenlik elemanlarıyla doldurulacak.2. Aşama Kadroların kullanımında en kritik uygulama danışmanlar seviyesinde yapılacak. Bankaların izlenmesi, değerlendirmesi, alacak - borç protokollerinin sonuçlandırılması, TMSF'deki bankaların yönetimi gibi konuları üstlenen yöneticiler görevlerinden alınarak danışman atanacaklar. Bu bürokratların yerine özellikle Bilgin'le birlikte Halk Bankası'nda çalışmaya başlayan kadroların getirilmesi bekleniyor. Danışman kadrolarından ilki görevinden alınan Başkan Yardımcısı Fikret Sevinç için kullanıldı.3. Aşama Kamu Yönetimi Yasası çerçevesinde üst kurullar için bir çerçeve kanun çıkartılacak. Çerçeve kanunla birlikte kadro tahsisleri yeniden belirlenirken, BDDK'nın mevcut kadroları teker teker eski kurumları olan Maliye, Hazine ve Merkez Bankası'na iade edilecek. 
   
   Kerman'ın yerine Davaz atandı    BDDK Başkan Yardımcılığı'ndan danışman kadrosuna alınan Teoman Kerman'ın yerine yeminli mali başmurakıp Sabri Davaz getirildi. BDDK Başkan Yardımcısı olan Davaz'ın BDDK'nın yeni Başkanı Tevfik Bilgin ile Hazine'de çalıştığı dönemden arkadaş olduğu öğrenildi. Davaz'ın yeni görevinde uygulamadan sorumlu olacağı ve BDDK'nın bütün operasyonlarında kilit rol üstleneceği belirtiliyor. 
   
   
</TEXT>
</DOC>
