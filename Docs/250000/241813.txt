<DOC>
<DOCNO> 241813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/ekonomi/aeko.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'a 7 talip 
</HEADLINE>
<TEXT>


T.Telekom'un özelleştirilmesinde bilgilendirme süreci için, aralarında Doğan Holding ile Koç-Sabancı Konsorsiyumu'nun olduğu 7 grup başvuruda bulundu 

GÜLÇİN ÜSTÜN Ankara 

T.Telekom'un en az yüzde 51'lik hissesinin blok satışı öncesinde gerçekleştirilecek bilgilendirme sürecine katılım için başvurular dün sona erdi. T. Telekom'a 7 firmanın talip olduğunu ifade eden Ulaştırma Bakanı Binali Yıldırım, "Başvurular yeterli. Önemli olan ciddi yatırımcıların talip olması" dedi. Kayıt süresinin dün sona ermesiyle gözler Özelleştirme İdaresi Başkanlığı'na ÖİB çevrildi. 7 dev firma, 20 bin dolarlık katılım ücretini ÖİB'ye yatırarak, Telekom'a sahip olmak için ilk adımı attı. Potansiyel yatırımcılar bugünden itibaren operasyonel, mali, hukuki duruma yönelik bilgi edinmek için görüşmelere başlayacak ve şartnameler hazırlanacak. 

Dosya alan avantajlı 
ÖİB'in aralarında Doğan Holding, Koç - Sabancı Konsorsiyumu ile bir yabancı yatırımcının yer aldığı başvuru sahiplerinin isimlerini bugün açıklaması bekleniyor. Yıldırım, sürecin bu aşamasında T. Telekom hisselerinin satışına ilişkin fiyat teklifi toplanmayacağını belirterek, "Süreç, daha sonra ihaleye iştirak için ön şart niteliği taşımayacak. Bu sürece ister katılsın, ister katılmasın, potansiyel yatırımcılar blok satış için teklif verebilecek. Ancak firmalar rüyaya yatıp teklif verecek değiller. Dolayısıyla kayıt yaptıranlar daha avantajlı olacak" dedi. İhalenin 15 Temmuz'dan sonra yapılacağını bildiren Yıldırım, kayıt sürecine katılımı yeterli bulduğunu belirtti. 

Ciddi yatırımcı 
Yıldırım, yabancı yatırımcıların kendi isimleriyle ÖİB'ye kayıt yaptırmayıp yerli yatırımcılar aracılığıyla sürece katılabileceklerine dikkat çekerken, şunları kaydetti 
"Önemli olan yatırımcıların ciddi olması. Firmalar ciddi ise iki başvuru bile yeterli. Kayıt yaptıran yatırımcılar ciddi bir hazırlık süreci içine girecekler. Kurumun son 4 yıla ait mali bilgileri ve bağımsız denetimden geçmiş verileri yatırımcıların bilgisine açılacak. Ayrıca 20 bin dolarlık katılım ücreti, firmların blok satış ihalesine katılmaları halinde ödenecek şartname bedelinden düşülecek." 

'İhtilafları çözersek Telsim'i satarız' Ulaştırma Bakanı Binali Yıldırım, Tasarruf Mevduatı Sigorta Fonu TMSF yönetimine geçen Telsim'in, ihtilafların çözüme kavuşturulmasıyla birlikte satışının söz konusu olabileceğini bildirdi. 
Yıldırım, "Ancak Telsim'in gerek yurt dışında gerekse yurtiçinde kamu ve özel kuruluşlarla ihtilafları var. O ihtilafların tespiti ve çözüme kavuşturulmasıyla birlikte sanıyorum işletmenin satılması söz konusu olacak" dedi. 
İstanbul'daki "Avrasya Telekomünikasyon Düzenlemelerinde İşbirliği" toplantısından önce basın mensuplarının sorularını yanıtlayan Yıldırım, Maliye Bakanlığı'nın bazı telefon hatları için özel iletişim vergisi getirmesi yönünde bir yasa tasarısı hazırladığı yolundaki duyumların anımsatılması üzerine, "Birine vergi koyup diğerine koyulmadığı takdirde rekabet şartları bozulur. Ama gönlümüz hepsinden kaldırılmasını arzu ediyor. Bu, önümüzdeki sene gündeme gelebilir" dedi. Yıldırım, serbestleştirmenin hızlandırılması ve AB muktesebatına uyumlu düzenlemeleri gerçekleştirmek amacıyla telekomünikasyon sektörünü bütünüyle düzenleyen tek bir kanunun çıkarılacağını bildirdi. 


</TEXT>
</DOC>
