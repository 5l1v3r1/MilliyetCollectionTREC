<DOC>
<DOCNO> 237771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun54.html </URL>
<DATE> 2004/05/06/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Amerikalı senatörler Ebu Garib cezaevinin yıkılmasını istiyor 
</HEADLINE>
<TEXT>

     Amerikalı bazı Demokrat ve Cumhuriyetçi senatörler, ABD Savunma Bakanlığı'ndan Pentagon Bağdat'taki Ebu Garib cezaevinin yıkılmasını istedi. 
     ABD Senatosu İstihbarat Komitesi Başkanı, Cumhuriyetçi Senatör Pat Roberts, Amerikan Merkezi Haberalma Teşkilatı CIA ve Pentagon yetkilileriyle görüşmesinin ardından basına yaptığı açıklamada, ''Bu cezaevini yerle bir etmemiz gerektiğini düşünüyorum'' dedi. 
     Cezaevindeki esirlerin Amerikan askerlerince işkenceye uğradığını gösteren fotoğraflara da değinen Roberts, şu ana dek istihbarat yetkililerinin işkence emri verdiğine dair hiçbir kanıt olmadığını belirtti. 
     Demokrat senatör Ben Nelson da bu cezaevinin yıkılmasıyla dünyaya güçlü bir mesaj gönderileceğini belirterek, Amerikan Silahlı Kuvvetleri'ndeki birçok arkadaşının da kendisi gibi düşündüğünü kaydetti. 
     Savunma Bakanlığı'na bu cezaevini yıkmak için yetkileri olup olmadığını soracaklarını söyleyen Nelson, Pentagon'un harekete geçmemesi halinde, bu konuya Kongre'ye sunulacak 2005 yılı savunma bütçesi planında değineceğini belirtti. 
     Saddam Hüseyin döneminde zulmün simgesi haline gelen Ebu Garib cezaevinde Amerikan askerlerinin yaptığı işkencelerin fotoğraflarının basına yansıması, dünya kamuoyunda infial yaratmıştı. 
     
</TEXT>
</DOC>
