<DOC>
<DOCNO> 223417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun46.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da hükümet konuştu ETA bilgisini gizli servisten aldık 
</HEADLINE>
<TEXT>

     İspanya'da 14 Mart'taki genel seçimleri kaybeden iktidardaki Halkçı Parti PP , 11 Mart saldırıları sonrasında ''yalan söylediği'' iddialarına sert tepki göstererek, ''11 Mart saldırılarıyla ilgili hep gerçeği basına açıkladık, çünkü saldırıların sorumlusunun ETA olduğunu bize gizli servis bildirdi, bize yalancı diyenlerin bu iftirasını kabul etmiyoruz'' açıklamasında bulundu. 
     İspanya'da yenisi kuruluncaya kadar görev başında bulunacak Bakanlar Kurulu'nun bugünkü toplantısından sonra açıklama yapan Hükümet Sözcüsü Eduardo Zaplana ve İçişleri Bakanı Angel Acebes, ''Hükümet, 11 Mart saldırılarıyla ilgili yalan söylemedi'' dediler. 
     11-14 Mart arasında Polis Teşkilatı Genel Müdür Yardımcısı Pedro Diaz Pintado'nun terör saldırılarıyla ilgili hükümeti bilgilendiren beyanatlarını ve İspanyol Ulusal İstihbarat Merkezi'nden CNI hükümete gelen bilgileri basına açıklayan Zaplana ve Acebes, ''Saldırılar sonrası hiçbir bilgiyi saptırmadan, sadece gerçeği açıkladık. Bize karşı organize edilen bir karalama ve hükümeti gözden düşürme kampanyasının cezasını çektik'' diye konuştular. 
     İçişleri Bakanı Acebes, CNI'nın terör saldırılarının olduğu 11 Mart'ta saat 15.51'de hükümeti bilgilendirmek için sunduğu belgede ''Saldırıların sorumlusunun ETA olduğundan hemen hemen emin olunduğunun bildirildiğini'' söyledi. 
     Acebes, saldırı sonrasında ellerinde bulunan bilgilerin, saldırıların sorumlusunun herhangi bir şekilde uluslararası İslamcı radikal örgütlerle bağlantılı olduğunu açıklayabilecek nitelikte olmadığını belirtti. 
     İçişleri Bakanı, 11 Mart Perşembe günü saldırılarla bağlantılı olarak Alcala de Henares'deki tren istasyonu yakınlarında şüpheli görülen Renault Kangoo tipi bir araç bulunduğunu ve aramalarda araçta 7 fünye ve Kuranıkerim kasetlerinin bulunduğunu hatırlattı. Acebes, bunun üzerine, saldırılarla ilgili ETA dışında hemen yeni bir araştırma daha başlatıldığını ifade ederek, bunu da 11 Mart'ta saat 19.30'da basına duyurduğunu söyledi. 
     Hükümet Sözcüsü Zaplana, ''Başbakan Aznar neden genel yayın yönetmenlerini arayıp, saldırıları ETA yaptı diye ısrar etme gereği duydu '' sorusu üzerine, ''Gizli servislerin bize verdiği bilgide saldırıların sorumlusunun ETA olduğundan hemen hemen emin olunduğu belirtiliyordu. Bir ülke için devletin güvenliğinden daha önemli bir şey yoktur. Hükümet gerçeği söyledi. Bir ülkenin prestiji ve güvenliği için devletin kurumlarını savunmak gerekiyor. Hiçbir zaman yalan söylemedik ya da gerçeği saptırmadık'' dedi. 
     Zaplana ayrıca, genel seçimlerden bir gün önce seçim kampanyası yasağının olduğu 13 Mart Cumartesi günü PSOE lideri Jose Luis Rodriguez Zapatero'nun ''İspanya yalan söylemeyen bir hükümete layık'' açıklamasında bulunmasını eleştirerek, şunları söyledi 
     ''Seçimlerden 72 saat önce bir katliam oldu. Biz hükümet olarak aileleri ve basını zamanında ve doğru bilgilendirmek için çalıştık. Seçim yasağı olduğu gün Zapatero'nun söylediklerine tolerans gösteremeyiz. Bu toleransı göstermemek bizim hakkımız. 
     Hükümet, suçsuzluğunu ve şerefli olduğunu gösterecek. Hükümete yöneltilen suçlamalarda trajikomik şekilde hükümetin darbe yapmaya hazır olduğu bile konuşuldu. Hiçbir zaman seçimleri kaybetme kaygısıyla yalan söylemedik. Seçimleri kazanan PSOE'yi de tebrik ettik. Seçimi kaybetmeyi kabul ederiz ama iftirayı hayır.'' 
     
</TEXT>
</DOC>
