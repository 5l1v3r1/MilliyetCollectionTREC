<DOC>
<DOCNO> 232599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur05.html </URL>
<DATE> 2004/04/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bakan Aydın Türkiye'de yasal olmayan 69 kilise mevcut 
</HEADLINE>
<TEXT>

     Diyanet İşleri Başkanlığı'ndan sorumlu Devlet Bakanı Mehmet Aydın, Türkiye'de camiler dışında 280'i kilise, 36'sı havra olmak üzere toplam 316 yasal mabet bulunduğunu bildirdi. 
     Mehmet Aydın, AK Parti Trabzon Milletvekili Asım Aykan'ın yazılı soru önergesine verdiği yanıtta, Türkiye'deki yasal kiliselere devam eden Hıristiyan sayısının yaklaşık 50 bin olduğunu ifade etti. 
     2003 yılı rakamlarına göre Türkiye'de yasal olmayan 69 kilise bulunduğunu kaydeden Aydın, ''Problem genelde misyonerlerin açtığı bu kiliselerdedir'' dedi. 
     Hıristiyanlık propagandasının sadece Türkiye'ye değil tüm dünyaya yönelik olduğunu ifade eden Aydın, misyonerlik örgütlerinin başlıca gelir kaynağının Hıristiyanlar ve bazı kurumların yaptığı yardımlar olduğunun bilindiğini vurguladı. 
     Asım Aykan'ın ''Ülkemizdeki misyonerlik faaliyetlerinin etkisiz kalması ve vatandaşlarımızın bu tür çalışmalardan korunması için geleceğe yönelik plan ve projeleriniz var mı '' sorusuna Aydın, şu karşılığı verdi 
     ''Diyanet işleri Başkanlığı, gerek kendi bünyesinde, gerekse akademik çevrelerle işbirliği yaparak, toplumumuzun din konusunda daha iyi aydınlatılması için projeler geliştirmektedir. Din İşleri Yüksek Kurulu, yıkıcı ve bölücü etkinliklere karşı geniş bir rapor ve eylem planı hazırlamıştır. Ayrıca bünyesinde bir komisyon kurmuştur. Biz de bize düşen desteği sağlamaya çalışıyoruz'' Devlet Bakanı Aydın, Diyanet İşleri Başkanlığı'nın 12 bin 916 kadrosunun boş olduğunu da vurgulayarak, halen 9 bin 299 camide din görevlisi bulunmadığını bildirdi. Aydın, bu yıl içerisinde 100 vaiz, 400 imam-hatip, 50 Kur'an kursu öğreticisi ve 50 müezzin-kayyım olmak üzere toplam 600 kişi atanacağını kaydetti. 
     
</TEXT>
</DOC>
