<DOC>
<DOCNO> 248794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur08.html </URL>
<DATE> 2004/06/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kayseri'de doğalgaz çalışmalarına ÖSS freni... 
</HEADLINE>
<TEXT>

     Pazar günü yapılacak Öğrenci Seçme Sınavı ÖSS nedeniyle Kayseri'de cumartesi ve pazar günü doğalgaz çalışması yapılmayacak. 
     HSV Doğalgaz A.Ş. Genel Müdürü Vedat Kaan Ergil, AA muhabirine yaptığı açıklamada, kent merkezinde Nisan ayından beri devam eden şebeke döşeme çalışmalarına cumartesi ve pazar günü ara verileceğini söyledi. 
     Ergil, öğrencileri rahatsız etmemek için bu kararı aldıklarını belirterek, ''21 mahalle ve semtte doğalgaz hattı inşaatı sürüyor. Sınava giren öğrencilerin gürültüden etkilenmemesi ve trafiğin aksamaması için cumartesi ve pazar günü çalışma yapmayacağız. İş makineleri, kompresörler, kanal eşiciler ve vinçler çalışmayacak'' dedi. 
     Kayseri Emniyet Müdürü Orhan Özdemir de pazar günü, düğün konvoylarının klakson çalmalarının engelleneceğini, çok sayıda okul bulunan bölgelerde trafik önlemlerinin artırılacağını söyledi. 
     Özdemir, ''Sınav merkezine vaktinde gelemeyen veya geciken öğrenci, görevli polis otolarından ve trafik polislerinden yardım isteyebilir. Bu durumdaki öğrencileri sınav merkezlerine polis otolarıyla göndereceğiz. Polis ekiplerine bu konuda talimat verildi'' diye konuştu. 
     
</TEXT>
</DOC>
