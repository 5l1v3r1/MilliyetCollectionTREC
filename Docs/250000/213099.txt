<DOC>
<DOCNO> 213099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo09.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yarıda penaltılar karavana... 
</HEADLINE>
<TEXT>

     Birinci Süper Futbol Ligi'nin ikinci yarısında takımlar penaltıları gole çevirmekte hayli zorlanıyor. 
     Ligin ikinci yarısında şimdiye dek hakemler 5 kez penaltı noktasını gösterirken, kullanılan atışlardan sadece 1'i golle sonuçlandı, 4'ünden gol sesi çıkmadı. 
     İkinci yarı öncesi yapılan tekrar maçında Fenerbahçe Çaykur Rizespor'u 4-1 yenerken, sarı-lacivertli takımın Hollandalı yıldızı Pierre van Hooijdonk, takımı adına penaltıdan fileleri havalandırdı. 
     Ligde 2. yarının ilk 2 haftasında ise kullanılan 4 penaltı atışının tamamı golle sonuçlanmadı. 
     Çaykur Rizesporlu Klodian Duro Ankaragücü, Beşiktaşlı Tümer Metin Bursaspor, Akçaabat Sebatsporlu Orhan Kaynak Malatyaspor, Konyasporlu Zafer Biryol da Elazığspor maçlarında penaltı atışlarını gole çeviremedi. 
     Birinci Süper Futbol Ligi'nde sezonun ilk yarısında hakemler toplam 46 kez penaltı noktasını göstermiş, penaltı atışlarından 34'ü golle sonuçlanırken, 12'sinde gol sesi çıkmamıştı. 
     
</TEXT>
</DOC>
