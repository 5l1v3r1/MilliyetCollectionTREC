<DOC>
<DOCNO> 238727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/yasam/yas02.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun kaleminden 'yıldız' damlıyor... 
</HEADLINE>
<TEXT>


En sevilen karikatüristlerden Selçuk Erdem'in çizgi kahramanları, reklamcıların son gözdesi. O ise, 'Bu sektörde misafirim' diyor 

Serhat Oğuz 

Pop starların, sinema yıldızlarının h kimiyet kurduğu reklam sektöründe yeni bir yıldız doğdu Selçuk Erdem karikatürleri. 
Hayvan karakterleri, padişah ve vezir karikatürleriyle Türk mizahının son dönemdeki en parlak isimlerinden Selçuk Erdem, reklamcıların yeni gözdesi. Bir yılı aşkın süre Hazırkart üzerinde yer alan karikatürleri çizen Erdem'i, bu kez bankacılık sektörünün devlerinden HSBC kaptı. HSBC Advantage kredi kartlarının reklamlarını 'çizen' Erdem'in kabul etmediği reklam teklifleri ise şimdiden 50'ye yaklaştı. Karikatürleri internet aracılığıyla da çok geniş bir kitleye ulaşan Erdem, sorularımızı yanıtladı... 

Reklamcılar sizi paylaşamıyor mu 
Bugüne kadar onlarca reklam teklifi geldi ancak rahat çalışabileceğim iş olursa kabul ediyorum. Para önemli değil. Reklam sektöründe misafir olarak iyiyim ama kalıcı olmak niyetim yok. Dergiye ayırdığım zamanı, reklamla paylaşmıyorum. 

Yetişmek zor olmuyor mu Biz dergi çalışanlarını bütün hafta işe gelmeyip son gece çalışıyor diye biliyoruz. 
Yine öyleyiz. Şimdi reklam için sabah saat 06.00'da kalkıp gece geç saatlere kadar çalışıyorum, çünkü bir çizgi film yapıyoruz. Ancak baştan 'Dergi günüme müdahale ettirmem' dedim. Pazartesi günü ve gecesi dergi için çalışıyorum. 

Peki niye yine son güne bırakıyorsunuz 
Sakin, rahat bir günde çok iyi espri gelmiyor en iyi espri son anda çıkıyor. Dergiye kapanıp 30 saati aşkın çalışıyoruz, o zaman da insan iki günde kendine zor geliyor. 

Gırgır döneminde karikatüristler, çok tanınmayan, zor geçinen insanlar olarak görülüyordu. Bugünkü durum farklı sanırım.. 
Tam tersi, o dönemde daha çok kazanılıyordu çünkü dergi daha çok satıyordu. Dergiden hiçbir zaman çok para kazanılmıyor ancak bugün farklı işler de yapılıyor. Kimi TV dizisi yazıyor, kimisi reklam sektöründe görev alıyor. Bugünkü yaygın tanınmanın en büyük etkeni ise internet. 

Bu reklam deneyiminden sonra ileride uzun metraj bir çizgi film yapmayı ister misiniz 
Bundan sonra kesinlikle uzun metraj yapmam, çok zor. 5 - 6 kişilik ekiple çalışıyoruz, ancak bir dakikalık filmi 15 günde hazırlıyoruz. 

Şimdiye kadar bütün hayvanları çizdiniz mi 
Çizmediklerim var, mesela at çizmesi zor o yüzden hiç bulaşmıyorum. En kolayı ise koyun... 


</TEXT>
</DOC>
