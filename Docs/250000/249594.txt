<DOC>
<DOCNO> 249594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun29.html </URL>
<DATE> 2004/06/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Avukat korkudan Irak'a gelemedi, işkence davası ertelendi 
</HEADLINE>
<TEXT>

     Ebu Garib cezaevinde Iraklı esirlere kötü muamele ve işkence etmekle suçlanan sanıklardan birinin ön duruşması, avukatının korku nedeniyle Irak'a gelmemesi üzerine ertelendi. 
     Askeri hakim, sanıklardan çavuş İvan Chip Frederick'in ön duruşmasını, avukatının gelmemesi ve sanığın başka bir avukat istememesi üzerine 23 Temmuz'a erteleme kararı aldı. 
     Ön duruşmaya katılan 3 sanıktan Frederick'in sivil avukatı Gary Myers, ''Irak'a gelmenin hayati tehlikesi bulunduğu'' gerekçesiyle duruşmaya telefonla katılmak istedi. 
     Avukatın duruşmaya telefonla katılma isteğine kızan hakim Albay James Pohl, Myers'in e-posta ile sunduğu öneriyi reddetti. 
     Hakim Pohl, sanık Frederick'in başka avukat istememesi üzerine, duruşmayı 23 Temmuz'a ertelediğini belirtti ve Frederick'e, ''Bay Myers'a duruşmanın bu tarihe ertelendiğini söyleyin. Kaç tane bombanın patladığını umursamıyorum... Daha uygun bir şekilde anlatayım. Kaç bombanın patladığını umursuyorum, ancak olağan dışı bir durum olmadığı sürece bu duruşmaya devam edeceğim'' dedi. 
     
</TEXT>
</DOC>
