<DOC>
<DOCNO> 227290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo10.html </URL>
<DATE> 2004/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ç. Rizespor Kalan 7 maçtan 2'sini kazanabilmek arzusundayız... 
</HEADLINE>
<TEXT>

     Çaykur Rizespor Teknik Direktörü Yılmaz Vural, bu sezon ligde kalmak için 39 puana ulaşmak zorunda olduklarını yineleyerek, söz konusu puana ulaşmaları için kalan 7 maçlarının 2'sini bir an önce kazanmak istediklerini söyledi. 
     Vural, hafta sonunda karşılaşacakları Konyaspor ile aynı puana sahip olduklarını belirterek, ''İki takım açısından da çok zorlu bir maç olacak. Bu maçta da iyi bir futbol sergileyerek Konya'dan puanlarla Rize'ye dönmek istiyoruz'' dedi. 
     Galip gelmeleri halinde puan olarak Konyaspor'un üzerinde yer alacaklarını dile getiren Vural, şöyle devam etti 
     ''Ligde üstümüzde bulunan takımların da zor maçları var. O maçların neticelerine göre sıralama değişebilir. Biz aylardan beri maç kazanıyoruz. Ama bir türlü istediğimiz yere çıkamadık. Ancak 15. sıradan 13. sıraya çıkabildik. Konya maçını kazanırsak birkaç basamak yukarı çıkabiliriz. Ama futbolcularımızı da fazla strese sokmak istemiyoruz. Neticede kalan 7 maçtan 2'sini bir an önce kazanabilmek arzusundayız.'' Art arda oynayacakları Konyaspor ve Fenerbahçe maçlarından galibiyetle ayrılmaları halinde ligde önlerinde 15 puan kalacağını da ifade eden Vural, ''Bu kalan maçların hiçbiri de kolay değil. Hedefsiz takım yok. Ancak bu maçlardan iyi sonuçla ayrılırsak, ilk 10 hedefimizi yakalayabiliriz'' diye konuştu. 
     
</TEXT>
</DOC>
