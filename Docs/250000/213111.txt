<DOC>
<DOCNO> 213111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo21.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Hedefimiz 39 puana ulaşıp ligde kalmak 
</HEADLINE>
<TEXT>

     Çaykur Rizespor ile dün anlaşan teknik direktör Yılmaz Vural, bugün yeşil-mavili takımla ilk antrenmanına çıktı. 
     Yılmaz Vural, antrenman öncesi yaptığı açıklamada, Hikmet Karaman'ın kendisine çok iyi bir takım bıraktığını belirterek, ''Karaman'ın hem oyuncu seçiminde hem de takımı hazırlamada dört dörtlük bir iş yaptığına inanıyorum'' dedi. 
     Ligde yapacakları 15 maçın bulunduğunu dile getiren Vural, şöyle devam etti 
     ''Bunun yanı sıra bir de kupa maçı var. Her maça final havasında çıkacağız. Çünkü kalan 15 maçın en az 10'unda başarılı olmamız gerekiyor. 7'sini kazanır, 3'ünde berabere kalırsak 24 puan toplarız. Şu anda 15 puanımız var. Bu durumda 39 puanımız olur. 39 puan, ligin baraj puanıdır. 1988-89 sezonunda 42 puanla küme düşen Malatyaspor'un dışında hiçbir takım 39 puanla düşmemiştir.'' İşlerinin kolay olmadığını, mümkün olduğunca çok maç kazanmaları gerektiğini vurgulayan Vural, ''Şu ana kadar deplasmanda yalnızca 2 puan alındı. Takım sahasında kazanıp, deplasmanda kaybediyor. Bu da, dışarıda kaybetmeyeyim , içeride ise kazanayım mantığıyla oynanmasından kaynaklanıyor. Bu yanlış bir mantık. Bir takım gücünü bilecek, içeride ve dışarıda kazanmak için elinden geleni yapacak'' diye konuştu. 
     Vural, Çaykur Rizespor'un kaliteli kadrosuna rağmen ligin en az gol atan 3 takımından biri olduğunu, en çok gol yiyen takımların ise başında geldiğini de kaydederek, ''Çok önemli bir döneme giriyoruz. Çaykur Rizespor'u layık olduğu yere getirmemiz gerekiyor. Çaykur Rizespor'un ekonomisi, kadrosu ve taraftarıyla daha iyi yerde olması gerekiyordu. Halen Trabzonspor maçının psikolojisi içinde olmamaları gerek. Sanırım bu duruma düşmelerinin en büyük nedeni bu'' dedi. 
     Vural, Hikmet Karaman'dan gereken bilgileri aldığını ve değerlendirmeye çalıştığını ifade ederek, şöyle konuştu 
     ''Belki ilk dönemde hatalarımız olabilir. 2-3 günlük çalışmadan sonra en iyi kadroyu oluşturup Malatyaspor maçına çıkacağız. Kadro biraz fazla. Çok geniş bir kadronun profesyonel futbolda önemli getirisi yoktur. 2-3 gün içinde, ara transfer bitmeden 1-2 futbolcumuzu başka takımlara verebiliriz. Takımda 20 futbolcu artı 3 kalecinin yeterli olduğunu düşünüyorum'' diye konuştu. 
     
</TEXT>
</DOC>
