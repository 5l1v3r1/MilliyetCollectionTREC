<DOC>
<DOCNO> 249973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy11.html </URL>
<DATE> 2004/06/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Cep telefonları uçak vestiyerine... 
</HEADLINE>
<TEXT>

     CHP Adana Milletvekili Atilla Başoğlu, cep telefonlarının uçuş öncesi personele teslim edilmesini öngören bir yasa teklifi hazırladı. 
     Başoğlu'nun, TBMM Başkanlığı'na sunduğu yasa teklifi, Türk Sivil Havacılık Yasası'nda değişiklik yapılmasını öngörüyor. Teklif, uçuş süresince yolcuların üzerlerinde mobil telefon bulundurmasını yasaklıyor. Buna göre, yolcular, uçuş öncesi cep telefonlarını vestiyer sistemiyle numara karşılığında uçuş personeline teslim edecek. Yolcular cep telefonlarını iniş sırasında geri alabilecek. 
     Başoğlu, teklifiyle ilgili olarak yaptığı yazılı açıklamada, son olarak İstanbul-Londra seferi yapan uçakta bir yolcunun cep telefonuyla konuşmakta ısrar etmesi üzerine 118 kişinin ölümle karşı karşıya kaldığını belirtti. Bu olayda en büyük payın telefonla konuşan ''Uçak magandasında'' olduğunu kaydeden Başoğlu, ''Ancak en önemli sorumlu bu hadiselere izin veren hükümet organlarıdır'' dedi. 
     Başoğlu, teklifin yasalaşması için hükümete destek çağrısında da bulundu. 
     
</TEXT>
</DOC>
