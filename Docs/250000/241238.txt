<DOC>
<DOCNO> 241238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur24.html </URL>
<DATE> 2004/05/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Törenlerde başörtüsü sıkıntısı... 
</HEADLINE>
<TEXT>

     YÖK Yasası tartışmaları Ankara 19 Mayıs kutlama törenine de yansıdı. Protokole oturan başörtülü iki kadın Başbakan Erdoğan'ın gözleri önünde stadtan çıkarıldı. Kadınların yanlışlıkla yabancılara ayrılan tribüne oturdukları açıklandı. 
     19 Mayıs Atatürk'ü Anma Gençlik ve Spor Bayramı 
     kutlamaları, Cumhurbaşkanı Ahmet Necdet Sezer başkanlığında askeri ve sivil heyetin Anıtkabir ziyaretinin ardından, 19 Mayıs Stadı'nda yapılan törenle devam etti. Açılış konuşmasını yapan Milli Eğitim Bakanı Hüseyin Çelik 19 Mayıs'ın Türk milleti için bir dönüm noktası olduğunu ifade etti. Çelik, "Türk milleti için herşeyin bittiği noktada 19 Mayıs yeniden doğuşun adı olmuştur" dedi. İstiklal savaşının Atatürk ve Türk halkının ortaya koyduğu azim ve kararlılıkla kazanıldığını anımsatan Çelik, "insanların hayatında olduğu gibi milletlerin hayatın da da düşüşler olabilir. 19 Mayıs bizim ayağa kalktığımız gündür" diye konuştu. Öğretmenlere seslenen Çelik, "Cumhuriyet'in devamı için fikri hür, vicdanı hür nesiller yetiştirmek sizin elinizdedir. Gençlerimizi çağdaş bireyler olarak yetiştirmek sizin fedakarlığınızla olacaktır. Laik Cumhuriyet'in yaşatılması buna bağlıdır" dedi. 
     
     PROTOKOL YANLIŞI 

     Törenler sürerken başörtülü iki kadın askerler tarafından uyarılarak yerlerinden kaldırıldı ve tribün dışına çıkarıldı. Başörtülü kadınların yanlışlıkla yabancılara ayrılan bölüme oturdukları için çıkarıldıkları bildirildi. Kadınlar Başbakan Recep Tayyip Erdoğan'ın oturduğu bölümün altındaki kapıdan dışarı çıkarıldılar. 
     
     İMAM HATİPLİ ÖĞRENCİ 

     Selanik'ten 50 sporcu tarafından getirilen bayrak ve toprak Cumhurbaşkanı Sezer'e teslim edildi. Atatürk'ün Gençliğe Hitabı'nın okunmasından sonra Gençliğin Atatürk'e Cevabı'nı imam hatip liseli bir öğrenci okudu. Kuvvet Komutanlarının öğrenciyi alkışlamamaları dikkati çekti. 
     Törene katılan öğrenciler gösteriler sırasında "Genciz, güçlüyüz, Atatürkçüyüz" şeklinde sloganlar attılar. 
     Kızlı erkekli farklı yaş gruplarından atlet takımı jimnastik gösterisi yaptı. Türk Hava Kurumu'nun THK altı kişiden oluşan paraşüt grubu Türk Bayrağı ve Atatürk posterleriyle atlayışlarını gerçekleştirdi. Silahlı Kuvvetler Bando Okulu Komutanlığı Bando Takımı eşliğinde yapılan geçiş töreninde engelli öğrencilerin "Biz de Varız" pankartı dikkat çekti. 
     Tören Polis Kolejinden 600 öğrencinin katılımıyla gerçekleştirilen flama gösterisiyle devam etti. Polis Koleji öğrencileri gösterileri sırasında 10 metre 47 santimetre ebatlarında, 14 parçadan oluşan Türk Bayrağı oluşturdular. 
     Bu İlk kez bu yıl Polis Koleji öğrencileri tarafından gerçekleştirildi. Tören karma grup, halk oyunları grubu ve jandarma okulları öğrencilerinin yaptığı gösterilerle sona erdi. 

     
</TEXT>
</DOC>
