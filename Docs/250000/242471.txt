<DOC>
<DOCNO> 242471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur34.html </URL>
<DATE> 2004/05/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
ATM'lere dikkat .. 
</HEADLINE>
<TEXT>

     Antalya'da bir bankanın 2 ATM'sinde kredi kartı şifresini okuyucu encoder cihazıyla kameralı florasanlı ışık düzeni ele geçirilirken, polis ATM'lerdeki farklı düzeneklere karşı dikkatli olunması için vatandaşları uyardı. 
     Antalya Asayiş Şube Müdürü ve Basın Sözcüsü Cemil Tonbul düzenlediği basın toplantısında, Yapı Kredi Bankası'nın Antalya'daki 2 ATM'sinde güvenlik görevlilerin far ketmesi sonucu, Yankecilik ve Dolandırıcılık Büro Amirliği ile Kaçakçılık ve Organize Suçlar Şube Müdürlüğü ekiplerince kredi kartlarını kopyalayıcı ve okuyucu bir düzenek kurulduğunun belirlendiğini bildirdi. 
     Tonbul, söz konusu 2 ATM'de kredi kartı girişine bankanın adını taşıyan ve üzerinde çift taraflı yapışkan bant olan okuyucu encoder cihazının yerleştirildiğini ve para çekilen kısmın üst tarafına da florasan lamba görünümlü kameralı sistem kurulduğunu tespit ettiklerini kaydetti. Tonbul, 2 ayrı parça halindeki düzenekleri sökerek incelemeye aldıklarını söyledi. 
     Bu yöntemle banka müşterilerin kredi kartlarının ATM'de kullandıkları anda şifrelerinin tespit edilerek, ikizleme denilen yöntemle kartların kopyalanabileceğini ve hesaplarından para çekilebileceğini kaydeden Tonbul, düzeneğin yaklaşık bir ay önce kurulduğunu sandıklarını bildirdi. Tonbul, mağdur sayısının ise henüz tespit edilemediğini bildirdi. 
     Düzeneği kuranların da belirlenemediğini ifade eden Tonbul, kredi kartı kullanan vatandaşları kolayla kurulabilecek bu tür düzeneklere karşı uyardı. Cemil Tonbul, vatandaşların ATM'lerde her zamankinden farklı gördükleri düzeneği ya da nesneyi polise bildirmesini de istedi. 
     Düzeneklerin ele geçirilmesi üzerine Yapı Kredi Bankası ile birlikte diğer bankaları da ATM'lerini denetlemeleri konusunda uyardıklarını bildiren Tonbul, olayın bilişim suçları kapsamında değerlendirilerek soruşturmanın sürdürüldüğünü vurguladı. 
     Asayiş Şube Müdürü Cemil Tonbul, yaklaşık 3-4 aydır Antalya'da bazı kişilerin araçlarına aldıkları yaşlıların paralarını çaldıklarının tespit edildiğini de bildirdi. 
     Bu konuda yaklaşık 30 ayrı olay ve mağdur bulunduğunu söyleyen Tonbul sanıkların aynı kişiler olduklarının tahmin edildiğini açıkladı. Tonbul, zanlıların sürekli yer değiştirdiklerini belirlediklerine değinerek, zanlıların, durakta ya da yol kenarlarında bekleyen özellikle 50 yaşın üzerindeki yaşlı kişileri adres sorma ya da gideceği yere götürme bahanesiyle araçlarına aldıklarını, yaşlıları sıkıştırarak ya da oyalayarak paralarını yankesicilik yöntemiyle ''çektiklerini'' belirtti. 
     Tonbul, özellikle yaşlı vatandaşları, oldukça yaygın olarak uygulanmaya başlanan bu yönteme karşı karşı dikkatli olmaları ve tanımadıkları kişilerin araçlarına binmemeleri konusunda uyardı. 
     
</TEXT>
</DOC>
