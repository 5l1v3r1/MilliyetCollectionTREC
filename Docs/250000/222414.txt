<DOC>
<DOCNO> 222414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun37.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den terör değerlendirmesi Çok az istihbaratımız var 
</HEADLINE>
<TEXT>

     AB Komisyonu Sözcüsü Reijo Kemppinen, terörizme karşı somut ortak mücadele arayışlarının gündeme taşındığını bildirdi. 
     Kemppinen, Brüksel'de yapılan günlük olağan basın toplantısında, Komisyon Başkanı Romano Prodi ve komisyon adına uzun bir açıklama yaptı. Açıklamada özetle şu ifadeler yer buldu 
     ''Teröristler, saldırılarda gerekçeleri ne olursa olsun, AB'nin temel değerlerini hedef aldılar. İnsan haklarına, eşitliğe, özgürlüğe, demokrasiye, hukuk devletine saldırdılar. Bir AB üyesi ülke, terörist dehşete hedef oldu. AB üyesi ülkelerin görevi süratli tepki göstermek, kararlı davranmak ve İspanya'ya gereken desteği vermektir. Avrupa topraklarında, gelecek dönemde olası terörist saldırıların önlenmesi için işbirliği ve dayanışma amacıyla gereken yapılmalıdır. Bu manevi bir mecburiyettir. 
     Terörizmi devirmek için tek önlem yetmez. Toplu bir strateji belirlenmelidir. Devlet ve hükümet başkanları, gelecek hafta yapılacak AB zirvesinde, bu stratejiyi tekrar gözden geçirme imkanı bulacaklar. AB Dönem Başkanı İrlanda'nın, AB'nin terörizm konusunda eylem planı belirlemesine ilişkin girişimlerini destekliyor, önerileri bekliyoruz. AB Komisyonu da öneriler hazırlıyor.'' Özeleştiriye de yer verilen açıklamada özetle şu ifadeler kullanıldı 
     ''AB'nin terörizme karşı mücadele için belirlediği bazı yöntemler var, ancak bunların uygulamaya sokulması gerekiyor. Örneğin, Avrupa Tutuklama Emri uygulamasını ulusal yasalarına uyarlamayan ülkeler var. Terörizmin ve terör suçlarının tanımının, bu alanda öngörülen cezaların üye ülkelerin ulusal yasalarında benzer olması gerekirken, bu henüz gerçekleşmekten çok uzak.'' Avrupa Polisi Europol uygulamasındaki aksaklıklara da dikkat çekilen ve istihbarat alışverişinde üye ülkelerin tereddütlü davrandıkları belirtilen açıklamada, ''Europol'e sözler verilmesi yeterli değil, gerçekten istihbarat aktarılması lazım'' denildi. 
     Açıklamada, ''Teknokratik ve bürokratik engellerin aşılması ve terörizme karşı mücadelenin nihayet somutlaşması gerektiği'' belirtildi. 
     Sözcü Kemppinen, ''AB kurum olarak kendisini terörizmin hedefi hissediyor mu '' sorusu üzerine, ''Çok az istihbaratımız var. Şimdilik tehdit değerlendirmesi yapamıyoruz'' dedi. 
     Sözcü, AB'nin terörizme karşı mücadele yeteneklerini geliştirmesinin zamanı geldiğini, her üye ülkenin hükümetinden öneriler geldiğini, bunların tek tek inceleneceğini belirtti. 
     
</TEXT>
</DOC>
