<DOC>
<DOCNO> 218085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur26.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, kamu yönetimi için mesai yapacak... 
</HEADLINE>
<TEXT>

     TBMM Genel Kurulu yarın, Cumartesi, Pazar ve Pazartesi günleri 14.00-24.00 saatleri arasında çalışarak Kamu Yönetimi Temel İlkeleri ve Yeniden Yapılandırılması Yasa Tasarısı'nı görüşecek. 
     TBMM Genel Kurulu'nda Danışma Kurulu'nda anlaşma sağlanamaması nedeniyle önce CHP, ardından AK Parti grup önerileri görüşüldü. 
     CHP'nin, daha önce alınan karar gereği, Genel Kurul'un bugün 14.00'de başlayan ve bitime kadar olan çalışma saatinin, 14.00-24.00 olarak değiştirilmesi önerisi, AK Parti Grubu'nun da oylarıyla kabul edildi. 
     Öneri üzerine söz alan CHP Grup Başkanvekili Kemal Anadol, tasarının geri çekilmesi yönündeki görüşlerini yinelerken, ''Biz bu konuda muhalefetimizi ortaya koyuyoruz. Sizin de bu tasarıyı geçirmek için ısrarınızı anlıyoruz ve buna saygı duyuyoruz. Ama artık yaptığınız ısrar değil bir inat ve telaştır''dedi. 
     Çalışma saatleri ile ilgili iş yasalarından örnekler veren Anadol, AK Parti'nin getirdiği 4 günlük çalışma takviminin milletvekillerinin sağlıklı bir ortamda çalışma yapmasını ortadan kaldıracağını söyledi. Anayasa'nın 18. maddesinin ''Hiç kimse zorla çalıştırılamaz. Angarya yasaktır'' hükmünü içerdiğini belirten Anadol, 3 Kasım 2003 seçimlerinden bu yana meclisin gerek Cumhurbaşkanı gerekse Anayasa Mahkemesi'nden dönen kanunlar nedeniyle çok sayıda angaryaya sahne olduğunu ifade etti. 
     Anadol, Danışma Kurulu toplantısında TBMM Başkanı Bülent Arınç'tan soruna elkoymasını ve hakemlik yapmasını istediğini belirterek, ''Sayın Arınç, Cuma, Cumartesi çalışın, Pazar -Pazartesi boş kalsın önerisinde bulundu. Sizlerin, Sayın Arınç'ın sağduyusu doğrultusunda oy kullanmanızı bekliyorum'' diye konuştu. 
     AK Parti Grup Başkanvekili Eyüp Fatsa, CHP'nin Genel Kurul'un sabahlara kadar çalışmasının sağlıklı olmayacağı yolundaki önerisine olumlu baktıklarını ve çalışmaların 14.00-24.00 saatleri arasında sınırlanmasına evet diyeceklerini söyledi. Fatsa, Genel Kurul'un Cuma, Cumartesi, Pazar ve Pazartesi günleri 14.00-24.00 saatleri arasında çalışmasını karşı öneri olarak getirdiklerini belirterek, şunları söyledi 
     ''TBMM çalışmalarının angarya olduğunu söylemek için biraz düşünmek gerekir. Cumhurbaşkanı veya Anayasa Mahkemesinden geri döner, öyleyse angaryadır demek mümkün değildir. TBMM tarihinde birçok yasa bizden önce de hem Cumhurbaşkanından hem Anayasa Mahkemesi'nden dönmüştür. Çıkarılacak her yasayı Cumhurbaşkanı veya Anayasa Mahkemesi'nden geri dönecek diye düşünürsek, o zaman TBMM'de hiçbir yasanın görüşülmesine gerek kalmaz. 
     Muhalefetin her türlü engelleme hakkına saygı duyarız. Türkiye bir seçim sathı-mahalline girmiştir. Milletvekillerimiz biran önce seçim bölgelerine gitmek istiyor. Muhalefet geri çekin gidelim , biz de Söz verdik çıkarıp öyle gidelim diyoruz. Arkadaşlarımızın bu doğrultuda karar vereceğine inanıyorum.'' CHP Grup Başkanvekili Haluk Koç da yaptığı konuşmada, bugün Balıkesir ve Samsun'da KESK'e bağlı çeşitli sendika temsilcilerin Kamu Yönetimi tasarısına karşı tepkilerini ortaya koyduklarını, ancak güvenlik güçleri tarafından gözaltına alındıklarını söyledi. AB yolunda adımlar atılmaya çalışılan bir dönemde basın açıklamasına karşı ortaya konan davranışın utanç verici olduğunu belirten Koç, bu yanlışı ortadan kaldırmanın görev olarak siyasi iradeye düştüğünü söyledi. 
     Koç'un konuşmasını yanıtlayan İçişleri Bakanı Abdülkadir Aksu, demokratik kitle örgütü ve sendikaların yasalar çerçevesinde her türlü tepkilerini ortaya koyabileceğini söyledi. ''Ancak kanuna uygun olmayan tepkileri ortaya koymaya kimsenin hakkı yoktur. Polisin görevi kanunsuzluğu önlemektir''diyen Bakan Aksu, güvenlik güçlerinin de görevlerini yaparken kibar ve nazik olmaları gerektiğini belirtti. Aksu, Balıkesir ve Samsun'de yapılan eylemin masum bir basın toplantısı olmadığını ve eyleme katılanların kanundışı yürüyüş yapmaya kalkıştıklarını sözlerine ekledi. 
     Konuşmaların ardından AK Parti Grubu'nun önerisi oylanarak kabul edildi. 
     
</TEXT>
</DOC>
