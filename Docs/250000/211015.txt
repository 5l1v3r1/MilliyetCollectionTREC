<DOC>
<DOCNO> 211015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun06.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood erkeklerini ''yakan'' boşanmalar... 
</HEADLINE>
<TEXT>

     Hollywood erkeklerine eşlerinden ayrılmak çuvallar dolusu paraya maloluyor. Harrison Ford, Michael Douglas, Tom Cruise, Steven Spielberg gibi ünlüler, boşandıkları eşlerinden ayrılırken servetlerinin büyük kısmını da geride bıraktı. 
     Internetteki ''askmen'' sitesinin haberine göre, boşanma uğruna ''cepleri yanan'' ünlülerin son örneği ''Indiana Jones'' filminin başrol oyuncusu Harrison Ford. 
     18 yıldır Harrison Ford ile acısıyla, tatlısıyla hayatı paylaşan Melissa Mathison, ''Ally McBeal'' dizisinin yıldızı Calista Flockhart'a gönlünü kaptıran hayat arkadaşının canını fena yaktı. Boşanmamak için yıllardır ayak sürüyen Mathison, sonunda 90 milyon dolar karşılığında Ford'a özgürlüğünü geri verdi. 
     ''E.T'', ''Kundun'' gibi filmlerin senaryo yazarı olan Mathison ile yollarını ayıran Ford'un ise ''sultanlığa'' geri dönmeye niyeti yok. ''Yoğurdu üfleyerek yemeyen'' 60'lık Harrison Ford, yakın zamanda Flockhart ile nikah masasına oturmaya hazırlanıyor. 
     
     HARİKA ÇOCUK SERVETİNİ AMY'YE VERDİ 

     ''Sinemanın harika çocuğu'' Steven Spielberg ise oyuncu eşi Amy Irving ile ayrılırken 100 milyon dolar ödedi. 
     Servetinin önemli bir kısmından 3 yıllık evlilik uğruna vazgeçmek zorunda kalan ünlü yönetmen, şimdilik evliliğe tövbe etti. 
     Bir dönem çapkınlıklarıyla tanınan aktör Michael Douglas, oğlunun annesi Diandra'ya 45 milyon dolar verdi. 
     Evliliğe tövbe ettiğini söyleyen Douglas, kısa süre içinde gönlünü İngiliz güzel Catherine Zeta-Jones'a kaptırınca bir kez daha nikah masasına oturdu. Evlenmekle kalmayan Douglas, bir de evlilik anlaşması imzalayınca Zeta-Jones'un yüzü güldü. Üç çocuk babası Douglas'a eğer boşanmak isterse yine kabus dolu günler görünecek. 
     
     NICOLE'UN FENDİ TOM'U YENDİ 

     Sinemanın en çok kazanan oyuncusu Tom Cruise, boşanırken dünyanın en güzel kadınlarından birinden vazgeçmekle kalmadı, cepleri de boşaldı. 
     Kidman ile 10 yıl evli kalan Cruise, boşanırken kızıl saçlı güzele tam 108 milyon dolar verdi. ''Sütten ağzı yanan'' Cruise, aktris Penelope Cruz ile evlenip evlenmeyeceğini soranlara tereddütsüz şu yanıtı veriyor ''hiç sanmıyorum''... 
     Bruce Willis ise üç çocuğunun annesi aktris Demi Moore'a 89 milyon dolar tazminat verdi. Moore boşanmasının ardından 25 yaşındaki aktör Ashton Kutcher ile hemen evlenmek isterken, ödediği tazminattan canı yanan Bruce Willis'in sözlüğünde evlenme hanesinin karşısı boş... 
     Jennifer Lopez ise boşanırken tazminat ödeyen tek kadın Hollywood ünlüsü. Şu günlerde yolunu kesin olarak ayırdığı Ben Affleck ile evlenmek uğruna dansçı Cris Judd'a kapıyı gösteren Lopez, 8 aylık hayat arkadaşının cebine 15 milyon dolar koydu. Ancak ayrılık mutluluk getirmedi ve 2 yıldır birlikte olduğu Affleck ile Lopez de nişanı attı. 

     
</TEXT>
</DOC>
