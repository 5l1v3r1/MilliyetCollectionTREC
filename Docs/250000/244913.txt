<DOC>
<DOCNO> 244913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/yasam/axyas02.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telefondan' bulundu 
</HEADLINE>
<TEXT>


Bir hafta önce küçük Nazir'i kaçırıp ailesinden 500 milyar isteyen iki kişi, kullandıkları kontörlü telefonun izlenmesi sonucu uykuda ele geçti 

EYÜP BEKTAŞ Zonguldak DHA 

Ereğli'de Nazir Yalçın'ı kaçıran Ferdi Arslan ve Ergin Karadayı, önceki gece yakalandı. 
Yılmaz İnşaat'ın sahibi Yılmaz Yalçın'ın Gülüç İlköğretim Okulu 1. sınıf öğrencisi oğlu Nazir'i, geçtiğimiz cumartesi günü evinin önünde oynarken 3 kişi kaçırdı. Fidyeciler, Yalçın'ı telefonla arayarak 500 milyar fidye istedi. Yalçın'ın polise başvurması üzerine ailenin telefonları dinlemeye alındı. Fidyecilerin Alacabük köyünde bir esnafın kontörlü telefonunu kullandıkları belirlenince, önceki gece jandarma ve polis, kuşkulanılan bir eve operasyon düzenledi. 

Bir fidyeci kaçtı 
Küçük Nazir, evin havalandırma boşluğunda kilitli halde bulundu. Arslan ve Karadayı da uykuda yakalandı. Kimliği açıklanmayan bir kişi ise kaçtı. Küçük Nazir, emniyet müdürlüğüne getirildi. Emniyet Müdürü Ünal Şahin'i sevinçle öpen Nazir'in kurtarıldığını duyan ailesi ve Gülüç beldesi sakinleri de gelen polis konvoyunu alkışlarla karşıladı. 
Bu arada İstanbul'da da operasyon düzenleyen polis, olayla ilgili olduğu tespit edilen N.Y. ile A.Ş'yi yakaladı. Zanlıların Ereğli'ye getirileceği bildirildi. 


</TEXT>
</DOC>
