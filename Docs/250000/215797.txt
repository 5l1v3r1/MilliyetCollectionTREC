<DOC>
<DOCNO> 215797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur11.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri Scheffer Türkiye'ye geliyor 
</HEADLINE>
<TEXT>

     NATO Genel Sekreteri Jaap de Hoop Scheffer, müttefik ülkelerin başkentlerine yapmakta olduğu nezaket ziyaretleri çerçevesinde Ankara'ya gelecek. 
     Dışişleri Bakanlığı'ndan yapılan açıklamaya göre, 18 Şubat akşamı Ankara'ya gelecek olan de Hoop Scheffer, 19 Şubat'ta Cumhurbaşkanı Ahmet Necdet Sezer, Başbakan Recep Tayyip Erdoğan, Milli Savunma Bakanı Vecdi Gönül ve Dışişleri Bakanı ve Başbakan Yardımcısı Abdullah Gül ile biraraya gelecek. 
     Açıklamada, de Hoop Scheffer'in Ankara'dan Atina'ya geçeceği belirtilirken, şöyle denildi 
     ''De Hoop Scheffer'in yüksek vasıfları sayesinde İttifak'ın genel sekreterlik görevini liyakat ve başarıyla yerine getireceğine, bu çerçevede NATO'nun günümüzdeki ve gelecekteki tehditlere karşı koyabilmesine imkan sağlayacak dönüşüm sürecini devam ettireceğine ve İttifak'ın birlik ve beraberlik içerisinde hareket etmesini sağlayacağına tarafımızdan samimiyetle inanılmaktadır.'' Türkiye'nin de Hoop Scheffer ile, NATO İstanbul Zirvesi'ne giden yolda ve sonrasında her türlü işbirliğini sürdürmeye hazır olduğu ifade edilirken, ziyaretin, Türkiye'nin İttifak'a katılımının 52. yıldönümü olan 18 Şubat'a rastlamasının memnuniyet verici olduğu kaydedildi. 
     Açıklamada, ''Türkiye, NATO'nun Avrupa-Atlantik alanında ve mücavir bölgelerde barış, güvenlik ve istikrarın sağlanmasına ve daha da güçlendirilmesine yönelik faaliyetlerine aktif biçimde katkıda bulunmaya devam edecektir'' denildi. 
     
</TEXT>
</DOC>
