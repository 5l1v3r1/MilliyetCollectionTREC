<DOC>
<DOCNO> 219937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/ysenay.html </URL>
<DATE> 2004/03/05/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
F.Bahçe cumhuriyeti 
</HEADLINE>
<TEXT>

   
   Fenerbahçe'de Daum farkı, ligin ikinci yarısında iyice aydınlanıyor sanırım... İşte şimdi aşağıda sıralayacağımız meziyetleri sebebiyle sezon başında Daum isminde ısrarla durmuş, Fenerbahçe için bu hırslı ve çok yönlü olan Alman'ı savunmuştuk... 
   Önce panikçi bir kişiliği yok Fenerbahçe hocasının... Sonuç ne olursa olsun, bir maç neticesi ile her şeylerin berbat olacağı veya ileriki hafta yarışmaları adına etrafın "güllük gülistanlık" olamayacağını çok iyi biliyor... Ligin ilk devresinde Fenerbahçeli oyuncularla tek tek ve içten ilgilenip, onların kişilik yapılarını çözmeye çalışması da, Daum'un başarılarında önemli yanlarından biridir... Öyle ya, bir yıl her hafta sürecek resmi yarışmalar ciddiyeti adeta her gün idman demektir çalışkan bir ekip için... O zaman her futbolcunun insani vasıflarını iyi bilmezseniz, onu nasıl motive edebilir ve her hafta devam edegelen çarpışmalar adına cepheye sürebilirsiniz... Kondisyoner Koch'un da Fenerbahçe'deki yükselişinin çok önemli bir ayağı olduğunu bilmeliyiz... Bugün Fenerbahçe, güç gösterisi olarak maç bittikten sonra bir üçüncü devreyi de çıkarabilecek kondisyon birikimindedir benim gözlemlerimde... Ayrıca Fenerbahçeli futbolcular, tam bir "aile sıcaklığı" kurmuş görülüyorlar ligin ikinci yarısında... Demek ki yönetim de dahil, tam bir kenetlenme oluşmuştur soyunma odası adabında... Ayrıca Daum'un tuzak sualler dışında medya ile olan ilişkileri de gayet olumlu gitmektedir... Hocanın çok iyi oynayıp, kazandığı maçlar sonrası dahi sakin, mütevazı ve de iddialı laflardan uzak durması, Sarı - Lacivertli taraftarı da adeta sukunete çağırmakta ve Fenerbahçe dev camiasıyla "mutlu son" un doğacağı haftaya kilitlenmiş görülmektedir... Öyle ya, futbolun doğasında yoktur "denizi görmeden paçaları sıvamak" ... Yüce Fenerbahçe cumhuriyetine de yakışan bu değil midir .. 
   Bir de Başkan Aziz Yıldırım'ın bu sezon oturmuş başkanlık kişiliğinin de bu kenetlenmede büyük rolü olmuştur muhakkak... Soyunma odası ve teknik ekip ile araya koyduğu "doğru çizgi" hakemler ile rakip yöneticiler hakkındaki sempatik beyanatları, Başkan'ın artık Fenerbahçe koltuğunda önemli bir "olgunluk çizgisi" ne oturduğunu vurgulamaktadır... Yani söylemek istediğimiz şudur ki Fenerbahçe, önümüzdeki maçlarda sonuçlar ne olursa olsun, lig sonu klasman cetveli hangi sırayı gösterirse göstersin, Sarı - Lacivertliler bu bilinçli havasını asla bozmamalı ve uzun yıllar devam ettirmelidir... Adı cumhuriyete çıkmış bu yüce camiaya da böylesi yakışmaz mı 
   
      
</TEXT>
</DOC>
