<DOC>
<DOCNO> 231881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/aspo.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KAVGAMIZ KENDİMİZLE 
</HEADLINE>
<TEXT>

   Beşiktaş Teknik Direktörü Mircea Lucescu, henüz pes etmediklerini söyledi, "Biz öncelikle kendimizi yenmeliyiz. Şampiyonluğu kazanabiliriz. Çünkü o enerjiyi futbolcularımın gözlerinde görüyorum" dedi 
      ORHAN YILDIRIM 

   
   'Kulak asmıyorum' 
   BEŞİKTAŞ Teknik Direktörü Lucescu, yönetimle hiç bir problemi bulunmadığını, hakkındaki spekülasyonlara da kulak asmadığını söyledi. Rumen hoca, "Futbol işçisi, sadece sahada yaptığı işe bakar. Bizler saha dışında yaşananlarla ilgilenmiyoruz. Dört senedir buradayım ve şunu çok iyi biliyorum. Ligin ikinci yarıları hep sürprizlere gebedir. Ve yarış daha bitmedi. Pes etmedik, etmeyeceğiz. Futbol sadece teknik, taktik işi değil. Motivasyon, moral ve özgüven de çok önemli" ifadelerini kullandı. 
   
   Real Madrid örneği 
   BÜYÜK takımların, büyük oyuncuları psikolojik açıdan sarsıldıkları zaman zor toparlandığına dikkat çeken Lucescu, "Ameliyat olsanız en fazla bir ayda sağlığınıza kavuşursunuz. Ama mental bir probleminiz varsa psikolog size "İki yıl seanslara gelmelisiniz" der. Real Madrid, Monaco'ya elendikten sonra ne Beckham kaldı, ne Zidane ne de Roberto Carlos. Ossasuna'ya kendi sahalarında 3-0 mağlup oldular. Ronaldo, Cordoba ve Zago da neden bu kadar hata yapıyor sanıyorsunuz. Çünkü psikolojik olarak çöktüler" dedi. 
   
   'Gençler'i dağıttık' 
   GENÇLERBİRLİĞİ karşısında çok iyi oynadıklarını hatırlatan Rumen hoca, "Son dönemde onları takip edenler, hiçbir takımın Gençlerbirliği'ni bu kadar baskı altına aldığını görmemiştir. Resmen dağıttık onları. Ama bunu kimse yazmadı" diye konuştu. Lucescu, "Bizim kavgamız rakiplerle değil, kendimizle. Kendimizi yenmeliyiz öncelikle. Futbolcularıma şampiyonluğu kazanabileceğimizi söylüyorum. Gözlerine bakınca o enerjiyi alıyorum. Gerçekten istiyorlar. Çünkü hepsi kaliteli, ondan önemlisi bilinçli" yorumunu yaptı. 
   
   Taraftara mesaj yolladı 
   KARTAL'IN teknik patronu, "Türkiye'nin en iyi ekibi olduğumuzu göstereceğiz. Taraftara da mesajım var. Kaybettik yanımızdalardı, kazandık beraber kutladık. Ama onları hiç hayal kırıklığına uğratmadık. Umutsuzluğa kapılmasınlar" ifadesini kullandı. Lucescu futbolcularına da, "Ligin en iyi takımı sizsiniz. Kazansanız da kaybetseniz de böyle devam edin. Size güveniyorum" dediğini belirtti ve takımdaki ilişkilerin şu an mükemmel olduğunu, birlikteliğin de üst seviyeye çıktığını sözlerine ekledi. 
   
   
</TEXT>
</DOC>
