<DOC>
<DOCNO> 239961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko04.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Koç Grubu, doğalgaz sektörüne girdi... 
</HEADLINE>
<TEXT>

     Koç Grubu, Norveçli petrol-doğalgaz şirketi Statoil ASA ile doğalgaz alanında faaliyet göstermek üzere yarı yarıya ortaklıkla 2 şirket kurdu. 
     Şirketlerin kuruluşuna ilişkin düzenlenen basın toplantısı, Statoil'in Doğalgazdan Sorumlu Başkanı ve Koç-Statoil Gaz A.Ş Yönetim Kurulu üyesi Peter Mellbye, Koç-Statoil Gaz A.Ş Yönetim Kurulu Başkanı ve Koç Holding Yönetim Kurulu üyesi Ömer Koç ile Koç Holding Enerji Grubu Başkanı ve Koç-Statoil Gaz A.Ş Yönetim Kurulu üyesi Erol Memioğlu'nun katılımıyla gerçekleştirildi. 
     Erol Memioğlu, toplantıda yaptığı konuşmada, Koç Topluluğu olarak Türkiye için çok önemli olan doğalgaz sektörüne girmenin mutluluğunu yaşadıklarını belirterek, ortakları Statoil'in, Avrupa'ya doğalgaz tedarik eden en önemli şirketlerden biri olarak bu sektörde geniş bilgi birikimine ve deneyime sahip olduğunu söyledi. 
     Statoil'in, Azerbaycan'da yer alan ve dünyanın büyük doğalgaz sahalarından olan Şahdeniz sahasında da BP ile birlikte en yüksek hisseye sahip olduğunu ifade eden Memioğlu, söz konusu sahadan üretilecek gazın Türkiye ile yapılan anlaşma gereği 2006-2007 yıllarından itibaren Türkiye'ye ithal edilmeye başlanacağını kaydetti. 
     
     SEKTÖRDE AKTİF OLARAK YER ALMA HEDEFİ 
     Memioğlu, Statoil ile doğalgaz sektöründe aktif olarak yer alma hedefiyle 2000 yılında bir işbirliği anlaşması imzalayarak çalışmalara başladıklarını anımsatarak, şöyle devam etti 
     ''Bu kapsamda somut bir adım atarak, yüzde 50'si Statoil'e, yüzde 50'si de Koç Grubu şirketlerine ait olan ve doğalgaz ithalat ve pazarlama alanlarında faaliyet göstermesi planlanan Koç-Statoil Gaz Toptan Satış A.Ş ve Koç-Statoil Gaz İletim A.Ş şirketlerini kurmuş bulunuyoruz. Türkiye'nin liberalleşecek doğalgaz sektöründe önemli bir yer edinebilmek amacıyla gerçekleştirmiş olduğumuz bu atılım ile Koç ve Statoil gruplarının yerel ve uluslararası deneyimlerini birleştirerek, tüketiciye daha uygun koşullarla doğalgaz sağlamayı hedeflemekteyiz.'' Memioğlu, uzun süredir gündemde olan ve doğalgaz piyasasını serbestleştirmeyi öngören çalışmaların bir an önce uygulamaya geçirilmesi gerektiğini ifade ederek, Türkiye'de doğalgaz sektöründe birkaç yıldır gündemde olan liberalizasyon konusunda şu ana kadar istenen mesafenin kat edilemediğini söyledi. 
     Erol Memioğlu, piyasanın serbestleştirilmesinin bir an önce yapılması ve gerekli mevzuatın düzenlenerek hayata geçirilmesinin, Türkiye'de yatırım yapma isteğinde olan yabancı şirketlerin ülkeye çekilebilmesi açısından kritik olduğunu belirtti. 
     Memioğlu, ''Türkiye'nin mevcut arz-talep dengesi ve yapılmış anlaşmalar gereği piyasanın serbestleştirilmesi ancak BOTAŞ'ın elindeki gazın ve müşterilerinin özel sektöre devredilmesiyle mümkün olabilecektir'' dedi. 
     
     LNG ALANINDA FAALİYET 
     Koç ve Statoil olarak güçlerini birleştirerek, sektörün önde gelen gruplarından biri olmayı hedeflediklerini vurgulayan Memioğlu, doğalgaz ithalatının serbestleşmesindeki yasal prosedür tamamlanıncaya kadar sıvılaştırılmış doğalgaz LNG alanında faaliyet göstereceklerini bildirdi. 
     Memioğlu, ''Bu konuda da nispeten yeni olan LNG piyasasındaki mevcut oyuncuların hakim durumlarını kötüye kullanmayacaklarını, şeffaf, adil, eşit koşullarda ve serbest rekabete uygun bir anlayışla hareket edileceğini, böylece tüketicilere daha uygun şartlarda LNG'nin sağlanacağı bir piyasa oluşacağını, bunun da yetkili otoriteler tarafından düzenlenip, kontrol edileceğini düşünüyoruz'' diye konuştu. 
     Statoil'in Doğalgazdan Sorumlu Başkanı Peter Mellbye de şirketlerinin 28 milyar dolarlık piyasa değeriyle Norveç'in en büyük şirketlerinden biri olduğunu belirterek, Türkiye ile ilişkilerinin LPG satışlarıyla başladığını, bundan sonra da piyasadaki gelişmelere bağlı olarak bu çalışmaları devam ettireceklerini söyledi. 
     Mellbye, ''En son geldiğimde seçimler yeni yapılmıştı. Ne olacağı konuşuluyordu. Bugüne kadar Türkiye ekonomisinin performansından herkes çok etkilendi. Bu da gelecek için çok iyi bir işaret'' dedi. 
     
</TEXT>
</DOC>
