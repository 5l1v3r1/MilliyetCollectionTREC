<DOC>
<DOCNO> 222327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy05.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çankaya değil Ezankaya' 
</HEADLINE>
<TEXT>

   Yargıtay, Milli Gençlik Vakfı'nın kapatılmasını istedi. Toplantılarda "Batı'da çan var. Çankaya, Ezankaya olana kadar mücadelemiz sürecek" denilmiş 
   TÜRKER KARAPINAR Ankara 

   
   Yargıtay, yerel mahkemenin kapatılmasına gerek olmadığına karar verdiği Milli Gençlik Vakfı MGV hakkındaki hükmü bozdu. Kararda, Anayasa Mahkemesi'nce kapatılan RP'nin Genel Başkanı Necmettin Erbakan'ın sahip çıktığı, laiklik karşıtı MGV'nin temsilcilik ve şubelerinin kapatılması gerektiği vurgulandı. 
   Vakıflar Genel Müdürlüğü, izin almadan, ülke çapında illegal bir biçimde yapılandığı ve kuruluş senedinde yazılı amacıyla ilgisi olmayan yasak faaliyetlerde bulunduğu iddiasıyla MGV'lerin kapatılması istemiyle Ankara 25. Asliye Hukuk Mahkemesi'nde dava açtı. Yerel mahkeme davayı 19 Aralık 2001'de reddetti. 
   Vakıflar, Yargıtay 18. Hukuk Dairesi'ne temyiz başvurusu yaptı. Başvuruyu yerinde gören Yargıtay, yerel mahkemenin kararını 16 Şubat 2004'te bozdu. Kararda, vakıf genel merkez ve şubelerinde ele geçirilen video kaset, kitap, dergi ve broşürlerin illegal faliyetlere delil olduğu vurgulandı. Dava, Ankara 25. Asliye Hukuk Mahkemesi'nde yeniden görülecek. 
   Kararda, şu saptamalarda bulunuldu 
   Vakıf, dini esaslara dayalı bir devlet kurmak için illegal faaliyetler yürüten, Atatürk ilkelerine karşı çıkan, milli bayramları yeren, Arap milliyetçisi bir gençlik yetiştirme çabası ve çalışması içinde bulunmaktadır. 
   Ele geçirilen 63 sayfalık kitaptaki örgütlenme modeline göre, her ilde "ortaöğretim komisyonları" kurulmuştur. MGV, buradaki öğrencileri 'asıl' ve 'sempatizan' olarak gruplandırıp, Kuran kültürüyle yetiştiriyor. 
   18 yaşından küçük oldukları için vakfa üye kaydedilemeyen öğrencilerin vakıfla bağlantıları "tanıtma kartı"yla yapılmaktadır. 
   MGV, üniversite sınavlarında başarılı olamayan imam hatip mezunlarını, El- Ezher Üniversitesi'ne göndermektedir. 
   Vakıf, illegal yolla, 'ek hizmet binası', 'irtibat bürosu', 'temsilcilik' adı altında 1800 birim açmış, üye sayısı 350 bine ulaşmıştır. 
   Kararda, toplantılarda yapılan şu konuşmalara da yer verildi 
   "Neden Çankaya da, Ezankaya değil. Çünkü batıda çan var. İşte bu Çankaya Ezankaya olana kadar mücadelemiz devam edecek... Laik demokrat haysiyetsiz şerefsizler. Bunu böyle neden diyorum Çünkü Türkiye'de bu rejimi savunanlar Ermeni fahişe Manukyan'a anamızı avradımızı kaptırıyor. Aslında şu kafir Anayasa'da mevcut olan laiklik denen kafirliğin tarifi yoktur. Mustafa Kemal'in bir kellesinin 50 milyon lira olduğu bir ülke kalkınır mı " 
   
   
   
</TEXT>
</DOC>
