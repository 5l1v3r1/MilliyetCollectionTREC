<DOC>
<DOCNO> 235371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur50.html </URL>
<DATE> 2004/04/27/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Alanya'da kaçırılan 11 yaşındaki kız polis operasyonuyla kurtarıldı 
</HEADLINE>
<TEXT>

     Alanya'da kimliği belirsiz kişilerce kaçırılarak hayatına karşılık 50 bin Euro istenen ve polisin bugünkü operasyonuyla kurtarılan 11 yaşındaki G.Y, ailesine teslim edildi. 
     Antalya Emniyet Müdürlüğü'ne bağlı Asayiş Şube Müdürlüğü'ne gelen baba E.Y. ve anne D.Y, 11 yaşındaki çocuklarını teslim aldı. G.Y. ile anne ve babasının ilk karşılaşmasında duygulu anlar yaşandı. Anne D.Y, kızına sarılarak uzun uzun öptü ve sevinç gözyaşları döktü. 
     Gazetecilere duygularını anlatan baba E.Y, çok mutlu olduğunu belirterek, ''Ben hiç bir zaman korku duymadım. Olayın en başından beri polise güvendim. Güvenim boşa çıkmadı'' dedi. 
     Anne D.Y. de 5 gün önce kaçırılan kızı adına endişeler duyduğunu, ancak umudunu hiç yitirmediğini söyleyerek, ''Bugünleri gördüğüm için çok mutluyum. Herkese, özellikle polislere teşekkür ediyorum'' diye konuştu. 
     Antalya Emniyet Müdürü Naciye Ekmekçibaşı da gazetecilere yaptığı açıklamada, en sevindirici olayın küçük kızın hiç bir fiili zarara uğramaması olduğunu söyledi. Ekmekçibaşı, şöyle konuştu 
     ''Elimizde kaçırılan çocuk için 50 bin Euro talepte bulunulduğu gibi bir ifade vardı. İstihbari, asayiş yönünden önemli çalışmalar yapıldı. Alanya teşkilatının da katkılarıyla operasyon güzel neticelendi. Ailenin, çocuğu kaçıranlardan biri olan ve yakalanan V.K'yı tanıyıp tanımadığını bilmiyorum. Çocukta maddi bir yıpranma yok. Çocuğun hiç bir fiili hasara uğramamış olması sevindirici. Ama 11 yaşındaki çocuğun psikolojik olarak nasıl etkilendiğini benim söylemem mümkün değil. Onu psikolog herhalde tetkik edecektir.'' Alanya'daki Barbaros-Azakoğlu İlköğretim Okulu önünden 22 Nisan Perşembe günü kimliği belirsiz kişilerce kaçırılan ve 5 gün rehin tutulan 11 yaşındaki G. Y, ailesiyle birlikte ve polis nezaretinde Alanya'ya götürüldü. 
     Polisin düzenlediği operasyonda yakalanan V.K. da Alanya polisine teslim edildi. 
     
</TEXT>
</DOC>
