<DOC>
<DOCNO> 214836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur27.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yaşında çocuğu dövüp vücudunda sigara söndürdüler 
</HEADLINE>
<TEXT>

     Gaziantep'te 3 yaşındaki bir çocuğun dövülüp vücudunda sigara söndürüldüğü bildirildi. 
     AA muhabirinin aldığı bilgiye göre, annesi Hamide Sağır tarafından Gaziantep Çocuk Hastanesi'ne kaldırılan Cemil Güner, yoğun bakım servisinde tedavi altına alındı. 
     Hamide Sağır'ın polise verdiği ilk ifadede, çocuğunu birlikte yaşadığı Ali Çelik'in dövdüğünü söylediği öğrenildi. 
     Gazetecilerin sorularını yanıtlayan Hamide Sağır, bu kez polise verdiği ifadenin tersine, oğlunu yaramazlık yaptığı için kendisinin dövdüğünü söyledi. Sağır, ''Sürekli altını ıslatıp yaramazlık ediyordu. Ben de akıllı olsun diye dövdüm, sigara söndürdüm. Ali Çelik dövmedi. Ali Çelik'le birlikte yaşamamı istemeyen ailem bunu söylüyor'' diye konuştu. 
     Cemil Güner'in genel sağlık durumuyla ilgili bilgi veren Çocuk Hastanesi Başhekim Yardımcısı Dr. Lütfi Dağdeviren, talihsiz çocuğun hayati tehlikesinin olduğunu belirterek, şu bilgileri verdi 
     ''Çocuğun omurgalarında ciddi ezilme ve zedelenmeler var. Bacaklarda ve vücudunun muhtelif yerlerinde sigara yanık izleri ve morluklar bulunuyor. Ayrıca, çocuğun ayağı da yaklaşık bir ay kadar önce kırılmış. Biz çocuğun tedavisine devam ediyoruz. Aldığı darp neticesinde hayati tehlikesi bulunuyor.'' Dağdeviren, çocuğun vücudundaki yara izlerinin aynı gün meydana gelmesinin mümkün olmadığını, uzun süredir dayak ve işkenceye maruz kaldığını anlaşıldığını belirtti. 
     Hamide Sağır'ın birlikte yaşadığı Ali Çelik, polis tarafından aranıyor. 
     
</TEXT>
</DOC>
