<DOC>
<DOCNO> 209411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yazar/cemal.html </URL>
<DATE> 2004/01/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Karşı devrim 
</HEADLINE>
<TEXT>

   
   Bir zamanlar 'devrimci'ydim. En büyük düşmanım 'karşı devrimci'lerdi. 1960'lı yılların sonlarıyla 1970'lerin başları. 
   Demirel başbakandı. 
   Ve o benim gözümde bir karşı devrimci idi. Sinsi bir çalışma içindeydi. Nurcularla, Süleymancılarla, yani 'yobazlar'la birlik olmuş, Atatürk devrimlerinin temelini kemiriyordu. Karşı devrim sürecini besleyen tehlikeli bir siyaset adamıydı Başbakan Demirel. 
   Karşı devrim durdurulmalıydı. 
   Bunun için Demirel yıkılmalıydı. 
   Sadece Demirel iktidarına karşı değildik. Onunla birlikte çok partili demokratik rejim de son bulmalıydı. Seçim sandığına inanmıyorduk çünkü. Sandıktan karşı devrimciler, yobazlar çıkıyordu. Seçim sandığı, Atatürk düşmanı 'irtica'nın işine yarıyordu. 
   Bu yüzden, her Allah'ın günü sandıkçılık diye, cici demokrasi diye, Filipin demokrasisi diye bu ülkede demokrasiye olan inancı yok etmek için yazıp çiziyorduk. 
   Ekonomide devletçi idik. 
   Özel sektör erbabı 'sınıf düşmanı'mızdı. Emperyalizmin işbirlikçileri arasında işadamları da yer alıyordu. Milliciler devede kulaktı. Bu yüzden Türkiye'nin AB'ye, o zamanki deyişle Ortak Pazar'a girmesine de kesin karşıydık. 'Onlar ortak biz pazar" diye yazardık. 
   Yalnız Demirel değildi düşmanımız. 
   CHP lideri İnönü, CHP'yi Ortanın Solu programıyla yenileme sürecine sokmuş Genel Sekreter Ecevit de baş düşmanlarımız arasındaydı. Çünkü bu iki lider, bizim yıkmak istediğimiz çok partili demokrasiye büyük bir kararlılıkla sahip çıkıyorlardı. 
   Biz, Doğan Avcıoğlu'nun yönetimindeki Devrim dergisinde, Cumhuriyet ve Akşam gazetelerinin bazı köşelerinde İnönü'yle Ecevit'e yaylım ateşi açıp darbe için askeri kışkırtma eylemi yaparken, Ecevit de bize çatardı 
   "Devrim yobazları " diye... 
   Ecevit'in yanında duran, bize karşı demokrasiyi kararlılıkla savunan bir kalem daha vardı 
   Abdi İpekçi. 
   Milliyet'in Genel Yayın Yönetmeni ve Başyazarı olan İpekçi de hedef tahtamızdı. O da karşı devrim saflarına su taşıyordu. Bu yüzden ne Amerikan işbirlikçiliğini, ne CIA ajanlığını bırakmıştık İpekçi'nin... 
   Bu arada cuntalaştık 
   Asker içinde bazı odaklarla darbe yolunu açmak için örgütlendik. Sonra askerden darbe geldi 
   12 Mart... 
   Önce oldu bu iş dedik ama sonraki hayal kırıklığımız çok büyük oldu. Çünkü iktidara el koyan askerler, Demirel'le birlikte bizi de temizlediler. İdam sehpaları kurdular. CHP'nin içinden buldukları Nihat Erim'lerle partilerüstü teknokratlar hükümeti kurup demokrasinin kolunu kanadını kırdılar. Türkiye'ye demokrasi yolunda çok zaman kaybettirdiler. 
   Şimdi buna benzer bir filmi bir daha seyretmek mi istiyorsunuz 
   Anlaşılan, isteyenler var. 
   Anlaşılan, 27 Mayıs, 12 Mart, 12 Eylül, 28 Şubat yetmedi. Son zamanlarda yoğunlaşan karşı devrim söylemi bunu gösteriyor. Seçim sandığından çıkan AKP ile hükümetinin 'karşı devrim'i temsil ettiğini, bunun için "Demokrasiye bir süre için paydos " düdüğünün çalınması iyi olur diye düşünüyorlar. Kimi açıkça, kimi üstü örtülü yazıp çiziyor. Kimi darbe peşinde, kimi de post modern darbe istiyor yine... 
   Yazık 
   Bu bir çıkmaz yol. 
   Artık başarı şansı da yok. 
   Askeri darbeler Türkiye'ye çok şey kaybettirdi. Bir daha, bir daha aynı şeyi yapıp farklı sonuç beklemek akıllı insan işi değildir. Geçmişteki askeri müdahaleler ne sonuç verdi ki, şimdi yenisi tezg hlanmak isteniyor 
   Bu sorunun yanıtını en iyi bilenlerin başında, siyasal yaşamı askeri darbeler ve müdahalelerle geçen Dokuzuncu Cumhurbaşkanı Demirel gelir. "Demokrasi içinde çare tükenmez " sözünün altında onun imzası vardır. 
   Çare demokrasidir. 
   Kıbrıs'ı Annan planı çerçevesinde çözen, yıl sonunda tarih alarak AB'ye doğru kararlılıkla yürüyen, ekonomisini yapısal reformlarla istikrar rayına oturtan bir Türkiye karşı devrimci değil, doğru yolda bir Türkiye'dir. 
   Bu yolu kesmek isteyenler bir daha düşünsünler, acaba kendileri doğru yoldalar mı diye... 
   
      
   
</TEXT>
</DOC>
