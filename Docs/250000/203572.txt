<DOC>
<DOCNO> 203572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur30.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kıbrıs sorunu Türkiye'nin değil, AB'nin önündeki bir engel" 
</HEADLINE>
<TEXT>

     KKTC'nin Ankara Büyükelçisi Ahmet Zeki Bulunç, Kıbrıs sorununun, Türkiye'nin AB sürecinde bir engel olmadığını, tam tersine, uyguladığı yanlış politikalar sonucunda AB'nin önündeki bir engel olduğunu söyledi. 
     Bulunç, Türkiye ve Ortadoğu Amme İdaresi Enstitüsü Konferans Salonu'nda düzenlenen ''Türkiye Sorunlarına Çözüm Konferansı'' çerçevesinde yapılan ''Türkiye'nin Öncelikli Dış Politika Stratejileri Oturumu''nda yaptığı konuşmada, AB'nin sorunu Türkiye'nin önünde bir engel gibi gösterdiğini, bu nedenle de Türkiye'ye baskı uyguladığını belirtti. 
     Bulunç, AB'nin, Rum kesiminin üyelik başvurusunu kabul ederek hukuku çiğnediğini ifade ederek, hukuk sistemine dayanan bir birliğin, hukuku hiçe sayarak uyguladığı politikaların AB'nin kendisinde de rahatsızlık yarattığını kaydetti. 
     AB'nin, BM barış gücünün bulunduğu ve uluslararası sorunun devam ettiği bir ada olmasına rağmen Kıbrıs'ın birliğe üyeliğiyle ilgili politikalarının hem BM'nin görev alanına hem de BM Genel Sekreteri Kofi Annan'ın iyi niyet misyonuna müdahale olduğunu dile getiren Bulunç, bu sebeple de AB'nin sorunu mayısa kadar çözmek istediğini kaydetti. 
     
     ''ANNAN PLANI, TÜRKLERE AZINLIK STATÜSÜ GETİRİYOR'' 
     Bulunç, Annan planının, Kıbrıs'ta Türklere azınlık statüsü getiren, üniter devlet yapısı içinde 1963'te kurulmuş olan düzenin AB düzenine dönüştürülmesini öngören ve Türkiye'nin adadan çıkarılmasına yol açan bir belge olduğunu, ayrıca Kıbrıs Türklerine egemenliklerini vermediğini, siyasi eşitlik sağlamadığını, ''2 bölgeliliği ve 2 halklılığı da'' getirmediğini söyledi. 
     ''Annan belgesinin, Kıbrıs'ta hem Türkiye bağlamında hem Kıbrıs Türk halkı bağlamında Türk varlığına son verme sürecini başlattığını'' belirten Bulunç, belgenin temel felsefesi ve niteliği değişmeden tartışmaya konulmasının Türkiye açısından da kendileri açısından da son derece yanlış, tehlikeli ve riskli bir durum yaratacağı uyarısında bulundu. 
     Bulunç, Annan planının amacının, Kıbrıs'ta kalıcı bir uzlaşı ve istikrar sağlamaktan çok, AB'nin genişleme sürecine endekslenmiş bir plan olduğunu da kaydetti. 
     Türkiye'nin hangi koşulda olursa olsun mayısa kadar Kıbrıs'ta Annan belgesinin imzalanmasını sağlayacak bir oluşuma, kendisi AB'ye girmeden izin vermemesi gerektiğini belirten Bulunç, eğer Türkiye AB'ye girmeden Kıbrıs girerse, Türkiye'nin hem AB hayallerinin ortadan kalkacağını ve çok daha güç durumlarla karşılaşacağını hem de Türk-Yunan dengesinin Yunanlıların lehine bozulacağını belirtti. 
     Bulunç, böyle bir durumda, KKTC'nin kuruluşuyla sağlanan iç dengenin de bozulacağını ifade ederek, ''Yani kısacası bir bakıma bir enosis veya bir Rum Cumhuriyeti oluşumu tasdik edilmiş olacaktır'' diye konuştu. 
     
     ''LOİZİDU DAVASINDA TAZMİNAT ÖDENMESİ ÇOK CİDDİ BİR YANLIŞ'' 
     Bulunç, Türkiye'nin Loizidu davasında istenen tazminatı ödemesiyle ilgili olarak da, tazminatın ödenmesinin çok ciddi bir yanlış olduğunu ve Türkiye'nin altından kalkamayacağı tazminatların yolunu açarken, KKTC'nin normal toprak değişim sistemlerini zayıflatan ve Rumların mülkiyet haklarının otomatikman bir süre sonra yürürlüğe girmesini kabul eden bir yaklaşımı da beraberinde getirdiğini söyledi. Kararın diğer davalara emsal teşkil etmeyeceği koşulunun hatırlatılması üzerine Bulunç, yargının verdiği bir kararı idarenin ortadan kaldırması gibi bir durumun söz konusu olmadığını, davanın emsal teşkil edeceğini ifade etti. 
     
     KKTC SEÇİMLERİ 
     Bulunç, geçen haftaki milletvekili seçimlerinin sonuçlarına bakıldığında, Türkiye'nin elinin güçlendiğinin görüldüğünü de söyledi. 
     Halkın, Annan belgesine teslimiyeti kabul etmediğini, ancak çözüm istediğini de ortaya koyduğunu kaydeden Bulunç, şöyle konuştu 
     ''Türkiye halkın istemediği çözümün yerine daha dengeli, sağlıklı bir çözümün gelmesini sağlayacak bir politika yürütebilme imkanına kavuşmuştur ve eli güçlenmiştir. Bunu doğru kullanırsak Türkiye'nin de bizim de önümüz açılır. Ama 'Annan belgesi masadadır, bunu görüşme zemini olarak kabul ederek bazı değişiklikleri öne getirmek suretiyle masaya oturuyoruz' demek Türkiye'nin içinden kalkamayacağı bir çıkmaz yola girmesi demektir.'' 
     
     TÜRKİYE'NİN AB SÜRECİ 
     Konferansta söz alan Dışişleri Bakanlığı AB Daire Başkanı Hakan Aytek de AB Komisyonu'nun, bazı alanlarda diğer aday ülkelere tanıdığı avantajları ve araçları Türkiye'nin kullanımına sunmadığını ve bu nedenle Türkiye'nin de bazı alanlardaki açıklarını kapatabilmek için gerekli adımları atamadığını söyledi. 
     Aytek, 1999'daki Helsinki zirvesinde Türkiye'ye adaylık statüsü verilmesinden bu yana, Türkiye'nin adaylığının diğer aday ülkelerle eşit temelde yürütülmediğinin görüldüğünü kaydederek, bu yanlışları gidermek için bakanlık olarak gerekli girişimleri sürdürdüklerini ifade etti. 
     
     ''AB FAÜLLÜ DÖVÜŞÜYOR'' 
     AB sürecinde gerekli görülen siyasi kriterleri karşılama yolunda Türkiye'nin büyük ilerlemeler sağladığını belirten Aytek, şunları kaydetti 
     ''AB faullü dövüşüyor, yani oyun oynarken yeni kurallar ortaya çıkıyor. Mesela, katılım müzakerelerine başlanması için bize söylenen siyasi kriterlerin karşılanmasıydı, ancak son zirve kararında makro ekonomik dengelerin de müzakerelere başlama kriteri olarak ortaya konulması hepimizi fevkalade üzdü.'' 
     
     ANNAN PLANI 
     Aytek, Annan planının, adadaki Türk toplumunu Batı Trakya'daki Türk azınlığın konumuna indirecek bir belge olduğunu belirterek ''Onun için önümüzdeki dönemde Türkiye bir karar vermeli, eğer Kıbrıs'taki Türk toplumu bu konuma düşürülmek isteniyorsa bunun siyasi kararı verilip, onun da sorumluluğu üstlenilmelidir'' diye konuştu. Önemli olan hususun, AB'nin, Yunanistan ya da Rum kesiminin Türkiye'ye baskı yapması değil, Türkiye'nin bu noktada sağlam durması olduğunu belirten Aytek, ''Çünkü her ülkenin, kuruluşun kendine göre politikası, bazı amaçları olabilir, ama siz bunlara karşı sağlam durursanız, sizin üzerinize gelmelerinin doruğu, ölçüsü de ona göre düşebilir'' dedi. Aytek, AB'nin Kıbrıs konusunda da bir açığını kapatmak için Türkiye'nin de rızasını alarak, işi tatlıya bağlamak ve Kıbrıs'ı bir bütün olarak birliğe sokmak eğiliminde olduğunu, bunun için de alelacele bir uluslararası plan hazırlandığını söyledi. 
     Konferansta Türk İşbirliği ve Kalkınma Ajansı Başkan Yardımcısı Faruk Uysal, Dışişleri Bakanlığı'nın yurtdışındaki Türk vatandaşlarıyla ilgili daire başkanı İskender Okyay, Dr. Ali Kantur ve Yeditepe Üniversitesi Öğretim Üyesi Prof. Dr. Hasan Köni de birer konuşma yaptı. 
     
</TEXT>
</DOC>
