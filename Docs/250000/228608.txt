<DOC>
<DOCNO> 228608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun33.html </URL>
<DATE> 2004/04/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sezer ABD ile stratejik başarı için enerjimizi yoğunlaştırmalıyız 
</HEADLINE>
<TEXT>

     Cumhurbaşkanı Ahmet Necdet Sezer, Türkiye ile ABD arasındaki stratejik ortaklığın, ortak çıkarlar, paylaşılan ülkü ve ilkeler temelinde iki ülkenin kapsamlı işbirliği gerçekleştirmesine olanak tanıyacağını söyledi. 
     Sezer, Türk-Amerikan Konseyi'nin ATC bugün Washington'da başlayacak konferansına gönderdiği mesajda, ''Demokrasi, temel özgürlükler, insan hakları ve hukukun üstünlüğü gibi değerleri güçlendirme yönündeki ortak çabalarımız, küresel olarak sürekli değişen ortamda, demokratik ve özgür dünyanın ülkeleri olarak Türkiye ile ABD'yi birbirlerine yaklaştırmaktadır. Tarihin içinde bulunduğumuz ayrımında ülkelerimiz arasındaki stratejik ortaklık, ortak çıkarlar ve paylaşılan ülkü ve ilkeler temelindeki kimi alanlarda kapsamlı işbirliği gerçekleştirmemize olanak tanıyacaktır'' dedi. 
     Cumhurbaşkanı Sezer, ''Avrupa, Kafkaslar, Orta Asya ve Ortadoğu'nun kesiştiği noktada kurumsallaşmış bir demokrasi olan Türkiye'nin, Avrupa Birliği ile hızlı ve tam bütünleşmesi, Avrupa-Atlantik toplumuna barışın sağlanması ve dış dünya ile etkileşim konularında yapıcı bir rol oynayabilme olanağı sağlayacaktır. Yarım yüzyıllık ittifakımız temelinde, ABD ile işbirliğimizin özellikle terörizme karşı savaşımda başarılı bir yolda ilerlemeyi sürdüreceğine olan inancımız tamdır. Ancak stratejik ortaklığımızın gelecekteki gücünü ve başarısını güvence altına almak için, enerjimizi yoğunlaştırmalıyız. Türkiye'de gerçekleştirilen ekonomik program ve reformlarla sağlanan olumlu ortamın da Türk-Amerikan ekonomi ve ticaret ilişkilerine yararlı katkıları bulunacağına inanıyorum'' ifadelerini kullandı. 
     Cumhurbaşkanı Ahmet Necdet Sezer, mesajında ATC, Türkiye'nin Amerikalı Dostları, Dış Ekonomik İlişkiler Kurulu ve Türk-Amerikan İş Konseyi üyelerini, Türk-Amerikan ilişkilerinin geliştirilmesinde yaptıkları değerli katkılardan dolayı kutladı. 
     
</TEXT>
</DOC>
