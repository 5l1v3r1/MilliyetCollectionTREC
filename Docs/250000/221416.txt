<DOC>
<DOCNO> 221416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/aspo.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SANCILI EVLİLİK 
</HEADLINE>
<TEXT>

   Mircea Lucescu ile yaşanan şampiyonluğun tadı bile çıkmadan Özhan Canaydın'ın, Fatih Terim ile yaptığı anlaşma ilk kriz sinyallerini vermişti. Şube dışlanmış, yönetim küsmüş, hoca yalnız kalmıştı 
      BİR ÇÖKÜŞÜN HİKAYESİ HALİL ÖZER - 1 

   
   Aslında herşey, futbol şubesinin, Murat Erdoğan'ın transferi için girişimde bulunması ile başlamıştı. Lucescu döneminde futbol şubesine "Bütün sorumluluk sizin. Hocanın yanından, sakın ayrılmayın. Ona hep destek olun. Soyunma odasında ve otobüste bile yer alın" diyen Başkan Özhan Canaydın, daha şampiyon oldukları gün farklı bir görüntünün içine girmişti. 
   Galatasaray, İzmit'te Kocaelispor'u iki golle yenerken, şampiyonluğunu ilan etmiş, Lucescu takımına üçüncü yıldızı kazandırmış, Canaydın, Cansun'dan görevi yarı yolda da alsa, ilk apoleti takmıştı. Herşey yolundaydı. Futbol şubesi de, Kocaelispor maçı sonrası hemen transfer çalışmalarına başlamıştı. O sıralarda Fatih Terim ismi basında arada sırada çıkıyor, ama yönetim, Lucescu'nun başarısı nedeniyle bu operasyona ihtimal vermiyordu. Başkan, ne Ali Dürüst'te, ne Burak Elmas'a, ne de Özer Saraçoğlu'na tek söz etmemişti. 
   
   Terim şoku 
   Futbol şubesi, İstanbulspor'da oynayan Murat Erdoğan ile anlaştı. Ancak bu transfer için acil 30 bin dolara ihtiyaç vardı. Hemen Canaydın'a gittiler. Her türlü sorumluluğu aldıkları için, transferi sorunsuz çözeceklerine inanıyorlardı. Ancak Canaydın "Bekleyin" dedi. Şaşırdılar. Sonra "Ne oluyor " diye birbirlerine sormaya başladılar. Ayrıca Başkan, 30 bin dolarlık fiyata kızmış, "Bu parayı vermem, isterseniz cebinizden verin" demişti. 2. Başkan Ali Dürüst'ün yanıtı da sertti "Biz Murat'ı kendimize değil, Galatasaray'a alıyoruz". Bu gelişmeler yaşanırken, Canaydın, üçlüyü, Florya'da odasına çağırdı, beklenmeyen açıklamayı yaptı "Kongreye söz verdim. Galatasaray'a getirmek için, Fatih Terim'le konuşmaya gideceğim". 
   Hepsi şoke olmuştu. Oysa Lucesculu yeni dönem için çalışmalara başlamışlar, transferde de start almışlardı. Tepki vermediler, sessiz kalmayı tercih ettiler. Başkan, Terim ile anlaştı, Lucescu, gözyaşları içinde kovuldu. Canaydın böylece gönüllerdeki hocayı getirmiş, sözünü tutmuştu. 
   Murat Erdoğan için yaşanan 30 bin dolar krizi de devam ediyordu. Başkan, yöneticilerin cebinden ödemesini isteyince, Burak Elmas parayı kendi iş kasasından alıp, öfkeyle yönetim toplantısına getirdi ve başkana uzattı. Ancak Canaydın, parayı Elmas'a iade etti. Yanıtı ise ilginçti "Bu, sana ders vermek içindi. Bir daha benden habersiz hiçbir şey yapmayacaksın." 
   Oysa Başkan, göreve gelir gelmez futbol şubesine her türlü yetkiyi vermişti. Burak Elmas şoke oldu, yöneticiler şaşkına döndü. 
   
   Şube dışlandı 
   Fatih Terim ile Ritz Carlton Oteli'nde muhteşem bir basın toplantısı yapıldı. Hoca, elinde bir daha hiç görmediğimiz, son derece şık imaj gözlüğü ile günlerce kamuoyunu meşgul etti. Bu toplantıya Ali Dürüst, Özer Saraçoğlu ve Burak Elmas ise çağrılmamıştı. 
   Ali Dürüst ve Burak Elmas ile Fatih Terim arasında Faruk Süren zamanından kalan bir soğukluk vardı. Zaten o sıralarda en büyük sorun da buydu. Florya'da birlikte nasıl çalışacaklardı Bir gazete, üç yöneticinin Florya'dan içeriye giremeyeceklerini yazdı. Aynı gün Başkan'ın asistanı, Burak Elmas'ı aradı ve haberi yalanladı. Ayrıca Terim'in de, kendileri ile görüşmek istediğini söyledi. Buluşma yeri, yönetici Orhan Yüzen'in ofisiydi. 
   Fatih Terim toplantıya, Müfit Erkasap ile geldi. Burak Elmas'ın yanı sıra Özer Saraçoğlu da ofisteydi. Önce Elmas ile konuşan Terim, Faruk Süren'e kızgınlığı yüzünden, kendisine gereksiz çıkışlar yaptığını itiraf etti. Sular duruldu ve herkes gelecek için çalışmak adına söz verdi. Gerçekten de öyle oldu. Ne ilginçtir ki, kamuoyu, Terim ile futbol şubesinin iki yıl boyunca arasının bozuk olduğunu konuştu. Oysa bir kez bile tartışmamışlar, eskisinden daha iyi çalışmışlardı. Tüm sıkıntılara rağmen, hep Terim'in yanında yer almışlardı. 
   
   "I love you Luce" 
   Murat Erdoğan'n transferinde yaşananlar, nasıl yönetim için olumsuz sinyalse, Fatih Terim'in gelişinden önce Galatasaraylılar Evi'nde yaşananlar da Canaydın için o derece olumsuz mesajlardı. Lucescu'nun da katıldığı şampiyonluğu kutlama gecesinde, 100'e yakın üye, Terim'in geleceğini bile bile, ellerini Başkan'a doğru uzatarak, "I love you Luce" diye tezahürat yapıyorlardı. Başkan önce tezahüratlara şaşırdı, ama kısa sürede toparlanarak tebessüm etti. Yine de yüzündeki ifadeden, "Hani bunlar Terim'i istiyorlardı. Ne oldu böyle " diye düşündüğü anlaşılıyordu. 
   Fatih Terim görevine başlarken, Başkan Özhan Canaydın, belki de 1.5 yıllık hayal kırıklığı tablosunun ana nedenlerinden biri olan ve futbol şubesinin yetkilerini elinden alan emrini yöneticilere iletiyordu 
   "Bir daha asla, Terim'in yanına gitmeyecek, takım otobüsüne binmeyecek, soyunma odasına girmeyeceksiniz. Yani hocanın işine karışmayacaksınız. Sadece yardım isterse, katkıda bulunacaksınız". 
   Ancak ilk tepkiyi veren 2. Başkan Ali Dürüst'ün sözleri de, yaşanacakların erken teşhisi gibiydi 
   "Sayın başkanım, sakın Fatih Terim'den bir kedi yaratmaya çalışmayın. Bu sistemle başarısız oluruz. Hoca böyle çalışmaz. Onunla 24 saat mesaide olacaksınız. Gerekirse sabah 4'te evine gidecek, yanında olacaksınız. Onun çalışma düzeni size ters gelebilir, ama uymak zorundasınız. Onu kedi gibi yapar, yalnız bırakırsanız, yok edersiniz. Büyük hata olur". 
   Canaydın'ın bu sözlere düşünmeden verdiği yanıt, sert ve otoriterdi 
   "Hayır, ona söz verdim. Eğer ihtiyaç duyarsa, yanında olacaksınız". 
   Başkan bu sözleri, gerçekten Fatih hoca ile konuşarak mı etmişti O zamanlar bu soru, kafalara takılıp kalıyordu. Çünkü, 6 ay sonra işler ters gidince Fatih Terim, Dürüst, Elmas ve Saraçoğlu'na "Beni yalnız bırakmayın. Burada olun" diyordu. Ama artık çok geçti. Köprüler çoktan atılmıştı. 
   İlk günlerin üzerinde bu kadar çok durmamızın nedeni, 1.5 yılda kopup giden iletişimlerin başlangıç noktası olmasındandır. Çünkü o gün kopan ilişkiler, bir daha asla yerine oturmadı. Ve adeta zincirleme reaksiyonla futbolun her kademesine işledi. Fatih Terim yalnız kaldı. Yönetim, hoca yalnız çalışsın diye ilgisiz kaldı. Başkan da sadece izledi. 
   
   Maddeye itiraz 
   Fatih Terim'le ilgili sıkıntılar, daha maçlar başlamadan yüzünü göstermeye başlamıştı. Örneğin sözleşmesi, sorunların ana kaynağıydı. Başkan Canaydın ile yaptığı özel anlaşmaya göre, Terim ve ekibi iki yılda vergiler dahil 6 milyon dolar 7.8 trilyon Lira alacaktı. 
   Ancak sözleşme maddelerinden biri ortalığı karıştırdı. 2. Başkan olması yüzünden imzası gereken Ali Dürüst, sözleşmeyi okuduğunda donup kaldı. Çünkü söz konusu maddeye göre, Fatih Terim ile yönetim arasında sorun çıktığı takdirde, Murat Beyazıt, yönetici Refik Arkan ve Temel Aksoy arabulucu olacaktı. Gerçekten ilginç bir durumdu. Zira Başkan'ın belirlediği futbol şubesi dışlanmış oluyordu. Üstelik yönetimde bile olmayan Terim'in arkadaşı Murat Beyazıt, anlaşmazlıkta söz hakkına sahipti. Ali Dürüst, Faruk Süren döneminden kalma bir hesabı olan Beyazıt nedeniyle sözleşmeyi imzalamadan geri gönderdi. Başkan kendisini arayıp, nedenini sorduğunda, futbol şubesinin bu maddede yer almaması ve Murat Beyazıt'ın varlığından duyduğu rahatsızlıkları dile getirdi. Ama bir daha kimsenin görmediği bu sözleşme tepkiye ve Dürüst'ün imzası olmamasına rağmen rağmen aynen geçti. 
   İşte sözleşmedeki bu madde yüzünden, geçtiğimiz cuma Fatih Terim'in ayrılmasından ne Ali Dürüst, ne de Özer Saraçoğlu'nun haberi oldu. Özel sözleşmeye göre sorunu çözmesi gereken Refik Arkan ile Temel Aksoy da, tecrübeli olmadıkları için krize müdahale edemediler. 
   Refik Arkan, Canaydın üzerinde en çok etkisi olan yöneticiydi. Hatta bazı yöneticiler aralarında Arkan'a "Galatasaray'ın Hüsnü Güreli'si" ismini bile takmışlardı. Çünkü birçok yöneticinin, Refik Arkan ile yıldızı hiç barışmadı. Başkan'ın, Arkan'dan ne kadar çok etkilendiğinin kanıtı ise AIG olayının altında yatıyordu. Zira Arkan'ın, AIG hisselerinin alınmasından sonra verdiği demeçte kullandığı "İstiklal Savaşı" yorumuna, aynı tarihte Özhan Canaydın'ın kulüp internet sitesine yaptığı açıklamada da rastlanıyordu "Bu proje, kurtuluş savaşının başlangıcıdır". 
   
   Söz gümüşse... 
   "Futbol takımının tek ve tam yetkili ismi Fatih Terim'dir. Arkadaşlarımla birlikte, aldığı her kararı destekleriz. Sadece iyi günlerde değil, kötü günlerde de yanında oluruz". 
   Özhan Canaydın Şubat 2004 
   
   "Benim çok sevdiğim bir deyim vardır. Usta kaptan, dalgalı denizde belli olur. Galatasaray başarıya umutsuzlukla değil, tam tersine güvenle ulaşacaktır. Düşüncelerimizde ve hedeflerimizde bir sapma yoktur." 
   Fatih Terim Kasım 2002 
   
   Hooijdonk nasıl kaçtı    Frank De Boer transferi sırasında Feyenoord'dan bir haber geldi "Fenerbahçe Hooijdonk için 2 milyon 200 Euro önerdi. Ama bir daha, ses seda çıkmadı. Aynı parayı verin, siz alın". Aslında bugünü görebilseydi, Özhan Canaydın parayı hemen çıkarıp, verirdi. Ama pazarlık yaptı. "Fenerbahçe'nin verdiği parayı dolar olarak öderim". Galatasaray'ın devreye girdiğinden haberdar olan Fenerbahçe, Euro'da ısrar eden Hollandalılar ile apar - topar anlaştı. Ancak bu transferin, Fatih Terim'in karşı çıkması yüzünden gerçekleşmediği de dillerden düşmedi. 
   
   "Hocayı siz mi zehirlediniz "    Fatih Terim, göreve geldiği ilk günlerde, yönetim ile ünlü bir lokantada yemeğe gitti. Ancak yediği suşiden midesi bozulan hoca, ertesi gün Florya'ya gelemedi. Hatta espri konusu bile oldu. Ali Dürüst, basının hocayı istemediklerini iddia ettiği Burak Elmas ile Özer Saraçoğlu'nu şakayla suçladı "Siz zehirlediniz galiba. Ama sanırım ilacı az koydunuz, hiçbir şeyi yok". Yemek için rezervasyonu Özer Saraçoğlu'nun yaptırdığı öğrenilince bu şaka günlerce sürdü. Fatih Terim bile öğrendiğinde kahkahalarla güldü. 
   
   YARIN BAŞKAN'A İSYAN 
   
   
</TEXT>
</DOC>
