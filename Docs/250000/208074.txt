<DOC>
<DOCNO> 208074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun27.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor için... 30 bin hamam böceği ile cam küvöz içinde kaldı 
</HEADLINE>
<TEXT>

     Alman özel televizyon kanalı RTL tarafından düzenlenen bir yarışma programında, cam kuvözün içinde 30 bin hamam böceğiyle 1 dakikadan fazla kalan Daniel Küblböck 18 dünya rekoru kırdı. 
     RTL tarafından Avustralya ormanlarında hazırlanan ve tanınmış kişilerin çeşitli zorlukların üstesinden gelmeleri beklenen ''Ben bir yıldızım-Beni buradan çıkartın'' adlı programda, Daniel'in bir deniz gözlüğüyle yattığı kuvözün içine 30 bin hamam böceği boşaltıldı. 
     Yeni yıldızların arandığı bir programdan tanınan Daniel, hamam böcekleriyle 1 dakika 6 saniye kuvözün içinde kalarak yeni bir dünya rekoruna imza attı. 
     Hiçbir insanın bugüne kadar 30 bin hamam böceğiyle birarada olmadığı, daha önceki rekorun 22 bin hamam böceğiyle kırıldığı bildirildi. 
     Ne yapması gerektiğini öğrendiğinde ağlayarak, ''Hayır, ben bunu yapamam'' diyen Daniel'in ağzına deneme sırasında bir hamam böceği de girdi. 
     Denemeden sonra şok geçiren Daniel, 10 dakika süreyle tek kelime konuşamadı. 
     Söz konusu program çerçevesinde Yunan şarkıcı Kostas Kordalis de, yavru pitonları yakalamaya zorlandı. 
     Tanınmış genç Alman sinema oyuncusu Dustin Semmelrogge ise orman hayatına daha fazla dayanamayarak yarışmadan çekildi. 
     
</TEXT>
</DOC>
