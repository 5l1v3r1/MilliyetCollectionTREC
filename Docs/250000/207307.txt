<DOC>
<DOCNO> 207307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko37.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esad, işadamlarıyla görüştü, sorunlar masaya yatırıldı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı ve DEİK Yönetim Kurulu Başkanı Rifat Hisarcıklıoğlu, Suriye Devlet Başkanı Beşşar Esad ile toplantıya katılan firmaların sorunlarını dile getirdiklerini, Esad'ın da sorunların çözümü konusunda talimat verdiğini söyledi. 
     Esad'ın DEİK Yönetim Kurulu üyeleri ve Türk işadamlarıyla birlikte yaptığı toplantının ardından gazetecilere açıklama yapan Hisarcıkloğlu, Suriye'nin Türkiye için çok önemli olduğunu vurguladı. 
     Gelişmiş ülkelerin komşularıyla ekonomik ilişkilerinin yüzde 50'ler seviyesinde olduğunu, Türkiye'nin ise komşularıyla ilişkilerinin yüzde 6'larda olduğunu belirten Hisarcıklıoğlu, şöyle devam etti 
     ''Türkiye eğer çevresinde güvenlik çemberi oluşturacaksa, muhakkak komşuluk ilişkilerini yukarıya doğru çekmek durumunda. Bu, komşuları için de geçerli. Bu, Sayın Devlet Başkanı'nın genel anlayışı çerçevesinde toplantıda ifade edildi. Kendisi, Türk yatırımcılarına, Türk ihracatçılarına her türlü desteğin verilmesi noktasında, bütün sıkıntıların aşılması noktasında, yanımızda bizzat talimat vererek bunu gösterdi. Aynı zamanda Türk yatırımcılarının bir merkezden bütün bürokratik engellerin aşılması noktasında da her türlü desteğin verileceğine ifade etmesi bizler açısından sevindirici.'' 
     
     GAZİANTEP'TE KONSOLOSLUK 
     Rifat Hisarcıklıoğlu, Suriye'nin açtığı ihalelerde Türk firmalarına öncelik vermesinin kendileri açısından sevindirici olduğunu dile getirerek, Esad'ın Türkiye ziyaretinde siyasi ilişkilerin pekişmesinin yanı sıra iki ülke arasındaki ilişkilerin ekonomik bacağının da sağlam gideceği noktasında görüşler aktarıldığını kaydetti. 
     Soruları da yanıtlayan Hisarcıklıoğlu, iki ülke arasında ortak projelere ilişkin bir soruyu şöyle yanıtladı 
     ''Tabii ki Türk ve Suriye özel sektörü bir araya gelerek ortak projeler üretecekler. Zaten toplantıya Suriye'de iş yapan, bu ülkeyle ticari ilişkileri olan firmalar katıldı. Toplantıda firmalar sorunlarını dile getirdiler. Devlet Başkanı da çözüm konusunda yanımızda talimat verdi.'' Hisarcıklıoğlu, bundan sonra bir yıllık süreyle vize verileceği ve Gaziantep'te açılacak konsolosluk vasıtasıyla vize işlemlerinin yapılmasının ticari ilişkilerin geliştirilmesinde önemli olduğunu ifade etti. 
     Başka bir soru üzerine de Hisarcıklıoğlu, sınır ticaret merkezleriyle ilgili ortak çalışmalar yapılacağını söyledi. 
     Hisarcıklıoğlu, ''Ekonomik ilişkilerin, siyasi ilişkilerin geliştirilmesiyle ilerlemesi söz konusu. Şimdiye kadar hep böyle olmuştur. Siyasetçiler olumlu havayı açarsa arkasından işadamları bir araya gelmektedir'' dedi. 
     Toplantıya, Devlet Bakanı Kürşad Tüzmen, Türkiye'nin Şam Büyükelçisi Oğuz Çelikol, Suriye'nin Ankara Büyükelçisi Khaled Raad ile aralarında Ali Koç, Şarık Tara, Ali Sabancı, Mehmet Yıldırım, Ali Bayramoğlu, Zeynel Abidin Erdem'in de bulunduğu bir grup işadamı katıldı. 
     Bu arada, TOBB Başkanı Hisarcıklıoğlu, Esad'la yapılan görüşmede Türkiye ve Suriye özel sektör kuruluşları olarak bölgede ticaretin ve yatırımların geliştirilmesi konusunda örnek bir işbirliği gerçekleştirmeleri gerektiğini belirtti. 
     Hisarcıklıoğlu'nun basın mensuplarına dağıtılan konuşma metninde de firmaların ticari faaliyetleri sırasında bankacılık alanında yaşadıkları sorunları çözümlemek üzere bir bankacılık anlaşması yapılmasının yararlı olacağı vurgulandı. 
     Basına kapalı olarak gerçekleştirilen toplantı, yaklaşık 2 saat sürdü. 
     
</TEXT>
</DOC>
