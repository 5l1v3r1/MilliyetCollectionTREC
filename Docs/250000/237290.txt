<DOC>
<DOCNO> 237290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur14.html </URL>
<DATE> 2004/05/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"Yavuz korsanlar", zabıtaları bastırdı .. 
</HEADLINE>
<TEXT>

     Başkent'te korsan kitap satıcılarının, kitaplara el koymak isteyen zabıta memurlarına kesici ve delici aletlerle saldırdığı bildirildi. 
     Ankara Büyükşehir Belediyesi'nden yapılan yazılı açıklamaya göre, dün akşam Sıhhiye Köprüsü altında korsan kitap satmak isteyenlere zabıta memurları müdahale etti. Olayda, Zabıta Komiser Yardımcısı Behlül Eraslan ve zabıta memuru Mithat Yılmaz, kesici ve delici aletlerle yaralandı. Eraslan'ın 1, Yılmaz'ın da 7 gün rapor aldığı olay sonrası satıcılar, polis tarafından gözlem altına alındı. 
     Ankara Büyükşehir Belediyesi Zabıta Müdürü Gazi Tamer, zabıtaların yaralanma ve ölümle sonuçlanan olaylara maruz kaldığını belirterek, zabıtalara da yetki ve teçhizat verilmesini istedi. 
     
</TEXT>
</DOC>
