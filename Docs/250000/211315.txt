<DOC>
<DOCNO> 211315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur16.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbanı Talat Mayıs'a kadar çözüm Türkiye için önemli 
</HEADLINE>
<TEXT>

     KKTC Başbakanı Mehmet Ali Talat, Kıbrıs'ta Mayıs 2004'e kadar bulunabilecek çözümün, Kıbrıs Türkü için olduğu kadar Türkiye için de önemli olduğunu söyledi. 
     Talat, TESEV tarafından The Marmara Oteli'nde organize edilen toplantı kapsamında düzenlenen öğle yemeğine katıldı. 
     Yemekte konuşan Talat, bu aşamada esas sorulması gerekenin görüşmelerin nasıl başlatılabileceği olduğunu vurguladı. 
     BM Genel Sekreteri Kofi Annan'ın bir anlaşmaya ulaşılamaması halinde boşlukları kendisinin dolduracağını ve Ada'da referanduma gidileceğini belirttiğini hatırlatan Talat, ''Bu yüzden herkes referandumdan önce bir anlaşma imzalamayı tercih ediyor'' dedi. 
     Türk tarafının meclisinin kabul ettiği ve egemenliği kısıtlayıcı her konuda referanduma gidilmesini öngören yasayı dikkate alarak Annan'ın böyle bir talepte bulunduğunu ifade eden Talat, ancak yine de bu çözümden her iki tarafın da memnun olmadığını söyledi. 
     
     ARABULUCU KONUSU 
     Başbakan Recep Tayyip Erdoğan'ın katıldığı Davos'taki zirvede ''arabulucu'' konusunun gündeme geldiğini hatırlatan Talat, ''Ben, bu konu sorulunca cevap vermemeyi tercih ediyorum. Önerinin sahibinin kendi düşüncesini ortaya koymasını tercih ediyorum. Ama 'KKTC Başbakanı olarak bununla niye ilgilenmiyorsanız' derseniz, 'Bizim kararlı olduğumuz tek şey çözümdür' derim'' diye konuştu. 
     Mayıs'a kadar çözüm konusunda çeşitli varyasyonlar olabileceğini ve bunlardan rahatsız da olabileceklerini dile getiren Talat, kendisinin tarafsız olmadığını ve Türk tarafının perspektifinden baktığını söyledi. 
     KKTC Başbakanı Talat, bu perspektiften bakıldığında Mayıs 2004 tarihine kadar çözümün gerçekleşmesi durumunda bunun Türkiye'nin üyeliğine de yarar sağlayacağını gördüğünü söyledi. 
     
     TÜRKİYE'NİN AB ÜYELİĞİ 
     Kıbrıs çözümünün uygulanmasının Mayıs'tan sonra 2-3 yıllık bir döneme sarkacağını ve Türkiye'nin görüşmelerinin de bu süreçte başlamış olacağını ifade eden Talat, böyle bir süreçte Kıbrıs'ta çözümün kesilmesi pahasına Türkiye'nin üyeliğinin reddedilmesinin mümkün görülmediğini kaydetti. 
     Talat, ''Çözümün olması Türkiye için büyük bir güvence olur. Bu durumda Türkiye'nin AB içinde doğal lobisi olacaktır. Türkiye için Mayıs 2004'e kadar çözüm, Kıbrıs Türkü için olduğu kadar önemlidir'' diye konuştu. 
     Kıbrıs'ta farklı görüşlerin tartışıldığı bir süreç geçirildiğini, ancak bu tartışmaları aşağı çeken yapılanmayı Türkiye'nin katkılarıyla ve barış sürecinin kendisinin katkısıyla ortadan kaldıracaklarını belirten Talat, şöyle devam etti 
     ''Çözüme şiddetle karşı olanlar ile şiddetle taraftar olanları uzlaştırmak zorundayız. Benim özellikle Rum arkadaşlarımdan ricam, bilsinler ki, biz gerçekten konuyu ciddi olarak ele alıyoruz ve benim yakından gözlemlediğim kadarıyla Türkiye de bu sorunun bir an önce çözüme kavuşturulması için çalışıyor. Bu çalışmaların sonucu başarılı olacaktır diye düşünüyorum ve bence yıllardır devam eden ve hepimize acılar çektiren ki, Kuzey tarafı da, Güney tarafı da, Türkiye ve Yunanistan da acı çekti, bu sorundan kurtulacağız.'' 
     
     İKİ KAPTANLI GEMİ 
     Soruları da yanıtlayan KKTC Başbakanı Talat, ''KKTC Cumhurbaşkanı Rauf Denktaş ile nasıl uzlaştıklarının'' sorulması üzerine, şunları söyledi 
     ''Şimdi öyle bir mekanizma kuruyoruz ki, iki kaptanlı bir gemi ama anlaşarak gemiyi kullanacaklar. Şimdi yepyeni bir döneme geldik. Bu yeni dönemde çok sayıda oyuncu var. Yani sadece ne benim dediğim, ne bir başkasının dediği olacak. Bu kararları birlikte yürüteceğiz.'' Talat, ''MGK'nın aldığı karara'' ilişkin bir soruya da, şu yanıtı verdi 
     ''MGK'nın kararı, şu an içinde bulunduğumuz durumun dışında bir karar değil. İlk kez konuya doğrudan atıfta bulunmuş, çözümü savunmuş bir karardır. Onun için ben, karara olumlu tarafından bakılması taraftarıyım. Ada'nın gerçekleri ne demektir Bu Annan Planı'nın içinde de zaten var. Ben zaten, Annan Planı'nı, Ada'nın gerçekleri dışında görmüyorum.'' 
     
</TEXT>
</DOC>
