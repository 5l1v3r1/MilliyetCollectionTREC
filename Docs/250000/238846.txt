<DOC>
<DOCNO> 238846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo21.html </URL>
<DATE> 2004/05/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tümer Her futbolcu Avrupa'da oynamalı 
</HEADLINE>
<TEXT>

     Erovizyon Şarkı Yarışması'nın İstanbul'da yapılacak olması nedeniyle düzenlenen Avrupa Forumu 2004'in yapılan ilk oturumunda Türkiye-Avrupa sportif ilişkileri gündeme getirildi. 
     Swissotel'de gerçekleştirilen ve hafta boyunca sürecek forumun, öğleden önceki oturumuna Türkiye Milli Olimpiyat Komitesi Başkanı Togay Bayatlı, Galatasaray Futbol Şubesi Yöneticisi Fatih Gökşen ile Beşiktaşlı futbolcu Tümer ile Galatasaraylı Hakan Şükür konuşmacı olarak katıldı. 
     Fatih Gökşen, takım ruhundaki eksiklikler nedeniyle gelecek sezon Avrupa'da olamayacaklarını belirterek, ''UEFA Kupası ve Süper Kupayı kazandıktan sonra bu başarıyı tekrar etmek için büyük çaba harcadık. Ancak, motivasyon ve takım ruhundaki eksiklikler nedeniyle gelecek sezon Avrupa'da yer alamayacağız'' dedi. 
     100. yılında Galatasaray'ı şampiyon yapacak ve Avrupa'da savaşacak bir takım kurma çabası içinde olduklarını kaydeden Gökşen, bununla yeniden eski günlere dönmeyi istediklerini ifade etti. 
     
     TÜMER ''HER FUTBOLCU AVRUPA'DA OYNAMALI'' 
     Beşiktaşlı Tümer de Türkiye'deki tüm futbolcuların vizyon açısından Avrupa'da oynaması gerektiğini söyledi. 
     2002 Dünya Kupası finallerinin Türkiye'nin dünyadaki yerini değiştirdiğini ve bunun bir devrim olduğunu ifade eden Tümer, ''Türkiye belirli bir standardı ve kaliteyi yakaladı. Dünya 3.'lüğü de dünyanın Türk futboluna bakış açısını değiştirdi. Artık Türk futbolcusu da mantelitesini değiştirerek, hedeflerini sadece ülke içinde belirlememeli'' diye konuştu. 
     Tümer, Japonya'dan medya mensuplarının gelerek İlhan hakkında kendisiyle röportaj yaptığını belirterek, ''Bana birçok soru soruyorlar. İlhan'ın kendilerine çok benzediğini anlatarak İlhan futbol hayatının sonuna kadar bizden biri olarak kalacak diyorlar. İlhan'ın Senagal'e attığı gol, pozisyon açısından her zaman olamayacak bir gol, ancak şuna inanıyorum, hayatta doğru zamanda ve doğru yerde olmak gerekir, bu da çok önemli'' dedi. 
     Hakan Şükür ise insanların hayalleri ile yaşadığını vurgulayarak, çocukluğunda Avrupa'ya gitmeyi aklından bile geçirmediğini ancak, Galatasaray ile birlikte bu düşüncenin kendisinde doğduğunu ifade etti. 
     Inter başkanı Moratti'nin kendisine yakın ilgisini ve oradaki arkadaşlıklarını hayatı boyunca unutamayacağını belirten Hakan, bu dostluklarının ileride de kendisine faydası olacağına inandığını dile getirdi. Hakan, Türkiye'nin çok önemli sporculara sahip olduğunu ve ileride daha büyük başarıların kazanılacağına inandığını da sözlerine ekledi. 
     TMOK Başkanı Bayatlı da, 2012 Olimpiyatları'nı Türkiye'nin kazanmasının çok önemli olduğunu kaydederek, ''Eğer olimpiyatları İstanbul'a alabilirsek, kesinlikle Avrupa Birliği'ne gireriz. Çünkü Avrupa Olimpiyatlara büyük önem verir. İstanbul olimpiyatlara tesis açısından yüzde 70 hazır'' dedi. 
     
</TEXT>
</DOC>
