<DOC>
<DOCNO> 224532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy24.html </URL>
<DATE> 2004/03/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Arınç'tan Denktaş'a eleştiri .. 
</HEADLINE>
<TEXT>

     TBMM Başkanı Bülent Arınç, KKTC Cumhurbaşkanı Rauf Denktaş'ın dörtlü görüşmelerde bulunmak üzere İsviçre'ye gitmemesi konusunda, ''Denktaş'ın bu kadar bilgisi, birikimi, cesareti, siyasetteki üstün başarıları, manevra kabiliyeti ile ikinci aşamada İsviçre'de bulunmasını ve oradaki müzakerelerde de haklarını cesurca müdafaa etmesini arzu ederdim'' dedi. 
     Arınç, Kıbrıs konusunda yaşanan gelişmeler ve KKTC Cumhurbaşkanı Rauf Denktaş'ın yarın İsviçre'de yapılacak dörtlü zirveye katılmamasını değerlendirdi. 
     Rauf Denktaş'ın, KKTC'nin Cumhurbaşkanı ve Kuzey Kıbrıs'taki Türk toplumunun başkanı olduğunu vurgulayan Arınç, bu çerçevede Denktaş'ın Türkiye'yi temsilen herhangi bir görev yaptığını hiç kimsenin söyleyemeyeceğini belirtti. 
     New York'ta birkaç ay önce Kıbrıs müzakereleri yapıldığını anımsatan Arınç, Türkiye'nin bu konuda büyük etkisi olduğunu söyledi. Bülent Arınç, Türkiye'nin Başbakanı ve Dışişleri Bakanı'nın bu konuda yoğun çabaları olduğunu ifade ederek, sözlerini şöyle sürdürdü 
     ''Çünkü, 1 Mayıs 2004 itibariyle Kıbrıs'ın da, Türkiye'nin de, Yunanistan'ın da, AB'nin de menfaatine olacak bir sonuca ulaşmak gerekiyor. Aksi takdirde eğer Kıbrıs'ı temsil ettiği iddiasında bulunan Güney Kıbrıs Rum yönetimi 1 Mayıs 2004'te AB'ye girecek olduğuna göre, Türkiye ve Kuzey Kıbrıs Türk topluluğunun bunun dışında kalması mahsurlu sonuçlar meydana getirebilir. Aklı başında olan herkes, bu dar süreç içinde bile bu işin başarıyla sonuçlanmasını ve Kuzey Kıbrıs'ın da, Güney Kıbrıs'ın da bir birleşik Kıbrıs devleti olarak yeni bir statüye kavuşmasını istiyor.'' 
     
     ''İŞİN SONUÇSUZ KALMASI...'' 
     TBMM Başkanı Arınç, söz konusu statünün barışı egemen kılacak bir statü olması, kalıcı olması ve adada geçmişte yaşanan acı olayları ve gerçekleri de dikkate alması gerektiğinin altını çizdi. Kıbrıs konusunun başarıya ulaşmasının sayısız faydaları olduğunu vurgulayan Arınç, sözlerini Şöyle sürdürdü 
     ''Bu işin sonuçsuz kalmasının da o kadar mahsurları var. Dolayısıyla, siyasetçiye düşen görev hayırlı, başarılı, kalıcı sonuca ulaşabilmektir. Bunun için de ne gerekiyorsa, üzerine bütün sorumlulukları, riskleri alarak mücadele etmektir. Bu mücadele artık müzakere masalarında oluyor, siyasette oluyor, uzlaşmayla, manevra kabiliyeti ile oluyor. Bunu herhalde bu toplantıya katılanlar içinde en iyisini sayın Denktaş bilir Denktaş, 80 yıllık hayatı boyunca Kıbrıs meselesinin her santimetrekaresinde, her saniyesinde bulunmuş bir insandır. Zaman zaman hayatı tehlikelere girmiştir, silah tehdidi altında kalmıştır, cezaevlerini görmüştür, sürgünlere gitmiştir. Öldürülme tehditleri almıştır. Kıbrıs konusunda yakın tarih yazılacak olsa ,bunun her sayfasında Denktaş ve Fazıl Küçük'ü görmek mümkündür.'' 
     
     ''MUTABIK KALANLAR İÇİNDE DENKTAŞ DA VAR'' 
     Kıbrıs konusunda New York'ta dört konuda anlaşma sağlandığını ifade eden Arınç, şöyle konuştu 
     ''Mutabık kalanlar içinde Denktaş da var. Şimdi her ne kadar ben zor altında kaldım diyorsa da, bu, sorumlu bir siyasetçinin söyleyeceği bir söz olmaması gerekir. Çünkü, orada böyle bir yol haritası üzerinde mutabık kalındı. Hatta bu yol haritasını sunan ve bu başarının sağlanmasında da en büyük etkenin Denktaş olduğu söylendi.'' Birinci planda adada toplumlar arasında görüşme yapıldığını ve bittiğini anlatan Arınç, Kıbrıs konusunda çözüm sağlamanın ''4'lü bir çözüme bağlandığını'' anımsattı. Arınç, sözlerini şöyle sürdürdü 
     ''Yani bunlar olabilir ki anlaşamazlar, anlaşamadıkları takdirde kademeleri nasıl koyalım diye böyle bir plan üzerinde kabul gördü. İsviçre'deki toplantıda mutabık kaldık demediler. O zaman her iki taraf bütün planlarını, düşüncelerini, programlarını, Annan Planı üzerindeki revizyon isteklerini Kofi Annan'a verecekler. BM Genel Sekreteri bunları düzenleyecek, sonra her iki toplum 20 Nisan'da referanduma gidecek. Bunu New York'ta Kofi Annan'ın yanında kabul ettiler ve alkışlarla birbirlerini uğurladılar. 
     Ben bütün gönlümle şunu arzu ederdim Denktaş, bu kadar bilgisi, birikimi, cesareti, siyasetteki üstün başarıları, manevra kabiliyeti ile ikinci aşamada da İsviçre'de bulunsun ve oradaki müzakerelerde de haklarını cesurca müdafaa etsin. Ama sonuç zaten onun elinde değil. Ondan sonraki aşamalarda da hep doğru bildiklerini söylesin ve sonunda Kıbrıs'taki toplumumuz bu konuda referandumda bir karar versin.'' 
     
     ''MÜZAKERELERİN BAŞARILI GEÇMESİNİ ÜMİT EDİYORUM'' 
     Bülent Arınç, Denktaş'ın İsviçre'deki toplantıya katılmak istemediğini ve bu konuda başbakan Mehmet Ali Talat ve KKTC yetkililerine tam yetki verdiğini anımsattı. ''Ben bu şekilde müzakerelerin başarılı geçmesini ümit ediyorum'' diyen Arınç, sözlerini şöyle tamamladı 
     ''Olabilir ki, Denktaş, bu kararıyla KKTC'de yaşayan soydaşlarımızın geleceğini bir manevra kabiliyeti ile daha güvence altına almak istemiş olabilir İsviçre'deki toplantılarda Türk tarafının elini daha da güçlendirmek istemiş olabilir veya bizim şu anda öngöremediğimiz başka menfaatleri görerek kendisinin bizzat İsviçre'ye gitmemesi gerektiğini düşünmüş olabilir. Ama biz açıklamalarına bakarak kendi düşüncelerimizi ifade ediyoruz. 
     Ben, sayın Denktaş'ın Kuzey Kıbrıs ve güneyde yaşayanlarla Kıbrıs adası üzerindeki birleşik Kıbrıs devleti eğer iki kesimliliği, Kuzey Kıbrıs'ta yaşayan Türk soydaşlarının Türkiye'nin kesin güvence altında yaşamasını ve buna bağlı olarak yıllardan beri müdafaa ettiğimiz diğer gerçekleri de her platformda ciddi, kararlı, cesur, risk ve sorumluluk alan bir siyasetçi olarak sonuna kadar müdafaa etmesini ve alınacak kararı da halkın belirlemesini arzu ederdim. Ama şimdi İsviçre'de müzakerelere katılacaklara başarılar diliyorum ve Denktaş'ın her aşamada onlara yardımcı olacağını düşünüyorum.'' 
     
</TEXT>
</DOC>
