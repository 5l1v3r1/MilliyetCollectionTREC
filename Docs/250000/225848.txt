<DOC>
<DOCNO> 225848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy07.html </URL>
<DATE> 2004/03/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Seçimleri protesto eden köy, BM yolunda... 
</HEADLINE>
<TEXT>

     Mermer ocağının kapatılmamasını protesto için, kendi aralarında oylama yaparak 28 Mart'ta sandığa gitmeme kararı alan Denizli'nin Honaz İlçesi'ne bağlı Aşağıdağdere Köyü'nün bu sorununun Denizli Çevre Meclisi'nce, Birleşmiş Milletler'e BM bildirileceği kaydedildi. 
     Denizli Çevre Meclisi Başkanı Lerzan Süzük, BM İnsan Hakları Yüksek Komiserliği Çevre Sorumlusu Lene Wendland, Yeşil Doğu-Batı Diyaloğu Koordinatörü Anne De Boer ve Hollanda'nın Hilversum Kent Meclisi Üyesi Aynur Polat'ın da katıldığı İstanbul ve İzmir'deki çevre konulu toplantılarda, kendisinden ayrıntılı rapor istendiğini bildirdi. 
     Fransızca olarak istenen rapor ile mermer ocağının çevreye verdiği zararı gösteren belgeleri, kısa sürede BM İnsan Hakları Yüksek Komiserliği'ne ulaştıracaklarını ifade eden Süzük, ''Aşağıdağdere Köyü halkının hakkını Türkiye'de yasal yollardan arıyoruz. Ayrıca konuyu BM'ye de taşıyıp, uluslararası boyutta da girişimler de bulunacağız'' dedi. 
     
     SINIR DARALTILDI 

     Denizli Valisi Gazi Şimşek, Aşağıdağdere Köyü'ndeki gelişmelerle ilgili AA muhabirine yaptığı açıklamada, şikayetlerin kurulan bir komisyon tarafından incelendiğini ve değerlendirmeler ışığında mermer ocağı sahasının daraltıldığını söyledi. 
     Köy halkının ''seçimi boykot etmeye'' hazırlandığının hatırlatılması üzerine Şimşek, ''Böyle bir şey yanlıştır. Muhtar ve ihtiyar heyetini seçmezlerse, burası yöneticisiz kalmaz. Yetkimi kullanır, imamı muhtar atarım. Onun için herkes sandık başına gidip, demokratik hakkı olan oyunu kullansın'' dedi. 
     Aşağıdağdere köylüleri, mermer ocağının köye verdiği zararı anlatmak için seslerini duyurmak istediklerini, yerel seçimlerde sandığa değil, pikniğe gideceklerini söyledi. 
     Köylüler bir süre önce kendi aralarında oylama yapmış ve 248 kişiden 247'si 28 Mart'ta oy kullanmama yönünde tercihte bulunmuştu. 
     

     
</TEXT>
</DOC>
