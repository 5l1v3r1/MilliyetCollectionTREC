<DOC>
<DOCNO> 242207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur32.html </URL>
<DATE> 2004/05/23/ </DATE>
<TIME> 17.57 </TIME>
<AUTHOR>  </AUTHOR>
<HEADLINE>
ABD ve israil'e tepkiler devam ediyor.... 
</HEADLINE>
<TEXT>

     2004 - ABD ve İsrail'in Ortadoğu'daki sivil katliamları, yurtta tepkiyle karşılandı. 
     Bursa'da, Milli Gençlik Vakfı ve Anadolu Gençlik Dergisi'nin Gökdere Meydanı'nda ortaklaşa düzenlediği ''Irak'ta İşgale ve İşkenceye Hayır'' mitingine, aralarında Saadet Partisi SP , Emeğin Partisi EMEP ve Memur-Sen üyeleri katıldı. 
     SP Genel Başkan Yardımcısı Ahmet Sünnetçioğlu, mitingde, dünyaya barış ve kardeşliğin hakim olmasını istediklerini belirterek, son zamanlarda Irak ve Filistin'de yaşananların, insanlık ayıbı olduğunu söyledi. 
     Irak'ta, insan hakları ve demokrasi adına, ''dünya tarihinin en vahşi'' işkencelerinin yapıldığını kaydeden Sünnetçioğlu, Ankara'daki İsrail Büyükelçiliği'nin bir an önce kapatılması gerektiğini ifade etti. 
     EMEP Genel Başkan Yardımcısı Mehmet Kılıçarslan da ABD'nin, Irak topraklarına göz diktiğinin ortaya çıktığını iddia etti. 
     Hükümet'in, ABD ve İsrail ile yaptığı bütün işbirliklerini durdurmasını isteyen Kılıarslan, ''Sağcı-solcu ayrımı yapmadan birleşirsek, o katilleri durdurabileceğiz'' dedi. 
     Milli Gençlik Vakfı Genel Başkanı İlyas Töngüş ise Türkiye'nin milli görüşle buluştuğu zaman, Kıbrıs, Filistin, Irak ve diğer ülkelerdeki tüm mazlumların kurtulacağını, Türkiye liderliğinde, zulmün olmadığı yeni bir dünya kurulacağını iddia etti. 
     Bu arada, Iraklı kadın mülteci İmam Samarai de yaşadıklarını ve Irak'taki durumu anlatırken, mitinge katılanlar, gözyaşlarına hakim olamadı. Samarai'nin konuşması, ABD ve İsrail aleyhine sloganlarla sık sık kesildi. 
     
     ADANA 
     Kamu-Sen Adana Temsilcisi İsmail Koncuk, ABD ve İsrail'in masum halk üzerindeki son saldırılarını, Haçlı Seferlerine benzetti. Koncuk, sendika binasında düzenlediği basın toplantısında, ABD ile İsrail'in Müslümanlara yönelik saldırılarının her geçen gün artarak soykırıma dönüşmeye başladığını ileri sürdü. 
     Birleşmiş Milletler BM başta olmak üzere uluslararası kuruluşların ve diğer ülkelerin bu duruma sessiz kaldıklarını belirten Koncuk, şunları kaydetti 
     ''ABD ile İsrail'in ortaklaşa başlattıkları yeni sömürge hareketleri, Haçlı Seferleri niteliğindedir. Çocuk, kadın, ihtiyar demeden her türlü işkence, tecavüz, saldırı ve katliamlara maruz kalan binlerce Iraklı ve Filistinli Müslümanların en temel hak ve hürriyetleri gasp edilmektedir'' 
     
     ELAZIĞ 
     Elazığ'da, 12 sivil toplum örgütü ve siyasi parti temsilcisinin katılımıyla, ''Amerikan İşgaline Hayır'' platformu oluşturuldu. 
     Platform adına yapılan ortak açıklamada, ABD ve müttefiklerinin, Büyük Ortadoğu Projesi kapsamında bölgeyi yeniden şekillendirmek ve egemenliğini halklara dayatmak amacıyla Irak'ı işgal ettiği ifade edilen açıklamada, Filistin'de de İsrailli Siyonistlerin, soykırım eylemlerini sürdürdükleri vurgulandı. 
     
</TEXT>
</DOC>
