<DOC>
<DOCNO> 222407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun30.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, ABD'nin seçim eleştirilerine yanıt verdi 
</HEADLINE>
<TEXT>

     Rusya Devlet Başkanı Vladimir Putin, ABD'nin Rusya'da dün yapılan devlet başkanlığı seçimine yönelik eleştirilerinin, ''bu ülkedeki iç siyasi durumdan kaynaklandığına inandığını'' söyledi. 
     Putin, seçimi kazandığının ilan edilmesinden sonra düzenlediği basın toplantısında, bir gazetecinin sorusu üzerine, Amerikalı yetkililerin Rusya'yı eleştirirken kendileri için de bundan gerekli sonuçları çıkararak ülkelerindeki demokratik prosedürleri geliştirmelerini umduğunu kaydetti. 
     ''Eğer eksikliklerimizi birbirimize dostça yollardan iletirsek bu bizim için yararlı bir şey'' diyen Putin, ''Çünkü, dostça fikir alışverişi çatışmaya neden olmaz. Aksine karşılıklı birbirimizin demokratik sistemini ve seçim prosedürümüzü geliştirmeye yardımcı olur'' diye konuştu. 
     Başkasını eleştirirken kendisinin kusursuz olduğuna kimsenin inanma hakkı olmadığını belirten Putin, ''Sözde olgun bir demokrasiye sahip ülkelerin çoğunun demokratik yöntemler ve seçim sistemleriyle ilgili sorunları var. ABD'de 4 yıl önce yapılan seçimdeki hatalı performansı hepimiz büyük şaşkınlıkla izledik'' diye konuştu. 
     ABD'de siyaset arenasındaki gelişmelerin farkında olduklarını ve bu tür açıklamaların belirli siyasi kaygıların ışığında yapıldığına inandığını söyleyen Putin, ''Tüm bu eleştirileri dikkate alıp inceleyeceğiz. Eğer bu eleştirilerin içinde üzerinde düşünülmesi gereken noktalar bulursak, bunu gündemimize alırız ve buna yönelik uygun bir sonucu çıkarırız'' dedi. 
     Putin, dün yapılan seçimde zaferini çok çalışmasına bağlayarak, ''Sanırım geçmiş yıllarda çok yoğun ve dürüst bir şekilde çalıştım. İnsanlar da bunu hissetmiş olmalı. Size gelecek 4 yıl da aynı tempoda çalışacağıma dair söz veriyorum'' diye konuştu. 
     Önümüzdeki 4 yıllık görev süresince tüm demokratik kazanımların güvence altına alınacağına söz veren Putin, hükümetin çok partili sistemi geliştirmek, ekonomik büyümeyi sağlamak, sivil toplum ve basın özgürlüğünü geliştirmek için çalışacağını kaydetti. 
     Ülkede her kesimin kendi partisini kurma koşullarını oluşturmaları gerektiğini söyleyen Putin, böylece ülkedeki tüm farklı kesimlerin seslerini duyurabileceğini ifade etti. 
     ABD Dışişleri Bakanı Colin Powell, dün yapılan devlet başkanlığı seçimlerini şeffaf olmamakla suçlarken, ''Ruslar, uluslararası topluluğun tanıdığı şekilde gerçek bir demokrasi için tüm adayların devlet başkanı gibi medyadan yararlanması gerektiğini anlamalı. Rusya'da bağımsız medyanın arka plana itildiği konusunda kaygılıyız'' demişti. 
     
</TEXT>
</DOC>
