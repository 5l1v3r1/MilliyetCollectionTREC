<DOC>
<DOCNO> 227783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'nın inadını 'Ege kozu' kırdı 
</HEADLINE>
<TEXT>

   Karamanlis'in "1960 garanti anlaşmasını değiştirelim" ısrarı gerilim yarattı. Erdoğan, Genelkurmay'ın tepkisiyle "Ege'de barışı riske sokmayalım" deyip Karamanlis'i ikna etti 
      Utku Çakırözer 

   
   Bürgenstock'taki görüşmelerin en gergin günü olan 30 Mart akşamı Yunanistan, "1960 garanti anlaşmasını değiştirelim. Türkiye sadece adanın Türk kesiminin güvenliğini, Yunanistan da Rum tarafının güvenliğini sağlamakla görevli olsun" talebinde bulundu. Öneri, Türk heyetinde "Kabul edelim çünkü bizim için önemli olan Türklerin güvenliği" diyenlerle, "Garanti anlaşması deldirilemez" görüşünü savunanlar arasında tartışma yarattı. Genelkurmay Başkanlığı Kıbrıs ve Yunanistan Daire Başkanı Tuğgeneral Mücahit Şişlioğlu, tartışma sürerken odadan çıkarak Genelkurmay kararg hıyla görüşme yaptı. Şişlioğlu, döndüğünde, "Genelkurmay, en önemli yasal dayanağımız garanti anlaşmasının sulandırılmasına kesinlikle karşıdır. Bu değişiklikte masadan kalkmamız gerekir" dedi. 
   
   'Annan da etkili oldu' 
   Bunun üzerine Erdoğan ve Gül, önerinin kesinlikle reddedilmesi kararı aldı. Atina'nın talebini geri çekmemesi ve ABD ile AB'den de bu yönde Ankara'ya baskı gelmesi üzerine kriz büyüdü. Planın verilmesine yarım saat kalana kadar süren anlaşmazlık, BM Genel Sekreteri Kofi Annan'ın son dakikada iki lideri bir araya getirmesiyle giderildi. Erdoğan, Yunanistan'la dostluğun Ege'deki sorunların giderilmesi için de önemli olduğunu vurgulayarak, "Ege ve Akdeniz'de barış için birlikte adımlar atacağız. İki yıldır müsteşarlarımız görüşüyor. Ama siz Kıbrıs'ta ortak garantörlüğümüzü ayırma konusunda ısrar ederseniz, bunu gören halklarımız bizim barış sürecimize inanmaz ve bu süreç yarım kalır" uyarısında bulundu. Erdoğan'ın sözleri ve Annan'ın destekleyici telkini ile Atina ısrarından vazgeçti. 
   
   Son dakikada çekilme teklifi    ANKARA Milliyet 

   Bürgenstock'taki görüşmelerin son günlerinde planın aleyhlerine çıkacağı beklentisi artan Güney Kıbrıs Rum Kesimi Yönetimi'nin KKTC heyetine "birlikte çekilme" önerisi sunduğu iddia edildi. İsviçre'deki görüşmelerin başından beri müzakerelere "çok asılmayan" Rumların, Annan'ın 29 Mart'ta sunduğu planda istediklerini alamayınca "referanduma gidip 'hayır' kararı alarak dünyanın tepkisini çekmektense, referandumdan kaçma" arayışına girdiği öne sürüldü. Rum yönetiminin Kıbrıs Türk tarafıyla temasa geçerek "birlikte çekilip referanduma gitmeyelim" önerisi için zemin yokladığı savunulurken, üst düzey bir KKTC yetkilisi bu tür iddiaların doğru olmadığını belirtti. 
   
   
</TEXT>
</DOC>
