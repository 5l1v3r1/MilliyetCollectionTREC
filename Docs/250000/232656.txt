<DOC>
<DOCNO> 232656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy03.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk askeri, Güney'e müdahale edebilecek' 
</HEADLINE>
<TEXT>

   Dışişleri Bakanı Gül, "Türk askerinin Güney'e müdahale yetkisini anlaşmaya koydurduk" dedi. Gül, Rumlar hayır derse, KKTC'nin tanınması kampanyası başlatacaklarını belirtti... 
      ÖNDER YILMAZ Antalya 

   
   Dışişleri Bakanı Abdullah Gül, KKTC Cumhurbaşkanı Rauf Denktaş'ın "Egemenlik elden gidiyor" diyerek hükümeti eleştirmesine sert yanıt verdi. "Ne egemenliğinden bahsediyorsunuz Bir kasa portakal ihraç edemiyorsunuz. Sizi kimse tanımıyor" dedi. Annan Planı'nın enosisin sonu olacağını vurgulayan Gül, Türk askerinin güneyde çıkabilecek olaya müdahale yetkisini anlaşmaya koydurduklarını dile getirdi. 
   Antalya'daki kampın son gününde milletvekillerinin sorularını yanıtlayan Gül, "Rumlar 'hayır', biz 'evet' dersek, önce ambargonun kaldırılmasını isteyeceğiz. Ardından KKTC'nin tanınması için kampanya başlatacağız" diye konuştu. ABD ve İngiltere'nin de Türkiye'ye destek verdiğini belirten Gül, şunları söyledi "Tahminim, Rumların plana 'evet' diyeceği yönünde. Çünkü büyük izolasyonla karşı karşıya kaldılar. ABD çok bastırıyor." 
   Gül, AKEL'in tutumunun önemli olduğunu, Yunanistan Başbakanı Kostas Karamanlis'in seçilmesinde de bu partinin önemli rol oynadığını vurguladı. Karpaz'da Hıristiyanlar için önemli olan yerleri Rumlara bıraktıklarını söyleyen Gül, buna karşılık Hala Sultan Türbesi ve 44 dönüm araziyi aldıklarını, bunun için de KKTC Başbakanı Mehmet Ali Talat'ın çok bastırdığını kaydetti. Gül, AB'nin hukuk bürolarından derogasyonlar için hukuki mütalaa aldıklarını da belirterek "Özellikle uyum senedi için AB hukukunu inceledik. Kaygılarımızı azaltıcı yönde mütalaa aldık. Birincil hukuk süreci daha sonra başlayacak ama senet de önemli güvence" dedi. 
   
   'Ülkücü yürüyüş yanlış' 
   Gül, Ülkü Ocakları'nın Kıbrıs'a yürüyüş düzenlemesinin adadaki ortamı zedeleyeceğini söyledi. 24 Nisan'da Kıbrıs'ta sona ermesi planlanan "hayır" yürüyüşünü değerlendiren Gül, "Ben bunları yanlış görüyorum. Kıbrıs'ı Kıbrıslılar, onların sorununu da oradakiler organize etmeli, Türkiye'dekiler değil" dedi. 
   
   
   
</TEXT>
</DOC>
