<DOC>
<DOCNO> 245746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun22.html </URL>
<DATE> 2004/06/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yasadışı göçmenler Barcelona'da kilise işgal etti 
</HEADLINE>
<TEXT>

     İspanya'nın Barselona kentinde çoğunluğu Müslüman olan oturma ve çalışma izni bulunmadan ülkede yaşayan bin kadar göçmen, sembolik olarak kilise işgal etti. 
     Barselona'daki Pi Kilisesi'ne dün akşamı yerel saatle 18.30'da giren bin kadar göçmen, sabaha karşı 07.30'da polisin müdahalesiyle kiliseden çıkartıldı. 
     Hindistan, Bangladeş, Pakistan, Ekvator ve Kolombiyalı oldukları belirtilen göçmenler, kendilerine oturma ve çalışma izni verilerek durumlarının yasallaştırılmasını istediler. 
     Kilisenin papazı, göçmenlerle konuşarak, sabaha karşı eylemi sona erdirmeleri konusunda anlaştı. 
     Kızılhaç örgütünün gece boyunca göçmenlerin yiyecek ihtiyacını giderdiği bildirildi. 
     Kilise yetkilileri, göçmenlerden bulundukları dini mekana saygı göstermelerini ve gürültü yapmamalarını talep etti. 
     Göçmenler saat 09.00'da kiliseden çıkacaklarını söylemişti, fakat 07.30'da polis müdahalesiyle kiliseden çıkartıldılar. 
     Müdahalede kilise sıralarına sarılan göçmenlerle polis arasında arbede çıktığı kaydedildi. 
     Verilen bilgilere göre, yaklaşık 200 bin göçmenin yasadışı olarak Barselona'da bulunduğu, göçmenlerin, durumları yasallaşana kadar meydanlarda gösteri yapacakları belirtildi. 
     Göçmenler, 2001 yılında da aynı kiliseyi işgal etmişlerdi. 
     
</TEXT>
</DOC>
