<DOC>
<DOCNO> 221344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur31.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacze giden avukat kadın ayağından vuruldu... 
</HEADLINE>
<TEXT>

     İzmir Kemeraltı'nda parfümeri mağazasına hacze giden Avukat Oya Ünüvar 37 , işyeri sahibi tarafından tabancayla vurularak yaralandı. 
     AA muhabirinin aldığı bilgiye göre, tarihi Kemeraltı Çarşısı'nda faaliyet gösteren ''Kemeraltı Parfümeri'' isimli mağazaya icra memurlarıyla ''haciz işlemi yapmak'' için giden avukat Ünüvar ile işyeri sahibi Mehmet İhsan Sönmezışık 37 arasında tartışma çıktı. 
     Kemeraltı Karakolu'nun karşısında bulunan işyerindeki tartışmanın kavgaya dönüşmesi üzerine ruhsatsız tabancasını çeken Sönmezışık, Ünüvar'a 2 el ateş etti. 
     Ayağına ve kalçasına isabet eden kurşunlarla yaralanan İzmir Barosu Avukatı Ünüvar, kaldırıldığı Alsancak Devlet Hastanesi'nde ameliyata alındı. 
     Karakol ekibine teslim olan Sönmezışık, verdiği ifadede, parfümeri ürünlerini satın aldığı kozmetik firmasına olan borcunu ödeyememesi nedeniyle haciz geldiğini, avukatın kendisine hakaret etmesi üzerine sinirlenerek ateş ettiğini söyledi. 
     Zanlı Sönmezışık'ın, işlemleri tamamlandıktan sonra adliyeye sevk edileceği bildirildi. 
     
</TEXT>
</DOC>
