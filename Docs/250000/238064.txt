<DOC>
<DOCNO> 238064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun29.html </URL>
<DATE> 2004/05/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
AB, Türkiye'yi izliyor... Çatışma olmadıkça kaygılı değil... 
</HEADLINE>
<TEXT>

     YÖK Yasası" konusunda AKP ile başta TSK olmak üzere, toplumun çeşitli kesimleri arasında patlak veren kriz, AB diplomatik çevreleri tarafından yakından izleniyor. 
     Ancak yaşanan sorun, "tam bir çatışmaya" dönüşmedikçe Türkiye'nin Aralık ayında müzakere alma hedefinin olumsuz etkilenmeyeceğine inanan diplomatlar, Hükümetin daha önce olduğu gibi "geri adım" atıp atmayacağını merak ediyor. 
     Türkiye'de imam hatip liseleri konusunda yaşanan yoğun tartışmaları yakından izleyen AB diplomatlarının, bu konuda merkezlere yazdıkları raporlarda tartışılan konuları anlatmakta zorluk çektikleri belirtiliyor. 
     Buna karşın, bu gelişmelerin Türkiye'nin Aralık ayında AB'den müzakere tarihi alma şansını etkileyip etkilemeyeceğine ilişkin sorular ortaya atılırken, diplomatlar, tartışmaların ancak Hükümet ile askerler ve Cumhurbaşkanı arasında tam bir çatışmaya dönüşmesi halinde Aralık'ta alınacak kararı etkileyebileceğini düşünüyor. 
     Diplomatlar, "Asıl mesele, Hükümetin tüm tepkilere karşın geri adım atıp atmayacağı. Eğer atmazsa ve Cumhurbaşkanı Sezer yasayı veto ederse, o zaman ne olacak " diye konuştu. 
     Başbakan Erdoğan'ın daha önce laik çevrelerle "tam bir çatışmayı" önlemek için geri adım attığını belirten diplomatlar, eğer tam bir çatışma olursa o zaman AB'de "Daha çok dindarın kamu görevine gelmesini istediklerine göre bir neden olmalı" yönündeki soru işaretleri başlayacağını dile getiriyor. 
     
     ÖNEMLİ ANAYASA REFORMU İKİNCİ PLANDA KALDI 
     Bu arada, diplomatik çevrelerde, AB süreci açısından önem taşıyan ve Türkiye içerisinde büyük bir destek sağlayan bir anayasa reform paketinin TBMM'den geçildiği sırada Hükümetin neden tartışmalı "Yök Yasası"nı gündeme getirdiği sorusuna yanıt aranıyor. 
     CHP'nin bile muhaleften vageçerek anayasa reform paketini desteklemek zorunda kaldığına işaret edilirken "YÖK tartışmaları nedeniyle anayasa reform paketi ikinci planda kaldı. İmam hatipliler, YÖK gibi çok tartışmalı konularda neden Aralık'tan sonrasını beklemediler. AB, hükümetin gerçek önceliğinin ne olduğunu merak edecek" diyerek hükümetin zamanlanmasından duyulan şaşkınlık dile getiriliyor. 
     Öte yandan üst düzey bir diplomat, "Belki Erdoğan, imam hatipliler konusunu şu aşamada gündeme getirerek ondan seçim sözlerini yerine getirmesini isteyen tabanına 'elinden geleni yaptım ancak olmadı. Artık bu tür taleplerde bulunmayın' mesajını vermek istemiş olabilir" değerlendirmesini yaptı. 
     
</TEXT>
</DOC>
