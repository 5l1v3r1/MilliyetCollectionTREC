<DOC>
<DOCNO> 202195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun31.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''Saddam bile adil yargılanmayı hakediyor'' 
</HEADLINE>
<TEXT>

     İngiliz basını, Irak'ta ''Kızıl Şafak'' operasyonuyla yakalanan devrik lider Saddam Hüseyin'in adil yargılanması gerektiğini belirtti. 
     The Independent gazetesi başyazarı, Saddam Hüseyin'in yakalanmasından sonra adaletin tam olarak yerine getirilmesinin büyük önem taşıdığını belirterek, ''Saddam Hüseyin bile uluslararası hukuka uygun olarak adil yargılanmayı hak ediyor'' ifadesini kullandı. 
     Irak' halkının bir bölümünün, her gün Saddam'ın dönebileceği korkusuyla yaşadığı ve bu nedenle endişe duyduğu hatırlatılan makalede, bu korkuların giderilmesi açısından Saddam'ın yakalanmasının iyi bir haber olduğu kaydedildi. 
     Yakalanma anının video görüntülerinin olmamasının eleştirildiği makalede, Saddam'ın nerede yargılanacağına dair tartışmalara da dikkat çekildi ve önemli olanın, Irak ve dünya halklarının bu yargılamanın adil yapıldığını görmesi olduğu belirtildi. 
     
     ''DRAMATİK GELİŞME'' 

     The Times gazetesinde çıkan yazıda da, Saddam Hüseyin'in insanlığa karşı işlediği suçları anlatmasının önemli olduğu kaydedildi. 
     Tarihte ''canavar'' kişilikleri canlı yakalamanın her zaman mümkün olamadığı ifade edilen yazıda, Saddam'ın canlı yakalandığı ve adalete teslim edildiği görüşüne yer verildi. 
     Saddam'ın yakalanmasının önemli olduğu kadar dramatik bir gelişme de olduğu belirtilen yazıda, ''Şimdi bu zalim tiran, yıllarca zorbalık yaptığı kişiler tarafından yargılanmalı'' ifadesi kullanıldı. 
     Saddam'ın yakalanmasının şiddetin sonu olmayacağı vurgulanan yazıda, eski Irak liderinin yakalanmasının rejiminin önemli isimlerinin daha rahat konuşup, bildiklerini anlatmalarını sağlayabileceği savundu. 
     The Guardian gazetesinin makalesinde de, Saddam Hüseyin'in, başına koyulan ödülü almak isteyen, yakın çevresinden bir hainin yardımıyla yakalanmış olabileceği belirtildi. 
     Saddam'ın mutlaka kamuya açık ve mümkünse BM tarafından belirlenen uluslararası bir mahkeme tarafından yargılanması gerektiği kaydedilen makalede, Saddam Hüseyin'in yakalanmasının, İngiltere Başbakanı Tony Blair ve ABD Başkanı George Bush için iç politikada rahatlama getirdiği ifade edildi. 
     ''Şimdi bütün dünyanın onun ifadesini tam olarak dinlemesi çok önemli. Saddam çağımızın dehşetiydi. Ancak bütün suç sadece ona ait değil'' ifadesi kullanılan makalede, Saddam'ın yakalanmasının Irak'ın yeniden yapılanmasında dev bir adım olduğu yorumu yapıldı. 
     Makalede, Irak halkının Saddam'ın kaderine karar verme hakkına sahip olması, yargılanma sürecinin adil ve şeffaf olması gerektiği bildirildi. 
     İran basını Bir diktatörün sonu 
     Irak'ın devrik lideri Saddam Hüseyin'in yakalanması, 1980-1988'deki İran-Irak savaşı sırasında çektiği acılar nedeniyle İran halkı tarafından sevinçle karşılanırken, İran'ın muhafazakar ve reformcu basını, ''Bir Diktatörün Sonu'', ''Saddam Hikayesi Bitti'', ''Diktatör Tuzağa Düştü'' ve ''Saddam, ABD'nin Kucağına Geri Döndü'' manşetlerini kullandı. 
     Muhafazakar Cumhuri İslami gazetesinin, Saddam Hüseyin'in yakalanmasıyla ilgili yorumunda, ''Son yılların en korkunç diktatörlerinden biri olan Saddam'ın ABD ürünü olduğu ve Amerikan Merkezi Haberalma Teşkilatı CIA tarafından iktidara getirildiği'' ifade edildi. 
     Saddam Hüseyin'in iktidardayken Kuveyt ve İran'a saldırarak, kendi halkı dahil çok sayıda kişinin ölümüne sebep olduğu belirtilen yorumda, ''ABD, Saddam'ın yakalanmasını hedefine ulaşmak için kullanmak niyetindedir. ABD kendi eliyle eğittiği Saddam'ı, İran'a saldırmasında desteklediği için yargılama hakkına sahip değildir'' denildi. 
     Yorumda, ''ABD, bazı Avrupa ve Arap ülkelerinin Saddam rejimine kimyasal silahlar dahil çeşitli silahlar vermesi, Kuveytli yöneticilerin de İran-Irak savaşında Irak'ı desteklemesi nedeniyle suç ortağı olarak Saddam ile birlikte yargılanması gerektiği, yargılama hakkına ise en fazla Irak ve Irak halkının sahip olduğu'' kaydedildi. 
     Muhafazakar Tehran Times gazetesi de ''Şov Bitti'' manşetini kullandığı haberinde, ''Saddam'ın yakalanışı sırasında gösterilen video görüntülerinin ABD Başkanı George Bush'u Irak bataklığından, yaklaşan başkanlık seçiminde olası bir başarısızlık korkusundan kurtarmak ve onu Amerikan halkına bir süpermen gibi sunmak amacıyla yapıldığını'' savundu. 
     Irak'ın başkenti Bağdat'ın, düzenli ordu, Saddam rejimine bağlı birçok milis ve yeraltı sığınakları olmasına rağmen aniden koalisyon güçlerinin eline geçmesinde çok şüpheli bir durum bulunduğunu, ayrıca Saddam'ın 8 ay boyunca koalisyon güçlerini atlatmasının yakalanması kadar gizemli olduğu ifade edilen haberde, şöyle denildi 
     ''Gerçekte Saddam'ın Irak'ın sadece yüzde 15'inde seyahat edebildiği, buna ilaveten eski rejime karşı olan yerel güçlerin ve oğulları Uday ile Kusay'ı takip ederek öldüren Amerikan güçlerinin faaliyetleri göz önüne alındığında, Amerikan yönetiminin diktatörün tam olarak nerede olduğunu bildiği, onun ve ona sadık kimselerin etrafındaki kuşatmayı daraltmak için önceden hazırlanmış planın parçası olarak Saddam'ın yakalanışını ertelediği anlaşılıyor.'' Reformcu Yas-e No gazetesi ise ''Bağdat diktatörünün'' Amerikan askerlerinin baskını sırasında direnmeden ya da intihar yolunu seçmeden teslim olduğunu belirterek, ''Arap dünyasının şampiyonu olmaya çalışan Saddam, Hitler'in aksine intihara bile teşebbüs etmeyerek, kendine biçilen yeni bir rol ve senaryoya alet olmak için hayatta kalmayı tercih etti'' ifadesini kullandı. 
     Liberal Iran News gazetesi de Saddam'ın yakalanışıyla ilgili ''Bir Diktatörün Sonu'' manşetini kullanırken, II. Dünya Savaşı'ndan sonra Nazilerin yargılandığı Nürnberg Mahkemesi'ne atıfta bulunarak, ''Saddam'ın bir Nürnberg Mahkemesi'ni hak ettiği'' yorumunu yaptı. 
     Irak, İran'da ve Kuveyt'te ve başka yerlerde yaptığı barbarlık ve zulüm nedeniyle milyonlarca insana acı çektiren Saddam'ın böyle bir mahkemeden daha azına layık olmadığı kaydedilen yorumda, ''Dünya, eski Yugoslayva'da işlenen suçlar için kurulduğu gibi, bir uluslararası mahkemede 'Bağdat Kasabı'nı insanlığa karşı işlediği suçlardan yargılamalıdır'' denildi. 
     Öte yandan, İran'da Saddam'ın yakalanmasına en çok İran-Irak savaşı sırasında şehit olanların yakınları ile sakat kalan ve esir düşenler sevindi. Irak'ta 10 yıl esir kalan Ahmed Ruzbehani, ''Saddam'ın yakalanması haberine hiç kimsenin, savaş esirleri kadar sevinemeyeceğini ve Irak cezaevlerinde geçen karanlık günlerin diktatör Saddam'ın cezalandırılmasıyla geride kalacağını'' söyledi. 
     İran-Irak savaşında kardeşini kaybeden Erdebil milletvekili Nurettid Pir Muazen, ''Saddam'ın yakalanması haberinin tarihin en mübarek haberi'' olduğunu, işlediği cinayetlerden yargılanarak idam edilmesi için gerekli hazırlıkların yapılmasını umduğunu kaydetti. 
     
</TEXT>
</DOC>
