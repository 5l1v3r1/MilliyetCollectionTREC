<DOC>
<DOCNO> 221594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur12.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, tazminat kazandı 
</HEADLINE>
<TEXT>

     Başbakan Recep Tayyip Erdoğan, Yarın Gazetesi'nden 5 milyar lira manevi tazminat kazandı Ankara 2. Asliye Hukuk Mahkemesi'nde görülen davanın bugünkü duruşmasına, davacı Erdoğan'ın avukatı Fatih Şahin ile davalıların avukatı Şebnem Dinçer katıldı. 
     Tarafların eski iddialarının tekrarlamalarının ardından, duruşmaya son verildi. Mahkeme, 5 milyar lira manevi tazminatın yayın tarihi olan 3 Temmuz 2003 tarihinden itibaren yasal faiz ile birlikte davalılardan alınarak davacı Erdoğan'a verilmesine karar verdi. 
     Dava dilekçesinde, Yarın Gazetesi'nin 3 Temmuz 2003 tarihli nüshasında, ''Nazlı Ilıcak'ın eşi Emin Şirin'in iddiası'' üst başlığı ve ''Boşanmamızı Tayyip İstedi'' manşeti ile verilen haberde, ''Emin Şirin'den şok sözler Boşanmamızı, muhalif tavrımdan duyduğu rahatsızlık nedeniyle Başbakan Erdoğan tetikledi'' denildiği kaydediliyordu. 
     Dilekçede, haberdeki iddiaların ''asılsız'' olduğu ifade edilerek, Yarın Gazetesi ve Sorumlu Müdürü Yüksel Mutlu'dan 30 milyar lira manevi tazminat talep ediliyordu. 
     
</TEXT>
</DOC>
