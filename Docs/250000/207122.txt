<DOC>
<DOCNO> 207122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur34.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitime kar engeli... Birçok yerde okullar tatil edildi... 
</HEADLINE>
<TEXT>

     Bursa'da, yoğun kar yağışı nedeniyle bugün tatil edilen okullarda, eğitimin yarın da yapılmayacağı bildirildi. 
     Bursa Valiliği'nden yapılan yazılı açıklamada, meteorolojiden alınan rapora göre, kötü hava koşullarının devam etmesinin beklendiği, bu nedenle merkez Osmangazi, Nilüfer ve Yıldırım ilçelerindeki ilköğretim okulları ile liselerin 8 Ocak Perşembe günü de tatil edildiği kaydedildi. 
     
     SİİRT'TE GRİP TATİLİ 

     Siirt'te ise grip hastalığı nedeniyle il merkezindeki tüm okullarda eğitime 2 gün ara verildi. 
     Valilikten yapılan açıklamaya göre, Sağlık Müdürlüğü ekiplerince okullarda yapılan taramada, bazı öğrencilerin gribe yakalandığı belirlendi. Gribin diğer öğrencilere de bulaşmaması ve önlem amacıyla İl Hıfzıssıhha Kurulu'nca ilköğretim okullarıyla liselerin yarın ve Cuma günü tatil edilmesi kararlaştırıldı. 
     Okullarda, hafta sonu tatilinin ardından 12 Ocak Pazartesi günü eğitim ve öğretime başlanacak. 
     
     OKULLARIN TATİL EDİLDİĞİ DİĞER İLÇELER 

     Konya'nın Ahırlı ve Bozkır, Düzce'nin Akçakoca, Bartın merkez, Giresun'un Dereli, Erzurum merkez, Zonguldak merkez, Alaplı, Devrek, Çaycuma ve Gökçebey ilçeleri ile Bolu'nun Gerede, Kahramanmaraş'ın Andırın, Kocaeli'nin Kandıra ilçelerinde eğitime 1 gün ara verildi Erzurum'un Tekman İlçesi ile Zonguldak'ın Ereğli İlçesi'nde de okullar 2 gün tatil edildi. 
     
     ÇORUM'DA DA 2 GÜN TATİL 

     Çorum'da devam eden yoğun kar yağışı nedeniyle, merkezde 1 okul ile bazı ilçelerdeki taşımalı ilköğretim okullarında ve birleştirilmiş sınıflı okullarda eğitime 2 gün ara verildi. 
     Vali Erhan Tanju başkanlığında toplanan İl Hıfzıssıhha Kurulu, merkezde bulunan 80. Yıl Cumhuriyet İlköğretim Okulu ile Bayat ve Boğazkale'deki taşımalı eğitim yapan okullar, Dodurga İlçesi'ne bağlı Dikenli Köyü İlköğretim Okulu ve ilçede taşımalı eğitim yapan okullar, Mecitözü İlçesi'nde taşımalı ve birleştirilmiş sınıflı eğitim yapan okullar, Ortaköy İlçesi'ne bağlı belde ve köylerdeki okullar ve Sungurlu'da taşımalı eğitim yapan okulların 2 gün süreyle tatil edilmesine karar verdi. 
     Okullar, bölgelerinde karla mücadele çalışmaları tamamlandığı takdirde, 12 Ocak Pazartesi günü dersbaşı yapacak. 
     
</TEXT>
</DOC>
