<DOC>
<DOCNO> 230797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun20.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Korsanla mücadelede 'özel ekip' 
   EMNİYET Genel Müdürlüğü, korsan yayınlarla mücadele kapsamında illerde "özel ekipler" kurulması talimatını verdi. Buna göre, güvenlik şube müdürlükleri bünyesinde oluşturulacak ekipler, "sadece korsan yayınları" takip edecek. Emniyet Genel Müdürlüğü, 81 il valiliğine özel genelge gönderdi. Genelgede kolluk kuvvetlerine yasa kapsamında korunan eser ve yapımların izinsiz çoğaltılması, bandrolsüz kopya ve nüshalarına doğrudan el koyma yetkisi tanındığı hatırlatılıyor. 
   
   Eski başkana heykel davası 
   Çivril ilçesine bağlı Kızılcasöğüt beldesinde Kültür ve Turizm Bakanlığı'nın hediye ettiği Atatürk heykelini dikmeyen eski Belediye Başkanı CHP'li Alaaddin Akay hakkında beş yıla kadar hapis cezası istemiyle dava açıldı. Gerçek bir Atatürkçü olduğunu söyleyen Akay, komploya kurban gittiğini savundu. Dört metrelik heykeli belediyenin kalorifer dairesine koydurtan Akay hakkında Çivril Savcılığı'na suç duyurusunda bulunuldu. 
   
   İşte lise birincilerinin favori üniversiteleri 
   Öğrenci Seçme ve Yerleştirme Merkezi'nin ÖSYM yükseköğretim kurumlarına yerleşen öğrencilere ilişkin 2003 istatistikleri, lise birincilerinin tercihlerini ortaya koydu. Lise birincileri en fazla Gazi, Selçuk, İstanbul ve Marmara üniversitelerine yerleşmeye hak kazandı. 
   Gazi Üniversitesi'nde lise birincileri için ayrılan 320 kontenjandan 220'sine, Selçuk Üniversitesi'ndeki 265 kontenjandan 147'sine, İstanbul Üniversitesi'nde 214 kontenjandan 132'sine, Marmara Üniversitesi'ndeki 171 kontenjandan 129'una yerleştirme yapıldı. Lise birincileri için Boğaziçi Üniversitesi'nin ayırdığı 44 kontenjanın tamamı, ODTÜ'nün ayırdığı 77 kontenjandan 75'i doldu. 
   
   23 Nisan Şenliği'ne 31 ülke katılacak 
   TRT'nin Koç Holding işbirliğiyle düzenlediği 26. Uluslararası 23 Nisan Çocuk Şenliği'ne 31 ülke katılacak. TRT Koordinasyondan Sorumlu Genel Müdür Müşaviri ve Basın Sözcüsü Cevdet Tellioğlu, maddi katkıları için Koç Holding yetkililerine ve şenliğe katkı sağlayan tüm kişi ve kuruluşlara teşekkür etti. Tellioğlu, "Çocuklar arasında kurmayı amaçladığımız sevgi, dostluk ve kardeşlik bağı ile tüm dünyada barışı egemen kılmak istiyoruz" dedi. Koç Holding Kurumsal İletişim ve Dış İlişkiler Başkanı Hasan Bengü de, şenliğe seve seve yaptığı katkıyla, eğitim ve kültür alanında amaçlarını gerçekleştirdiğini anlattı. 
   
   Kamu personeli sınavı 19 Nisan'da 
   Kamu kurum ve kuruluşlarında çalışmak isteyen adayların girebileceği 2004-Kamu Personeli Seçme Sınavı'na KPSS başvurular, 19 - 30 Nisan arasında yapılacak. Sınava öğretmen adaylarının da başvurması gerekiyor. ÖSYM'den yapılan açıklamaya göre adaylar, 2004-KPSS kılavuzu, başvurma belgesi ve soru örneklerini içeren kitapçıktan oluşan başvuru evrakını 4 milyon lira karşılığı ÖSYM sınav merkezi yöneticiliklerinden alabilecek. 
   
   
   
</TEXT>
</DOC>
