<DOC>
<DOCNO> 244203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy11.html </URL>
<DATE> 2004/05/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Baykal Hükümet, YÖK Yasası'nın dayatmaktan vazgeçsin 
</HEADLINE>
<TEXT>

     CHP Genel Başkanı Deniz Baykal, hükümetin, Cumhurbaşkanı Ahmet Necdet Sezer'in, YÖK Yasası'nı veto etmesini, ''bir fırsat, şans olarak değerlendirip, yasayı dayatmaktan vazgeçmesi gerektiğini'' söyledi. 
     CHP Parti Meclisi PM , Genel Başkan Deniz Baykal'ın başkanlığında toplandı. 
     Baykal, basına kapalı gerçekleşen toplantı öncesinde, CHP Genel Merkezi'ne gelişinde, gazetecilere YÖK Yasası ve dokunulmazlıklar konusunda bir açıklama yaptı. 
     Hükümetin, üniversite giriş sistemiyle ilgili yeni bir düzenleme yapma çabasının, Cumhurbaşkanı'nın yasayı geri çevirmesiyle yeni bir aşamaya geldiğini belirten Baykal, şunları söyledi 
     ''Bu yasa girişiminin doğru olmadığını, Anayasa'ya aykırı olduğunu, Türkiye'de anlamsız bir gerginliğe yol açacağını, rejim tartışmalarını ön plana çıkaracağını ve üniversite giriş sistemiyle oynama yetkisinin, hükümete bırakılmasında pek çok sakıncanın bulunduğu, CHP tarafından daha önce anlatılmaya çalışılmıştır. Bütün bunları ifade ettik, ama hükümet ısrar etti, yasayı çıkardı. Şu anda 2 milyona yakın aile, bu yasanın geleceğini beklemektedir. Sınavlara hangi sistemle gireceğini bilemeyen öğrenciler, ne yapacaklarını şaşırmış durumdalar. Bu belirsizliği sürdürmenin anlamı yoktur.'' ''Hükümetin, Anayasa ile rejim tartışmaları yaratarak çatışmasının bir yararı olmadığını'' kaydeden Baykal, bu durumun ekonomiye de, ülkedeki huzur ve istikrar ortamına da çok ciddi zararlar verdiğini söyledi. 
     Baykal, hükümetin, gelinen noktada Cumhurbaşkanı'nın yasayı veto etmesini, ''bir fırsat, şans olarak değerlendirmesini ve yasayı dayatmaktan vazgeçmesini'' isteyerek, ''Umut ediyorum ki bugün toplanacak olan hükümet ve parti organları, sağduyulu bir karar alırlar, basiret, sorumluluk hakim olur ve Türkiye yeni bir gerginliğe daha sürüklenmez'' diye konuştu. 
     -''BAŞBAKAN'IN KAÇ DOSYASI VAR ''- Baykal, TBMM gündemindeki dokunulmazlık dosyalarıyla ilgili görüşlerini açıklarken de dosyaların ''örtbas'' edildiğini ve bundan üzüntü duyduğunu ifade etti. 
     Hükümetin ve Başbakan'ın bu konuda verdiği sözün inkar edildiğini savunan Baykal, ''Bu ikiyüzlü, tutarsız hükümet politikasına, kamuoyunun dikkatini bir kez daha dikkat çekmek istiyorum. Meclis'te 140 civarında dosya bekliyor bu dosyaların içeriği bir an önce açıklanmalıdır'' dedi. 
     Bekleyen dosyalar içerisinde Başbakan'ın kaç dosyasının bulunduğunun ve içeriğinin açıklanmasını isteyen Baykal, halkın, bakanlar, milletvekilleri hakkındaki dosyaları ve iddiaları da bilmesi gerektiğini kaydetti. 
     
     ''İYİ BİR PARTİLİ GİBİ DAVRANMA GEREĞİ...'' 
     Baykal, bir gazetecinin, ''Parti içi muhaliflere 'eve dönüş' yönünde bir çağrıda bulunduğunuza ilişkin haberler var'' hatırlatması üzerine, ''Herkes evinde duruyor, kimsenin bir yere dönmesine gerek yok. Bütün CHP'liler, hepimiz evimizdeyiz'' diye konuştu. 
     ''Bazı milletvekillerinin, yapılan muhalefet çalışmasının partiye ciddi zarar verme noktasına geldiğini görerek, bir değerlendirme yaptıklarını ve yeni bir anlayış içine girdiklerini kaydeden Baykal, şöyle konuştu 
     ''Bundan büyük bir mutluluk duyuyorum. Olması gereken budur. Türkiye'nin bu ortamında halkın, bu sıkıntıları yaşadığı dönemde, iktidarın hali gözler önündeyken, bizim CHP içinde anlamsız, yersiz, icapsız bir tartışmaya sürüklenmemiz, her bakımdan yanlıştır, sorumsuzluktur. Bunun giderek herkes tarafından daha iyi değerlendirilmekte olduğunu görüyorum. Arkadaşlarımız bu konudaki yeni değerlendirmelerini tamamen kendi özgür idareleriyle, kendi tercihleriyle yapmışlardır. Gerçek ortaya çıkıyor, herkes sorumlu, iyi bir partili gibi davranmanın gereğini yerine getiriyor.'' 
     
     ''PEŞİN FİKİRLİ BİR KARARIM YOK'' 
     Baykal, bir başka soru üzerine, yeni bir değerlendirme yaparak, yeni anlayış içine giren milletvekilleriyle kendisinin doğrudan bir temasının olmadığını söyledi. Deniz Baykal, ''Bir genel başkan olarak bazı arkadaşlarımız, zaman zaman beni arıyorlar, bilgi veriyorlar, ancak benim söylediğiniz anlamda bir çabam, gayretim olmadı. Arkadaşlarımız, tamamen, kendi değerlendirmeleriyle kararlarını almışlardır'' diye konuştu. 
     ''Bir kaç kişi dışında, parti içi muhalefete yönelik disiplin işlemi yapmayacağınızı söyleyebilir miyiz '' diyen bir gazeteciye Baykal, ''Ben böyle bir şey söylemedim. Ben gerekeni anlatıyorum, yanlışı, doğruyu ne beklediğimi söylüyorum. Hiçbir kimse ile ilgili alınmış ne peşin fikirli bir kararım ne de değerlendirmem var' karşılığını verdi. 
     CHP PM, basına kapalı olarak çalışmalarını sürdürüyor. 
     
</TEXT>
</DOC>
