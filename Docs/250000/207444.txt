<DOC>
<DOCNO> 207444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yasam/yas03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oyuncak' dayağı hastanelik etti 
</HEADLINE>
<TEXT>

   Atılan oyuncakları almak isterken çöp kutusunu deviren küçük Birkan, kapıcının attığı dayakla ölümden döndü 
      HÜSEYİN TÜCCAR Bursa DHA 
   
   Kapıcı Sadık Özdemir'in, eski oyuncakları alırken çöp kutusunu devirdiği gerekçesiyle tekmeyle dövdüğü 11 yaşındaki Birkan Çalışkan, hastanelik oldu. Birkan'ı hastaneye götürmek yerine, baygın halde evinin önüne götürüp bırakan Özdemir 36 tutuklandı. 
   Ziya Gökalp İlköğretim Okulu beşinci sınıf öğrencisi Birkan, geçen salı günü kuzeni Oğuzhan Akay'la 13 dolaşmaya çıktı. Birkan ve Oğuzhan, evlerine dönerken, bir kadının çöpe attığı oyuncakları almak istedi. Yapı Kredi Lojmanları'nın kapıcısı Özdemir, oyuncakları alırken çöp kutusunu deviren çocuklara dayak attı. Oğuzhan kaçmayı başarırken, yere düşen Birkan kapıcının karnına vurduğu tekmelerle fenalaşarak kusmaya başladı. 
   
   İç organları zedelendi 
   Paniğe kapılan Özdemir, adresini öğrendiği Birkan'ı, hastaneye götürmek yerine 1.5 kilometre uzaklıktaki evinin önüne bıraktı. Oğlunun ağzından kan geldiğini ve bayıldığını gören anne Nevin Çalışkan, oğlu Birkan'ı, hemen hastaneye götürdü. 
   Karaciğeri ve dalağı zedelendiği anlaşılan Birkan'ın hayati tehlikesinin devam ettiği belirtildi. Anlık sinirinin bedelini ağır ödediğini söyleyen kapıcı Özdemir ise, tutuklanarak cezaevine gönderildi. 
   
   
</TEXT>
</DOC>
