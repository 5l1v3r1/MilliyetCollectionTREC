<DOC>
<DOCNO> 229368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo27.html </URL>
<DATE> 2004/04/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kulüpler Birliği Vakfı Toplantısı... 
</HEADLINE>
<TEXT>

     Birinci Süper Lig Kulüpler Birliği Vakfı Ankara'da toplanarak gündemindeki konuları görüştü. 
     Kulüp başkan ve temsilcilerinin katıldığı toplantıda, 3813 sayılı Futbol Federasyonu Yasası'nda yapılması planlanan değişiklikler, yeni sezonda ligde kaç yabancı oyuncunun oynayabileceği ve Cumhurbaşkanı Ahmet Necdet Sezer tarafından bazı maddeleri veto edilen sahalardaki şiddetin önlenmesiyle ilgili yasada yapılması istenen değişiklikler gündeme geldi. 
     Kulüpler Birliği Vakfı Başkanı Cemal Aydın, yaklaşık 3.5 saat süren toplantıdan sonra yaptığı açıklamada, 3813 sayılı yasada yapılacak değişikliklerle ilgili olarak çalışmalara etkin olarak katılmaya kararlı olduklarını söyledi. 
     Aydın, Futbol Federasyonu Yasası'nda lokomotifin Birinci Süper Lig kulüplerinin olması gerektiğini belirterek, ''Bu nedenle delege dağılımında da bu dikkate alınmalıdır. Benim başkanlığımda 5 kişilik bir komisyon kurduk. Bakanlık ve genel müdürlük nezdinde etkin olarak çalışmalara katılacağız. Özellikle tahkim, denetleme ve delegelerle ilgili olarak zaten daha önceden yaptığımız çalışmalarımızı paylaşacağız'' diye konuştu. 
     Aydın, Futbol Federasyonu'nun sezon başında, 2004-2005 sezonunda kulüplerin 6 yabancı uyruklu oyuncuyla sözleşme imzalayabilmelerine ve müsabakalarda oynatabilmeleriyle ilgili herhangi bir değişiklik taleplerinin olmadığını ifade ederek, şunları söyledi 
     ''Futbol Federasyonu'nun sezon başında açıkladığı bu statü konusunda herhangi bir değişiklik isteğimiz yok. Bu arada, Cumhurbaşkanı Ahmet Necdet Sezer tarafından bazı maddeleri veto edilen Sahalardaki Şiddeti Önleme Yasası'nda kulüpleri rahatsızlığa sokacak bazı maddelerin de yeniden gözden geçirilmesi için isteğimiz olacak.'' Spor Toto Teşkilat Müdürlüğü tarafından yeni sezonda oynatılacak bahis oyunlarında kulüplere verilmesi planlanan yüzde 5'lik isim hakkının kabul edilemeyeceğini kaydeden Aydın, ''Bu gerçekten çok komik bir rakam. Bunu kulüpler olarak bizim kabul etmemiz söz konusu bile olamaz. Bununla ilgili olarak da görüşmeler yapacağız'' diye konuştu. 
     Birinci Süper Lig'de hassas haftalara girildiğini belirterek, hakemlerle ilgili olarak her kesimin açıklamalarında dikkatli olması gerektiğini belirten Aydın, şu görüşleri dile getirdi 
     ''Hassas haftalara girdik. Biz hassasiyetimizi Futbol Federasyonu'na bildirdik. Hakemleri tartışarak bu hassasiyetin yeniden artırılmasına gerek yok. Zaten kurumlar gereğini yapar.'' 
     
</TEXT>
</DOC>
