<DOC>
<DOCNO> 246170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun05.html </URL>
<DATE> 2004/06/08/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM, Annan'ın Kıbrıs raporlarını görüşecek... 
</HEADLINE>
<TEXT>

     BM Genel Sekreteri Kofi Annan'ın Kıbrıs konusunda hazırladığı kapsamlı rapor ile Ada'daki BM Barış Gücü UNFICYP konusunda hazırladığı rapor, BM Güvenlik Konseyi'nin gündemine geliyor. 
     Güvenlik Konseyi, bugün TSİ 17.00'deki toplantısında, raporları ele alacak. Toplantıda, BM Genel Sekreteri Kofi Annan'ın Özel Temsilcisi Alvaro de Soto'nun brifing vermesi bekleniyor. 
     Diplomatik kaynaklar, brifinge Genel Sekreter'in ya da Yardımcısı Kieran Prendergast'ın da katılabileceğini belirtiyorlar. Konsey, daha sonra kapalı oturumda Annan'ın raporlarını değerlendirecek. 
     Toplantıda bugün herhangi bir karar alınması beklenmiyor. Konsey, UNFICYP'in görev süresinin sona ereceği 15 Haziran'dan önce Annan'ın raporu doğrultusunda bir karar kabul edecek. Bu konudaki tasarının Cuma günkü toplantıda ele alınması bekleniyor. 
     Annan, raporunda, Güvenlik Konseyi'nin BM Gücü'nün görev süresini önceden olduğu gibi 6 aylık dönemler halinde 15 Aralık 2004'e kadar uzatması önerisinde bulunmuş, ortaya çıkan yeni durum dolayısıyla barış gücünün görev yönergesinin gözden geçirilmesi için bir çalışma başlatılmasını ve bunun 3 ay içinde tamamlanmasını istemişti. 
     BM Genel Sekreteri'nin Kıbrıslı Türkler'e yönelik izolasyonun kaldırılması çağrısı yaptığı raporunun ardından Konseyin tutumu da bu dönemde ortaya çıkacak. 
     Dengelerin önemli olduğu Güvenlik Konseyi'nin beklenildiği üzere bir karar kabul etmemesi ve bir başkanlık ya da basın açıklamasıyla yetinmesi olasılığı bulunuyor. 
     Önceki dönemlerde veto yetkisini kullanan Rusya'nın yine kararı etkilemesi olasılığı bulunurken, Kıbrıs konusunda başrol oynayan ABD ve İngiltere gibi ülkelerin tutumları ve ulusal düzeydeki girişimleri önem kazanıyor. 
     Konsey, beklendiği gibi bir karar kabul etmese bile, Annan Raporu kendi başına Kıbrıslı Türkler'in siyasi iradesinin haklılığını göstermesi ve lehlerine güçlü unsurlar sunması açısından yeterli bir kazanç olarak kabul ediliyor. 
     
</TEXT>
</DOC>
