<DOC>
<DOCNO> 241948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko14.html </URL>
<DATE> 2004/05/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Arınç Meslek kuruluşlarının politize olmadan toplum için çalışması lazım 
</HEADLINE>
<TEXT>

     TBMM Başkanı Bülent Arınç, ister kamu kurumu niteliğinde meslek kuruluşu olsun, ister özel, isterse sivil toplum örgütü olsun, bu tür kuruluşları bekleyen büyük bir hastalık ve tehlike bulunduğunu bildirerek, ''maalesef bunların büyük bir kısmı siyasi kuruluşlar haline geldi'' dedi. 
     Arınç, TOBB'un 59. genel kurulunda yaptığı konuşmada, günümüzde bazı kuruluşların, siyasi kuruluşlar haline geldiğini, bunların tuttukları partinin il ve ilçe teşkilatları gibi çalıştığını belirtti. Bunların genel başkanlar gibi konuştuğunu ve kendi işlerini bir kenara bırakıp siyaset yapma derdine düştüğünü kaydeden Arınç, şöyle devam etti 
     ''Maalesef siyasetin de ötesinde ideolojik hale gelmiş kuruluşlar var. Kendi ideolojilerini topluma dayatmak için bu perdelemeyi, bu tabelanın altına sığınmayı öngörüyorlar. Bir başkaları da gittikçe politize olmuşlar ve bu çabaları gösteriyorlar. Halbuki hem bu meslek kuruluşlarının hem de sivil toplum örgütlerinin politize olmadan, siyasi yandaşlığı bir kenara bırakarak, toplum için ve kendi mensupları için çalışması lazım. 
     Eğer siyaset ve ideolojiyi ön plana çıkarırsanız, sizi bir gün dinlerler, üçüncü gün sırtlarını dönerler. Artık konuştuğunuzun da hiç bir kıymeti kalmaz. Dikkat edin, sağınızda ve solunuzda bu tür kuruluşlardan fazlaca göreceksiniz.'' 
     
     TOBB'A ÖVGÜ 
     Konuşmasında TOBB'u çok güçlü, saygın ve herkesin dinlediği bir kuruluş olarak nitelendiren TBMM Başkanı Arınç, bu kuruluşun yöneticilerinin tüm Türkiye'yi karış karış dolaştığını kaydetti. 
     TOBB'un ülke sorunlarının birlikte konuşulması ve çözümü için örnek adımlar attığını, kendi gücünü ülkenin sorunlarının çözümü için seferber ettiğini anlatan TBMM Başkanı, TOBB'un politize olmamasının onu saygın bir noktaya getirdiğini ve itibar kazandırdığını ifade etti. 
     Bülent Arınç, ''Siyasi düşünceler elbette olacaktır. Ama esas olan bunların arkasına saklanarak kendi konumlarını siyasete alet etmemeye çalışmaktır'' dedi. 
     TOBB'un bunu da başardığını ve iktidarı, muhalefeti ve bütün düşünenleri ile dikkatle dinlenen bir kurum haline geldiğini anlatan TBMM Başkanı Arınç, bunun sonucunda, yıllardır kanunlaşamayan TOBB Yasası'nın, 100'den fazla maddesi bulunmasına karşın birkaç saat içinde çıkarıldığını söyledi. 
     Arınç, ''TOBB siyasi yandaşlık yapsaydı, birinin alkışladığı öbürlerinin sırtını döndüğü bir kurum haline gelirdi. Bu ülke bizim, sorunlarına da hep birlikte çözüm bulacağız. Bu çerçevede herkesin ortak akla ihtiyacı var'' diye konuştu. 
     
</TEXT>
</DOC>
