<DOC>
<DOCNO> 243076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur43.html </URL>
<DATE> 2004/05/26/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
Yurttan Kısa Kısa... Öğrencilerin gözüyle TSK... 
</HEADLINE>
<TEXT>

     Türk Silahlı Kuvvetleri'nin TSK tanıtılması amacıyla düzenlenen resim, şiir ve kompozisyon yarışmalarında dereceye giren öğrencilere ödülleri törenle verildi. 
     Bursa Valisi Oğuz Kağan Köksal, Valilik'te düzenlenen törende, Türk Silahlı Kuvvetlerini Güçlendirme Vakfı Bursa İl Fahri Yardım Kurulu tarafından ilköğretim okulları arasında 5 ayrı kategoride düzenlenen yarışmalarda dereceye giren 16 öğrenciye ödüllerini verdi. 
     Köksal, ''Bu yarışmayla yeni neslin TSK'ya bakışlarını gözlemledik. Öğrenciler genel olarak TSK'yı huzurun, güvenin ve barışın sembolü olarak görüyor'' dedi. 
     
     İZCİLER FİDAN DİKTİ 
     Bolu İl İzci Kurulu'na mensup izciler, E-80 otoyolunun Paşaköy gişelerinin girişindeki boş alana çam fidanı dikti. 
     Bolu İl Milli Eğitim Müdürlüğü İl İzci Kurulu Başkanı Ayla Şen, yaptığı açıklamada, TEMA Vakfı ile ortaklaşa ağaçlandırma çalışmaları yaptıklarını belirterek, ''Doğanın yeşil kalması için sadece ağaçlandırmak yeterli değil. Dikili ağaçlarımızı korumalıyız. Bugün sadece 205 ağaç diktik. Daha önce de ağaçlandırma çalışmalarımız oldu'' diye konuştu. 
     Etkinliğe, Bolu Valisi Mehmet Ali Türker, Belediye Başkanı Alaaddin Yılmaz ve izciler katıldı. 
     
     KASTAMONU'DA YEREL BASIN SEMİNERİ YAPILACAK 
     Kastamonu'da, Yerel Basın Semineri düzenleneceği bildirildi. 
     Kastamonu Gazeteciler Cemiyeti'nden yapılan açıklamaya göre, Türkiye Gazeteciler Cemiyeti TGC ile Konrad Adenauer Vakfı tarafından düzenlenecek seminer yarın başlayacak. 
     Kastamonu Öğretmenevi'nde 2 gün sürecek seminere, Amasya, Bartın, Çorum, Çankırı, Karabük, Kastamonu, Sinop, Zonguldak ve ilçelerinden 100'e yakın gazeteci katılacak. 
     Seminer, 28 Mayıs'ta sona erecek. 
     
     BURSA'DA ELEKTRİK KESİNTİSİ... 
     Bursa'nın Gürsu İlçesi'nde, enerji nakil hatlarındaki bakım-onarım çalışmaları nedeniyle 29 Mayıs Cumartesi günü, bazı semtlere elektrik verilemeyecek. 
     TEDAŞ'tan yapılan açıklamaya göre, 08.00-17.00 saatleri arasında elektrik kesintisi uygulanacak semtler, şunlar 
     Yenidoğan ve İsabey mahallelerinin tamamı, Demetevler Mahallesi İsmetiye Caddesi, Değirmenönü Mahallesi girişi ve Orhan Taşanlar İlköğretim Okulu civarı. 
     
     BALIKESİR ÜNİVERSİTESİ, AB'YE GİRDİ 
     Balıkesir Üniversitesi'nin BAÜ , AB eğitim programları arasında yer alan ''Socrates Erasmus'' programlarına yaptığı başvurunun kabul edildiği bildirildi. 
     BAÜ Rektörü Prof. Dr. Necdet Hacıoğlu, yaptığı açıklamada, Devlet Planlama Teşkilatı DPT AB Eğitim Programları Merkezi Başkanlığı'nın gönderdiği yazıda, başvurunun onaylandığı, 2004-2005 akademik yılından itibaren ''Erasmus'' programına katılabileceği ve AB eğitim fonlarından yararlanabileceğinin bildirildiğini söyledi. 
     Programın kabul edilmesiyle BAÜ'nün AB'ye girdiğini ifade eden Hacıoğlu, ''Bundan böyle BAÜ, AB ülkelerindeki üniversitelerle işbirliği yapabilecek, öğretim üyesi ve öğrenci değişiminde bulunabilecek ve AB fonlarından da yararlanabilecektir'' dedi. 
     
     OMÜ'DE ''BAHAR ŞENLİKLERİ''... 
     Ondokuz Mayıs Üniversitesi OMÜ 3. Bahar Şenlikleri, 31 Mayıs-4 Haziran arasında gerçekleştirilecek. 
     Kurupelit Yerleşkesi'nde yapılacak şenlikler kapsamında sinema, spor turnuvaları, yarışmalar, yürüyüş, panel ve söyleşi gibi etkinlikler düzenlenecek. 
     Ayrıca, Sertap Erener, Neşet Ertaş, Şebnem Ferah ile Direnen Mızıkacılar ve Laço Tayfa da konser verecek. 
     
     TEKGIDA-İŞ SENDİKASI'NDAN UYARI... 
     Tekgıda-İş Sendikası Ege Bölge Şubesi Başkanı Mehmet Karataş, kaçak ve sahte sigaranın tüketicilerin sağlığını tehdit ettiğini ve kamu maliyesinin önemli gelir kaybına uğradığını bildirdi. 
     Karataş, yazılı açıklamasında, sahtecilik ve kaçakçılık yoluyla topluma çift yönlü zarar verildiğini, bu konuda tüketicilerin duyarlı olması gerektiğini belirtti. 
     Tekel'in özelleştirilme sürecine sokulması sonrasında sahtecilik olaylarında artış meydana geldiğini ifade eden Karataş, ''Son aylarda yaygınlaşan kaçak ve sahte sigara olgusu karşısında, görevlilerin üzerine düşen sorumluluğu gereği gibi yerine getirmediği ortadadır'' dedi. 
     
     GAZİANTEP'TE EL SANATLARI SERGİSİ... 
     Gaziantep merkez Şahinbey Belediyesi'nce kadınlara beceri kazandırmak amacıyla hizmete açılan Barak Mahalleevi'nde el sanatları sergisi açıldı. 
     Kaymakam Mustafa Esen, düzenlenen törende yaptığı konuşmada, kurslara katılan genç kız ve kadınların ürettiği ürünlerin değer fiyatından pazarlanması için bazı firmalarla anlaştıklarını söyledi. 
     Genç kız ve kadınların kurslarda ürettiği el ürünlerinin satışından elde ettiği kazançla aile bütçesine katkıda bulunmalarını sağlamaya çalıştıklarını belirten Esen, ''Amacımız, kursiyerlerin hem birşeyler öğrenmesi hem de para kazanması'' dedi. 
     Belediye Başkanı Ömer Can da Barak Mahalleevi'nde yılın belirli aylarında açılan kursları bundan böyle yıl boyunca devam ettirmeye ve ilçede mahallevi sayısını artırmaya karar verdiklerini söyledi. 
     
     AYVALIK ENGELLİLER ŞENLİĞİ... 
     Balıkesir'in Ayvalık İlçesi'nde düzenlenen ''Engelliler Şenliği''nin resmi açılışı yarına ertelendi. 
     Ayvalık Kaymakamı Ayhan Boyacı, şenliklerin Türkiye'nin tek engelliler şenliği olduğunu belirterek, Ayvalık Belediyesi ile özveriyle çalıştıklarını söyledi. 
     Ayvalık Belediye Başkanı Hasan Bülent Türközen de maddi açıdan sorun yaşadıklarını ifade ederek, maliyeti 80 milyar liraya yaklaşan etkinlikler için destek gerektiğini belirtti. 
     
</TEXT>
</DOC>
