<DOC>
<DOCNO> 224488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko20.html </URL>
<DATE> 2004/03/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ekmek'te sevindirici haber ''Temmuza kadar zam yok'' 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, geçen yıl ekmek fiyatlarındaki artışın yüzde 14'ün altında olduğunu belirterek, bu yıl da Temmuz ayına kadar ekmek fiyatlarını artırmayı düşünmediklerini bildirdi. 
     Balcı, Federasyon'da düzenlediği basın toplantısında, bu yılki ekmek fiyatı politikası hakkında bilgi verirken, iki yıldır ekmeğe yüzde 20'nin üzerinde fiyat artışı yapmama politikası izlediklerini, bunun bu yıl da devam edeceğini söyledi. Geçen yıl ekmek fiyatlarındaki artışın yüzde 14'ün altında kaldığını, halen ekmeğin kilo fiyatının 1 milyon 250 bin lira-1 milyon 500 bin lira değiştiğini kaydeden Balcı, ''Temmuz'a kadar fiyatlarda artış öngörmüyoruz. Girdi maliyetlerinde yüksek artışlar olmazsa, bu fiyat politikası yıl sonuna kadar devam edebilir'' dedi. 
     Ekmekte fiyat artışlarının sadece buğdaya bağlı olmadığına işaret eden Balcı, halen maya ve diğer katkı maddelerinde yüzde 18 olan KDV'nin yüzde 1'e indirilerek maliyet içindeki payının düşürülmesi, bayilik karlarının da yeniden düzenlenmesi gerektiğini söyledi. Balcı, KDV indirimleri konusunu Maliye Bakanlığı ile görüştüklerini kaydetti. 
     ''Yerel seçimler öncesinde, fiyat artışı olmayacağı halde neden ekmekte fiyat politikası ile ilgili basın toplantısı düzenlediği'' yönündeki bir soru üzerine Federasyon Başkanı Balcı, ''Zam yapmama kararı gibi olumlu gelişmeleri de kamuoyu ile paylaşmak istedik'' dedi. 
     Esas amaçlarının hijyenik şartlara aykırı çalışan, sağlıksız ekmek üreten işletmelere dikkat çekmek olduğunu belirten Balcı, bunları, ''fırıncıların yüz karası, mesleğin kara lekesi'' olarak nitelendirirken, sorunun 1994'ten önce belediyelerin verdiği ruhsatlardan kaynaklandığını söyledi. Sağlık şartlarına aykırı çalışan bu tür işletmelerin mutlaka kapatılması gerektiğini kaydeden Balcı, denetimlerin yetersizliğine işaret ederken, gıda ile ilgili tüm yetkilerin Tarım ve Köyişleri Bakanlığı'na devredilmesi ile ilgili yasanın bir an önce çıkarılmasını ve fırıncılar odalarına da denetim yetkisi verilmesini istedi. 
     
     FIRINLAR VATANDAŞ GÖZETİMİNE AÇILDI 

     Vatandaşın tepkisi nedeniyle İstanbul'da bazı fırınların üretim yerlerine kamera koyarak, vatandaşın bunu izlemesine olanak sağladığını anlatan Balcı, bunun maliyetleri artırdığını, bütün fırınların bunu yapmasının mümkün olmadığını belirtti. Balcı, haksız rekabetin önlenmesi açısından, mevzuattaki şartları yerine getirmeyen bütün fırınların kapatılması gerektiğini vurguladı. 
     Balcı, zenginleştirilmiş ekmek üretimiyle ilgili bir soru üzerine de, bunun çeşit ekmeğe girdiğini, maliyeti artırdığını belirtti ve ''Bizim ekmeklerimiz zaten yeterince sağlıklı ve besleyici'' dedi. 

     
</TEXT>
</DOC>
