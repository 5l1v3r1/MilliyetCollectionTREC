<DOC>
<DOCNO> 233330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/guncel/gun04.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir canın bedeli 12 milyar 
</HEADLINE>
<TEXT>

   1987-2002'de OHAL bölgesinde yaşanan terör olaylarından doğan zararların karşılanması konulu tasarıda, yaralananlar için 1 - 18 milyar tazminat öneriliyor 
   ANKARA Milliyet 
   
   TBMM'ye sevk edilen "Terör ve Terörle Mücadeleden Doğan Zararların Karşılanması Hakkında Kanun Tasarısı"nın kabulü halinde, sadece Doğu ve Güneydoğu Anadolu'daki terör mağdurları, yıllar sonra zararlarını yargı yoluna gitmeden tahsil edebilecek. 
   Adalet Bakanlığı'nın tasarısı, Başbakanlık'tan Meclis'e gönderilirken önemli değişikliklere uğradı. Tasarı, 1987 - 2002 yılları arasında OHAL kapsamındaki illerde yaşanan terör olaylarıyla sınırlandı. Bu kapsamda olmayan terör mağdurları, yasadan yararlanamayacak. Terörden zarar görmesine rağmen, örgüte yardım ettiği için hapse mahk m edilenler, terör suçundan hüküm giydikleri için yasadan yararlanamayacak. 
   
   Başvurular valiliğe 
   Terör mağdurları ile mirasçıları, zararları daha önce AİHM kararı ya da herhangi bir biçimde karşılanmamışsa, yasa yürürlüğe girdikten sonra bir yıl içinde valiliklere başvurabilecek. İllerde kurulacak zarar tespit komisyonları, mağdurların şu zararlarının karşılanmasına karar verecek 
   Hayvanlara, ağaçlara, ürünlere ve diğer taşınır taşınmazlara zararlar. 
   Yaralanma, sakatlanma ve ölüm hallerinde uğranılan zararlarla tedavi ve cenaze giderleri. Yaralananlara 1 milyar 19 milyon liradan, 18 milyar 355 milyon liraya kadar tazminat ödenecek. Ölenlerin mirasçılarına 12 milyar 747 milyon lira verilecek. Rakamlar günün koşullarına göre değişebilecek. 
   Nakdi olarak karşılanmayacak zararlar "ayni ifa" yoluyla karşılanacak. Devlet, köyü boşaltılan sayıları yaklaşık 353 bin olarak tahmin edilen vatandaşlara yeni köyler oluşturabilecek. Hayvanı ölmüşse hayvan verebilecek, ev yıkılmışsa, ev yaptırabilecek. 
   Devlet, ödediği veya aynı yolla karşıladığı zararı, sorumlulara rücu edebilecek. Böylece yakalanan teröristten ya da güvenlik güçlerinden zarar tahsil edilebilecek. 
   
   
   
</TEXT>
</DOC>
