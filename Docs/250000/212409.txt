<DOC>
<DOCNO> 212409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo10.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Serdar Bilgili ile geldim, onunla giderim... 
</HEADLINE>
<TEXT>

     Beşiktaş Futbol Takımı Menajeri Sinan Engin, Bursaspor maçı sonrası kulüpteki görevini bırakacağı yönündeki haberlerin gerçeği yansıtmadığını ve böyle bir düşüncesinin olmadığını söyledi. 
     Sinan Engin, Beşiktaş'ta hiçbir yöneticiyle sorununun olmadığını belirterek, ''Ben problem çıkarmak için değil, problem çözmek için ve tamamen kulübümün menfaatleri için buradayım'' dedi. 
     Teknik direktör Mircea Lucescu ile de anlaşmazlık ve uyum sorunu yaşamadığını vurgulayan Engin, şunları söyledi 
     ''Bunlar Beşiktaş'ı yıkmak için üretilen asılsız iddialardır. Serdar Bilgili ile geldim onunla giderim. İstifa etmem mümkün değildir. Takımımızın 2 mağlubiyet alması sonrası bazı çevrelerce çıkarılan, üzülerek duyduğum bu asılsız haber ve dedikodulara itibar edilmemesini rica ederim.'' Ahmet Dursun konusuna da değinen Engin, ''Ahmet bizden sadece görüşme talep etti. 'Beni affedin' veya 'Geri dönmek istiyorum' diye bir istekte de bulunmadı. Bizim de zaten böyle bir düşüncemiz yok'' diye konuştu. 
     
</TEXT>
</DOC>
