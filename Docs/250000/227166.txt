<DOC>
<DOCNO> 227166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun47.html </URL>
<DATE> 2004/03/31/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Öğretmeni öldüren silah, polis bürosundan çalınmış 
</HEADLINE>
<TEXT>

     Hollanda'nın Lahey kentinde geçen ocak ayında bir Türk öğrenci tarafından öğretmenin vurularak öldürülmesinde kullanılan tabancanın polis bürosundan çalındığı bildirildi. 
     Öğretmeni tek kurşunla vurarak ölümüne neden olan 16 yaşındaki M.D. adlı öğrenciye silahı sağlamaktan sanık Hüseyin S. 25 , ifadesinde, silahı Lahey'deki bir polis bürosundan çaldığını söyledi. 
     Lahey Savcılığı sözcüsü Astrid Rijsdorp, yaptığı açıklamada, cinayet silahının polisten çalındığını doğruladı ve konuyla ilgili araştırmanın sürdüğünü bildirdi. Sözcü, çalınan silahın polise mi, yoksa karakolda bir başka kişiye mi ait olduğu konusunda ise bilgi vermedi, araştırıldığını belirtmekle yetindi. 
     Hüseyin S, ifadesinde, 27 Aralık'ta bir kavga yüzünden kardeşi ve bir arkadaşıyla birlikte polis bürosuna gitmek zorunda kaldığını anlattı. Kavgaya karıştığı diğer kişi ifade verirken, Hüseyin S, masanın altında gördüğü bir tabancayı aldı ve cebine koydu. Sonra da bir şey olmamış gibi çıkıp gitti. Hüseyin S. silahı polis bürosundan aldığını çevresindeki çok sayıda arkadaşına söyledi ve silah, arkadaş çevresi içinde elden ele dolaştı. Bu çerçevede silah, cinayetin işlendiği gün Murat'ta bulunuyordu. 
     Lahey'deki orta dereceli Terra College okuluna devam eden 16 yaşındaki M.D, 13 Ocak günü kantinde tartıştığı biyoloji öğretmeni ve okulun müdür yardımcısı Hans van Wieren'e 48 tek el ateş etmiş ve başından yaralanan öğretmen, aynı gün akşam yaşamını yitirmişti. 
     Murat D, olaydan kısa süre sonra teslim olmuş, silahı sağlayan kişi ise ocak ayı sonunda yakalanmıştı. 
     
</TEXT>
</DOC>
