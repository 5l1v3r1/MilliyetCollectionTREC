<DOC>
<DOCNO> 227999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo12.html </URL>
<DATE> 2004/04/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Derbide gözler Kolombiyalılar'da... 
</HEADLINE>
<TEXT>

     Galatasaray ile Beşiktaş futbol takımları arasında 4 Nisan Pazar günü yapılacak derbi maç öncesi gözler her iki takımın Kolombiyalı file bekçilerine çevrildi. 
     Galatasaray'ın kalesini koruyan Aly Faryd Camilo Mondragon ile Beşiktaş'ın kalecisi Oscar Eduardo Cordoba, derbi maçın sonucu üzerinde en büyük pay bahabi olmaya 2 aday olarak gözüküyor. 
     Galatasaray'da 3. sezonunu geçiren 33 yaşındaki Mondragon, şimdiye dek Fenerbahçe ve Beşiktaş'a karşı kalesini 11 kez korurken, toplam 15 gol yedi. 
     Beşiktaş'a karşı 5 kez görev yapan Mondragon, 4 kez meşin yuvarlağı ağlarından çıkardı. 
     Bu sezon Galatasaray'da 23 lig maçında kaleyi koruyan Mondragon 31 gol yedi. Maç başına 1.34 golü kalesinde gördü. 
     Son 7 lig maçında da kalesinde gol gören Kolombiyalı kaleci, bu süre içinde 12 kez topu filelerinden çıkardı. 
     
     CORDOBA DAHA BAŞARILI 

     Beşiktaş'ta 2. sezonunu geçiren Cordoba ise, şampiyonluk yaşadığı ilk sezonundaki performansından uzak gözükse bile, yine de vatandaşına oranla istatistiklere göre daha başarılı. 
     34 yaşındaki Cordoba, şimdiye dek 6 derbi maça çıkarken, kalesinde yalnızca 2 gol gördü. Geçen sezon 4 derbi maçta da gol yemeyerek tarihe geçen Cordoba, derbilerdeki 2 golü bu sezon Fenerbahçe'den yedi. 
     Galatasaray'a karşı 3 kez kaleyi koruyan Cordoba, henüz kalesinde gol görmedi. 
     Bu sezon ligde 22 maçta görev yapan Cordoba, 26 gol yedi. Maç başına 1.18 gol yiyen Cordoba, görev yaptığı son 4 lig maçında ise kalesinde tam 9 gol gördü. 
     
</TEXT>
</DOC>
