<DOC>
<DOCNO> 234430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy14.html </URL>
<DATE> 2004/04/24/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Erdoğan ''Güney Kıbrıs bana göre kaybetmiştir'' 
</HEADLINE>
<TEXT>

     Başbakan Recep Tayyip Erdoğan, Kıbrıs'taki referandumların sonuçlarına ilişkin, ''Güney Kıbrıs bana göre kaybetmiştir'' dedi. 
     Başbakan Erdoğan, İstanbul'da basın mensuplarına yaptığı açıklamada, Kıbrıs sorununun çözümünü öngören Annan Planı ile ilgili referandumun resmi olmayan kesin sonuçlarının ortaya çıktığına işaret ederek, Kuzey'de büyük ölçüde ''evet'', Güney'de ise büyük ölçüde ''hayır'' oyu çıktığını söyledi. 
     Erdoğan, şöyle devam etti 
     ''Demokrasinin yaklaşık 2 aylık süreçte Kıbrıs'ta, sükunetle, suhuletle tüm olanlara rağmen, az, istenmeyen olaylar cereyan etti, ama bütün bunlara rağmen demokratik bir netice halkın iradesiyle tecelli etti. Bundan sonrası her şeyden önce bir şeyi ortaya koyuyor ki, işin başından itibaren her iki tarafta da 'evet' oyunun çıkmasıyla yeni bir dönemin farklı başlangıcı '1 Mayıs'tan itibaren başlasın' istikametindeydi. Tabii bu olmadı.'' Bunun dışında farklı bir dönemin ortaya çıktığını da vurgulayan Başbakan Erdoğan, şunları kaydetti 
     ''Burada bir gerçeği özellikle vurgulamak istiyorum. O da şudur, Güney Kıbrıs, bana göre adil ve kalıcı bir çözümün oluşmasına katkıda bulunmamak suretiyle, atılmış olan bu iyi niyet adımını heba etmiştir. Biz böyle bir sonuç olsun istemezdik ve bu netice alma gayretlerine yönelik bu adımda da esasen Güney Kıbrıs bana göre kaybetmiştir.'' 
     
     ''ARTIK BUNDAN SONRA ULUSLARARASI CAMİADA, İNANIYORUM Kİ KUZEY KIBRIS TÜRKLERİ ARTIK BİR TECRİT POLİTİKASINA TABİ TUTULAMAZ'' 

     Başbakan Recep Tayyip Erdoğan, artık bundan sonra uluslararası camiada, Kuzey Kıbrıs Türkleri'nin artık bir tecrit politikasına tabi tutulamayacağını söyledi. 
     Erdoğan, Kıbrıs'taki referandumların sonuçlarına ilişkin İstanbul'da basın mensuplarına yaptığı açıklamada, ''Türkiye'nin, garantör ülke olarak uluslararası diplomaside iyi niyetini ortaya koyduğunu'' ifade etti. 
     Türkiye'nin ''masada her zaman olumlu bir tavır sergileyen, çözüm arayan bir ülke'' olduğunu ispatladığını belirten Erdoğan, şöyle devam etti 
     ''Bundan sonra kimsenin Türkiye hakkında olumsuz bir yaklaşım gösterme hakkı kalmamıştır. KKTC halkı da, bu noktada anavatan Türkiye'deki siyasi iradeyi aynen paylaşmış ve bu siyasi iradeyle birlikte de tavrını ortaya koymuştur. 
     Bundan sonraki süreç ne olacaktır Bunu da çok açık ve net ortaya koymak gerekir ki diğer garantör ülke Yunanistan da başından beri iyi niyetini koymuş ve bu iyi niyete 'Bizim de katkımız olsun' demiştir. Fakat Güney Kıbrıs'taki demokratik irade, farklı şekilde tecelli etmiştir.'' Erdoğan, AB üyesi ülkeler, ABD, dost ülkeler ve BM Genel Sekreteri Kofi Annan'ın, Türkiye'nin bu konudaki iyi niyetine bizzat şahit olduklarını dile getirerek, ''Bugüne kadar AB yolunda bir de facto durum olan Kıbrıs konusunda da, bizim iyi niyetimizi görmüşlerdir. Bu fiili durum artık ortadan kalkmıştır. Türk tarafı her zaman çözüm arayışı içinde olmuştur'' dedi. 
     
     ''TAVRIMIZ AYNI ŞEKİLDE DEVAM EDECEKTİR'' 

     ''Hükümetin bu konularda nasıl bir çalışma yaptığını herkesin bildiğini'' kaydeden Erdoğan, şunları söyledi 
     ''Tavrımızı hepiniz biliyorsunuz ve bundan sonra bu tavır aynı şekilde devam edecektir. Uluslararası camianın beklediği tabii ki bu netice değil, farklı bir netice idi. Fakat demokrasilerde halkların iradesine saygı duymak da, demokrasilerin zaten vazgeçilmez bir gereğidir. Ben, uluslararası camiada artık Kıbrıs Türklerine bugüne kadar yapılan tecrit politikalarının, bugünden itibaren bittiğine inanıyorum. Altını çizerek söylemek istediğim budur. Artık bundan sonra uluslararası camiada, inanıyorum ki Kuzey Kıbrıs Türkleri artık bir tecrit politikasına tabi tutulamaz. 
     Olması gereken nedir Dünya, yıllardır tecrit ettiği KKTC halkına, inanıyorum ki artık gönlünü açacaktır. İnsan hakları noktasında, hukukun üstünlüğü noktasında, eğitimde, sanatta, tarihte, turizmde, ne gerekiyorsa bunu paylaşarak gerçekleştirmesi gerekir, diye düşünüyorum.'' Başbakan Erdoğan, BM Genel Sekreteri Annan başta olmak üzere bu konuda emeği geçen herkese teşekkür ederek, ''Bundan sonrasının hayırlı olmasını temenni ediyorum'' dedi. 
     
</TEXT>
</DOC>
