<DOC>
<DOCNO> 208479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/siy07.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Baden Württemberg eyaletinde... 
</HEADLINE>
<TEXT>
   Sınırlı türban yasağı 
   
   Almanya'nın Baden - Württemberg eyalet hükümeti, Müslüman öğretmenlerin okullarda türban takmalarını yasaklayan yasa tasarısını kabul etti. Eyalet Eğitim Bakanı Anette Schavan tarafından hazırlanan ve eyalet meclisine sunulacak yasa tasarısı, kamu hizmetinde genel bir türban yasağını kapsamıyor. 
   Öte yandan, çeşitli Müslüman dernekleri, 17 Ocak Cumartesi günü başkent Berlin'de, türban yasağına karşı bir gösteri düzenleyeceklerini açıkladı. 
   Dernek temsilcileri, türban yasağını din özgürlüğü için bir tehdit olarak gördüklerini ifade ederek, türban taşıyan kadınların da radikal dinci olarak gösterilmelerine karşı çıktıklarını belirtti. 
   Berlin polisi, gösteriye yaklaşık beş bin kişinin katılmasının beklendiğini bildirdi. 
   
   Aşağı Saksonya... 
   Bu arada Aşağı Saksonya eyaletinde de başörtüsü yasağını içeren bir yasal düzenleme gündeme getirildi. Böylece Bavyera ve Baden - Württemberg'den sonra Almanya'da okullarda öğretmenlerin başörtüsü takmasını yasaklamaya hazırlanan eyaletlerin sayısı üçe çıkmış oldu. 
   
   
</TEXT>
</DOC>
