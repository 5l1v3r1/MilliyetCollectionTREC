<DOC>
<DOCNO> 203623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/spo04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni başkan Aktuğ 
</HEADLINE>
<TEXT>

   Trabzonspor'un dün yapılan 51. genel kurulunda Atay Aktuğ'un listesi ipi önde göğüsledi. En yakın rakibi Bahri Köse'ye 279 oy fark atan eski belediye başkanı, kulübün 13. başkanı olarak tarihe geçti 
      ERGUN ATA 

   
   Önal'a 774 oy çıktı 
   BORDO - Mavili kulübün dün yapılan kongresinde mutlu sona Atay Aktuğ ulaştı. 19 Mayıs Salonu'da saat 10.00'da başlayan genel kurulda oy tasnif işlemi 21.20'de sona erdi. Genel kurul için toplam 10 bin 113 üyeden 4 bin 340'ı oy kullanma hakkına sahip oldu. Bu üyelerden 2 bin 904'ü sandığa geldi, ancak 2 bin 734'ü oy kullandı. Sayım sonunda Aktuğ'un listesi 1060 oy topladı, Bahri Köse'nin listesi 781 oy alırken, İskender Önal'ın listesine 774, Afacan Yılmaz Ergül'e de 6 oy çıktı. 
   
   Çebi'den açıklama 
   ATAY Aktuğ'un listesine gelen oylardan 643'ü, Köse'nin 528'i, Önal'ın da 309'u çizilmedi. Üyelere 120 kadar çarşaf liste dağıtıldı, bunlardan 46'sı sandıktan geçti. Oylama öncesi yapılan seçimde divan başkanlığına getirilen Cengiz Çebi, yeni başkanın listesinin bir ya da iki kişiyle delinip, delinmeyeceğinin sabah saatlerine kadar sürecek sayımdan sonra netleşeceğini açıkladı. Aktuğ'un seçimden zaferle çıktığının kesinleşmesi sonrası taraftarları salonu alkışlarla inletti. 
   
   'Hedef büyük' 
   BÜYÜK bir mutluluk yaşadığını belirten Atay Aktuğ, "Şunu ifade edeyim ki, Trabzonspor'da iç barışı sağlamak, takımın şampiyonluk mücadelesi vermesi için çalışmak durumundayız. Trabzon büyük hedeflere koşacaktır. Tüm adayları kutluyorum. Hep birlikte barış içinde yolumuza devam edeceğiz" diye konuştu. İskender Önal, "Kazananı tebrik ediyoruz" derken, Bahri Köse de, "Her zaman yeni yönetimin arkasındayız. Koşulsuz destek sözü veriyoruz" açıklamasında bulundu. 
   
   Güvenlik alarmı    SALONA girişte tüm üyelere mali bilançoyu ve faliyet raporunu anlatan birer kitapçık verildi. Kongre salonu dışında ve içinde yoğun güvenlik önlemleri alındı. İki ayrı noktada sıkı kontroller yapıldı, üye ve görevli olmayanlar salona yaklaştırılmadı. 
   
   Bütçe 34 trilyon    MALİ genel kurulda naklen yayınlarından kulübe 21 trilyon 299 milyar girdiği, transfere de bonservis bedelleriyle birlikte 12 trilyon 300 milyar lira harcandığı açıklandı. Tahmini bütçe 34 trilyon 324 milyar olarak belirlenirken, transfer için 6 trilyon 720 milyar lira ayrıldı. 
   
   İlk gelen Önal    BAŞKAN adayları arasında salona ilk giren isim İskender Önal oldu. Ardından Afacan Yılmaz Ergül kongreye geldi. Atay Aktuğ ve Bahri Köse ise 11.30 sıralarında yerlerini aldılar. Salon bordo mavi bayrak, flama ve balonlarla donatıldı. 
   
   Yoğun ilgi    TRABZONLU milletvekilleri Faruk Özak ve Şevket Arz da kongrede hazır bulundu. Eski oyuncular Ali Kemal Denizci, Kadir Özcan, Serdar Bali, Hüseyin Tok, Hami Mandıralı, Lemi Çelik, İlyas Akçay ve Bekir Barçın gibi isimler de kongreyi izledi. 
   
   Aktuğ kimdir    1945 yılında Trabzon'da doğdu. Trabzon Lisesi'nin ardından KTÜ Mimarlık Fakültesi'ni bitirdi. A.Sebatspor'da 1963-64 sezonunda, İdman Ocağı'nda 1965-67, Trabzonspor'da da 1967-73 sezonlarında forma giydi ve kaptanlık yaptı. 1980-82 döneminde Mustafa Günaydın başkanlığındaki yönetimde görev aldı, basın sözcülüğü yaptı. 1989-94 yılları arasında Trabzon belediye başkanlığını yürüttü. Evli ve üç çocuk babası. 
   
   Yönetim listesi    ÜYELERİN güvenoyunu alan Aktuğ'un listesinde, sabaha kadar süren sayım sonunda, en fazla iki ismin değişmesi bekleniyor. Listedeki isimler şöyle Y. Ziya Yılmaz, Nevzat Şakar, İbrahim Şahin, Süleyman Atal, Bilgin Aygül, Orhan Aksu, Muammer Saka, Ömer Sarı, Nadir Saral, Sıtkı Hacısalihoğlu, Yüksel Şimşek, Şener Yavuz, Tahsin Usta, Orhan İlyas, Kerim Kalafatoğlu, Erda Aygün. 
   
   
</TEXT>
</DOC>
