<DOC>
<DOCNO> 226470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy12.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimden notlar 
</HEADLINE>
<TEXT>

   
   CHP'de yüzler asıktı       CHP'nin Taksim'deki il merkezinde düşük tansiyonlu bir bekleyiş, heyecansız tartışmalar ve "asık yüzler" h kimdi 28 Mart'ın seçim akşamında. İstanbul Büyükşehir Belediye Başkan adayı Sefa Sirmen'e destek amacıyla ne bir milletvekili, ne bir partili görünüyordu. Resmi sonuçlarla çelişen "öndeyiz" bilgileri, Sirmen'in yüzünü güldürmeye yetmedi. 
   
   DYP'de boş koltuklar    DYP İstanbul İl Başkanlığı, önceki yıllardaki seçimlerde hıncahınç dolmasının aksine, dün gece tamamen boş kaldı. "Seçim öncesindeki anket sonuçları insanımızın moralini bozdu" diyen Genel Başkan Yardımcısı Hayri Kozakçıoğlu, "DYP nerede hata yaptı " sorusuna şu yanıtı verdi "İçinde kavga olan eve kimse girmek istemez." 
   
   ANAP şaşırmadı    ANAP İstanbul İl Merkezi'nde partililerin heyacanla başlayan bekleyişi, kısa süre sonra yerini hüzne bıraktı. İstanbul Büyükşehir Belediye Başkan adayı Pınar Türenç, sonuçların sürpriz olmadığını ancak Adalar, Büyükçekmece ve Çatalca'ya yine ANAP'ın damgasını vurduğunu belirtti. ANAP Genel Merkezi'nde de ışıkların büyük bölümü kapatılmıştı, koridorlar da bomboştu. 
   
   MHP'de sevinç vardı    MHP İstanbul il merkezinde "İzleme Merkezi" kuruldu. Gümüşhane'yi MHP'lilerin alması sevinç yarattı. Ancak, İstanbul'da oyların düşüklüğü üzüntüye neden oldu. İstanbul adayı Meral Akşener, "2002 seçimiyle kıyaslandığında oyumuz arttı. İktidar, baraj altı partilerin bu seçimde yok olacağını söylemişti. Ancak, bunun olmadığı görüldü" diye konuştu. 
   
   Komutanların sandığından AKP çıktı    Ankara'da Büyükşehir Belediye Başkanlığı yarışında CHP - SHP bölünmesi komutanların sandığından AKP'yi çıkardı. Genelkurmay Başkanı Orgeneral Hilmi Özkök, Genelkurmay İkinci Başkanı Orgeneral İlker Başbuğ, Deniz Kuvvetleri Komutanı Oramiral Özden Örnek ve Hava Kuvvetleri Komutanı Orgeneral İbrahim Fırtına'nın da oy kullandığı Çankaya İlköğretim Okulu'ndaki 1184 numaralı sandıktan, Büyükşehir Belediye Başkanlığı seçiminde AKP'ye 53, CHP'ye 51, SHP'ye ise 32 oy çıktı. Bu sandıkta, Çankaya Belediye Başkanlığı seçiminde ise CHP birinci parti geldi. SHP Çankaya'da aday göstermemişti. İl Genel Meclisi seçiminde ise AKP ve CHP'ye 73'er oy çıktı. 
   
   Oy sandığında Kekilli sürprizi    Başbakan Recep Tayyip Erdoğan'ın oy kullandığı sandıkta ünlü komedyen Cem Yılmaz ile Almanya'da Altın Ayı Ödülü kazanan ve porno film çevirdiği için tartışmalara neden olan Sibel Kekilli'ye de oy çıktı. 
   AKP'nin birinci çıktığı sandıkta, AKP'ye büyükşehir belediye başkanlığı için 119, Keçiören İlçe Belediye Başkanlığı için 124 oy çıktı. ANAP'ın hiç oy alamadığı sandıkta TKP'ye İl Genel Meclisi'nde 2 oy verildi. Büyükşehir Belediye Başkanlığı için CHP'ye 15, SHP'ye 28 oyun çıktığı sandıkta, Erdoğan'ın mahallesini yönetecek muhtarlık için Cem Yılmaz aday olarak gösterildi. Muhtarlık azaları olarak da Hülya Avşar, Deniz Akkaya, Sibel Kekilli, Ata Demirel isimleri çıktı. 
   
   Partiye değil kişiye oy verdik    Yerel seçimlerde oy kullanan sanatçılar, kimlere oy verdiklerini söylemekten kaçındı. Oyunu Etiler Lisesi'nde kullanan Mehmet Ali Erbil, yine neşeli tavırlarıyla sandık görevlilerini güldürdü. Oy vermenin vergi vermek kadar kutsal olduğunu belirten Erbil, "Beşiktaş ve İstanbul için iyi şeyler yapabileceğine inandığım kişilere oy verdim. Oy verirken 'Vatana ve millete hayırlı olsun' dedim. Bugün her sağlıklı insan gibi ben de oyumu verdim" dedi. Eşi Sevim Emre ile birlikte Baltalimanı Kemik Hastanesi'nde oy kullanan Orhan Gencebay da partiye değil kişilere oy verdiğini ifade etti. Oy kullanırken şaşıran Sevim Emre, Gencebay'ın kulağına fısıldayarak bilgi aldı. Orhan Gencebay da şöyle konuştu "Biz de seçimimizi yaptık. Ama muhtar adaylarını ve ihtiyar heyetini tanımıyoruz. Bilgi eksikliği var." 
   
   Dünya, yerel seçimi izledi    Seçimleri dünyanın önde gelen haber ajansları da yakından takip etti. AP, kesin olmayan ilk seçim sonuçlarını "Erdoğan'ın İslami kökenli iktidar partisi oyları sildi süpürdü" diye duyurdu. AP'nin haberinde seçim zaferinin hükümetin Kıbrıs'ta çözüm yönünde elini güçlendirebileceği, ancak laik yasaların gevşetileceği yönünde korkuları da artırabileceği kaydedildi. Reuters, iktidar partisinin zafer kazandığını kaydetti. Reuters haberi "İktidardaki muhafazak r parti, AB'ye üyelik için ekonomik ve siyasi reformlar alanında güçlü bir yetki alma yolunda" yorumuyla verdi. 
   
   Durak'ın başkanlığı böyle kutlandı 
   AKP'den yeniden Büyükşehir Belediye Başkanı seçilen Aytaç Durak, eşi Yıldız Durak'la birlikte Cebesoy İlköğretim Okulu'nda oy kullandı. Yıldız Durak, nüfus cüzdanını evde unuttuğunu söyleyince, Aytaç Durak sandık başkanından ricada bulundu ve eşinin oy kullanmasını sağladı. Aytaç Durak, dördüncü kez başkan seçildiğini saat 21.00'de CNN Türk'e açıkladı. Durak'ı ilk kutlayan milletvekili Ayhan Zeynep Tekin Boru oldu. Büyükşehir Belediye Başkanı Aytaç Durak'ı destekleyen AKP'liler, Büyükşehir Belediyesi önünde sevinç gösterileri yaptı. Hatta bazı partililer karşılıklı göbek attı. 
   
   
   
</TEXT>
</DOC>
