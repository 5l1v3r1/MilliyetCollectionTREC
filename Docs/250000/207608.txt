<DOC>
<DOCNO> 207608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur32.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Dışişleri Bakanı Azerbaycan'da PKK yoktur 
</HEADLINE>
<TEXT>

     Azerbaycan Dışişleri Bakanı Vilayet Guliyev, Azerbaycan'da terör örgütü PKK destekçilerinin bulunduğu yönündeki haberlerin doğru olmadığını ifade ederek, ''Azerbaycan'da PKK yoktur'' dedi. 
     Guliyev, Gül ile düzenlediği ortak basın toplantısında, Azerbaycan'da terör örgütünün faaliyet gösterdiği yönündeki haberlerin hatırlatılması üzerine, ''bu tür haberlerin maksatlı bir şekilde çıkartıldığını, Azerbaycan topraklarında bu örgütün faaliyetlerine izin verilmesinin kesinlikle söz konusu olmadığını'' söyledi. 
     Gül ile ikili ve heyetler arası görüşmelerinin ''detaylı ve verimli'' olduğunu belirten Guliyev, bölgesel ve küresel konuları, Ermeni işgali altındaki Yukarı Karabağ ile ilgili sorunu ve Azerbaycan-Türkiye ilişkilerinin geliştirilmesi konularını ele aldıklarını kaydetti. 
     Guliyev, üst düzey temas ve görüşmelerin daha da sıklaştırılması konusunda anlaştıklarını da belirtti. 
     Azerbaycan'da demokratikleşme süreci ve muhalefet hareketiyle ilgili sorular üzerine, ülkesinde demokratikleşme sürecinin 12 yıldır devam ettiğini anlatan Guliyev, ''Bu demek değildir ki, biz tam bir demokratik ülkeyiz'' dedi. 
     Demokratikleşme konusunda reform çalışmalarının aralıksız devam ettiğini vurgulayan Guliyev, muhalefeti, bu süreçte ''olumsuz yönleri öne çıkarmaya çalışmak'' ile suçladı. 
     Azerbaycan'da ifade özgürlüğü ve basın özgürlüğü gibi temel hak ve özgürlüklerin bulunduğunu söyleyen Guliyev, ''bu sürecin grafiksel bir ifadesinin olmayacağını, asıl konunun kafalardaki, düşüncelerdeki demokratikleşmenin gerçekleşmesi olduğunu'' söyledi. 
     Gül ve Guliyev, basın toplantısının ardından, bayanlar A Milli voleybol takımının Polonya ile yaptığı yarı final maçını izlemek üzere Bakü İdman Sarayı'na gittiler. 
     
</TEXT>
</DOC>
