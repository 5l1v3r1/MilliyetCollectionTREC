<DOC>
<DOCNO> 246494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko13.html </URL>
<DATE> 2004/06/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Nemada karışıklığa dikkat 
</HEADLINE>
<TEXT>

     ANKARA Milliyet 

Zorunlu Tasarruf Teşvik Fonu'nun tasfiyesi çerçevesinde nemaların ikinci taksit ödemelerine 14 Haziran'dan itibaren başlanacak. Kurumsal başvurularda sorun yaşanmazken, bireysel başvurularda haksahiplerinin dikkat etmesi gereken noktalar bulunuyor. 
     Birinci taksit ödemelerinde eksik ödemeler olduğu gibi yanlış kişiye ödeme olayları da yaşandığı için nemasını bireysel olarak tahsil edeceklerin, Ziraat Bankası şubelerinde kimlik kontrolü ve tasarruf teşvik numaralarının bildirimi sırasında dikkat etmesi gerekiyor. Ziraat Bankası, kimlik olarak ehliyet, nüfus cüzdanı ve pasaportun yanı sıra T.C kimlik numarasının bildirimini de şart koşuyor. 
     
     Kurumunuzla konuşun 

     Ödemede bir karışıklığın çıkma ihtimali, en fazla bireysel olarak başvuruda bulunan kişinin çalıştığı kurumun toplu ödeme için başvurması sırasında yaşanıyor. 
     Bireysel başvuruda hesapta para gözükmemesinin ağırlıklı nedeni kişinin çalıştığı kuruma önceden toplu ödeme yapıldığı için hesabın kapalı gözükmesinden kaynaklanıyor. Bu nedenle bireysel başvuru yapacakların kurumlarına bunu bildirmeleri ve hazırlanan ödeme listesine dahil edildiklerinden emin olmaları gerekiyor. 
     
     Yanlış numara 

     Ziraat Bankası'nın sisteminde tasarruf teşvik numarasının yanlış gözükmesi vakalarının yaşanması ihtimali de bulunuyor. Konu doğrudan Ziraat Bankası'nı ilgilendirse de öncelikle çalışılan kuruma başvurma çözümü kolaylaştırıyor. 
     Sistemden çıkan bir haksahibinin numarasıyla ödeme yapılacak haksahibinin numaraları karıştırılabiliyor. Bu nedenle bir haksahibinin alacağı başka haksahibine yatırılabiliyor. Bu durum "bir başkası benim paramı çekmiş" yanılgısına neden oluyor. Kurumda yapılacak araştırma, numara yanlışlıklarının düzeltilmesinde büyük rol oynuyor. Kurumun Ziraat Bankası'na yazacağı yazıyla da yanlışlık düzeltiliyor. 
     
     Kamu rahat 

     Kamu kuruluşlarında çalışanlar ikinci taksitlerini birincide olduğu gibi doğrudan işyerleri aracılığıyla alacak. Bu arada anapara ödemeleri sırasında fazla veya eksik ödenen tutarların mahsuplaşması 14 Haziran'a kadar yapılmadıysa ikinci taksit döneminde yapılacak. İkinci taksit ödemelerinde fazla veya eksik ödenen miktarların düşülmesi veya eklenmesi şeklinde işlem gerçekleştirilecek. 
     
     Ödeme tarihleri 

     Kişisel başvurularda ödemeler, anapara ve ilk taksit ödemesinde olduğu gibi tasarrufu teşvik hesap numarasının son hanesine göre sırayla yapılacak. Buna göre ödeme tarihleri şöyle 
     Ödeme tarihi Son numara 14 Haziran 9. 
     15 Haziran 8. 
     16 Haziran 7. 
     17 Haziran 6. 
     18 Haziran 5. 
     21 Haziran 4. 
     22 Haziran 3. 
     23 Haziran 2. 
     24 Haziran 1. 
     25 Haziran ve sonrası Numaraya bakılmadan ödeme yapılacak. 

     
</TEXT>
</DOC>
