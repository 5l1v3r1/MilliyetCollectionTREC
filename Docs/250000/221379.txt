<DOC>
<DOCNO> 221379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/ekonomi/eko01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarket yasasında izin ve indirim ayarı talebi 
</HEADLINE>
<TEXT>

   Perakendeciler, büyük mağazalara ilişkin yasal hazırlığın, indirim izni, market markaları ve 400 metrekare barajı nedeniyle yeniden gözden geçirilmesini istiyor 
   EKONOMİ SERVİSİ 
   
   Organize perakende sektörü olarak adlandırılan büyük zincir marketler, halen Başbakanlık'ta olan 'büyük mağazalar kanun tasarısı'nda, indirim izni, özel markalı ürünler ve metrekare maddeleri konusunda değişiklik yapılmasını istiyorlar. Sanayi ve Ticaret Bakanlığı tasarıyı yeniden gözden geçirmesini isteyen perakendecilerin bu talebi olumlu karşılanırsa tasarı sekizinci kez değişikliğe uğrayacak. 
   Tasarı, 400 metrekare üzerindeki alışveriş merkezlerine ağır yükümlülükler getirmesi, fiyat indirimlerinin zamanı ve oranlarını ticaret odalarının iznine bağlaması nedeniyle eleştiriliyor. Tasarı organize perakende marketlerinin kendi markalı ürünlerinin satışını da yüzde 20'yle sınırlandırıyor. 
   Türkiye'nin organize perakende sektöründeki ilk beş markasından Migros, Carrefour, Tansaş ve Metro tasarıya tepki gösteriyor. Alışveriş Merkezleri ve Perakendeciler Derneği'nin düzenlediği toplantıda konuşan Dernek Başkanı Demir Sabancı, "Bir yasa yedi defa tadilat görüyorsa haksız olduğu için, 68 milyonun aleyhine çıkacağı için değiştiriliyordur" dedi. 
   
   'Bakkal kayıt altına alınsın' 
   Demir Sabancı, bakkalların süpermarketler karşısındaki durumu ve kamuoyu önünde bakkallara sahip çıkılması yönündeki görüşlerle ilgili olarak da, "Bakkal amcanın kayıt altına alınması bir tek bizim değil hepimizin menfaatine. Biz bakkal amcayı istemiyoruz demiyoruz. Alım, satım, franchise, kurumsallaşma açısından bakkal amcanın verimliliği Türk ekonomisinin lehine" dedi. 
   Kiler Genel Müdürü Nurullah Öztürk ise 400 metrekare altında mağazaları olan bir market zincirinin bile tasarıdan etkilenmemesine rağmen bu konuda rahatsızlık duyduğunu kaydetti. 
   
   Real Kimse yatırım yapmaz    Metro Group'a bağlı Real Türkiye Genel Müdürü Ulf Groth, dün düzenlediği "Tüketici Yasası Hakkında Bilgilendirme Günü" toplantısında yaptığı konuşmada, hipermarketlerle ilgili yasa tasarısının mevcut haliyle geçmesi durumunda, hiçbir uluslararası şirketin Türkiye'de yatırım yapmak istemeyeceğini savundu. Groth, bir hipermarketin açılmasından önce Bakkallar Federasyonu'ndan izin alınmasını doğru bulmadıklarını kaydederek, "Ne biz ne Carrefour bunu kabul edemeyiz" dedi. Groth, market markalarındaki yüzde 20 sınırının da hiçbir ülkede olmadığını söyledi. 
   
   
</TEXT>
</DOC>
