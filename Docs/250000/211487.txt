<DOC>
<DOCNO> 211487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko49.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Sorumlular Uzan Grubu ortak ve yöneticileridir 
</HEADLINE>
<TEXT>

     Bankacılık Düzenleme ve Denetleme Kurumu BDDK , Uzan Grubu'na ait şirketlerde çalışanların maaş alamamalarının sorumlusunun grubun medya organlarından yapılan yayınların aksine BDDK değil, Uzan Grubu'nun ortak ve yöneticileri olduğunu açıkladı. 
     Uzan Grubu'na ait Star Gazetesi, netbul.com ve GSM operatörü Telsim'de çalışan 15 kişi BDDK TMSF'nin İmarbank'ın tasfiyesi nedeniyle grubun mal ve hesaplarına koyduğu ihtiyati tedbir kararı yüzünden maaşlarını alamadıkları gerekçesiyle 20 Ocak'ta açlık grevine başlamışlardı. 
     BDDK'dan yapılan yazılı açıklamada, BDDK ve TMSF'nin İmar Bankası hakim ortakları ile bu ortaklar adına hareket eden ve onlar hesabına kendi adına hak eden şirketler hakkında ihtiyati tedbir ve haciz uygulamasının amacının Kurum'un görev ve sorumluluğu olduğu belirtildi. 
     İhtiyati tedbir ve haciz uygulamalarıyla birlikte Uzan Grubu şirketlerinin faaliyetlerini devam ettirmek, çalışanların mağdur olmaması ve şirketlerin ekonomik değerlerini kaybetmemesi için TMSF'nin 21 Ocak'ta karar aldığına işaret edilen BDDK açıklamasında şöyle denildi 
     "TMSF bu şirketlerin ticari faaliyetlerinin devamının sağlanabilmesi için kira bedellerinin, personel ücretlerinin, bu ödemelere ilişkin vergi ve prim kesintilerinin, elektrik, su ve yakıt giderlerinin ödenebilmesini teminen 6183 sayılı amme alacakları kanun kapsamındaki hacizleri belirtilen giderlerle sınırlı olarak kaldırmış bulunmaktadır. Buna rağmen grup, BDDK'nın söz konusu kararının uygulanmasını temin etmek ve başta çalışanların ücretlerinin ödenmesi ve belirtilen zorunlu giderlerin yerine getirilmesini sağlamak için istenen personel bordrolarını vermekten 26 Ocak 2004 tarihine kadar imtina etmiştir. Dolayısıyla, çalışanların maaş alamamalarının sorumlusu, yaptıkları yayınların aksine, BDDK değil, Uzan Grubu ortak ve yöneticileridir." 
     
</TEXT>
</DOC>
