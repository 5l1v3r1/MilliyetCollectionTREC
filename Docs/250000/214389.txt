<DOC>
<DOCNO> 214389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/siy06.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te türban krizi 
</HEADLINE>
<TEXT>

   AKP'nin, üniversite ve orduevlerinde 'türban yasağını kaldırma' ve 'türbana izin vermeyen rektör ile komutanı 5 yıl hapis cezasına çarptırma' girişimi, CHP'lilerin sert tepkisine yol açtı 
   GÜNSELİ ÖNAL Ankara 

   
   AKP'nin, üniversite ve orduevlerinde "türban yasağına son verme" ve "türbana geçit vermeyen rektör ile komutanı 5 yıl hapis cezasına çarptırma" girişimi, Türk Ceza Yasa Tasarısı üzerinde çalışan TBMM Adalet Alt Komisyonu'nda krize yol açtı. Komisyon'un CHP'li üyeleri Orhan Eraslan ve Feridun Ayvazoğlu, "Laisizm ile hesaplaşmak Necmettin Erbakan'ın dediği gibi kansız olmaz, sıkıyorsa İslamı devrim yapın. Bu düzenlemeyi değiştirmezseniz alt komisyondan çekiliriz" dedi. 
   AKP'lilerin önergesinde, "Eğitim ve öğrenim hakkının engellenmesi" başlıklı maddenin, "Cebir ve tehdit kullanılarak, kişinin eğitim ve öğretim hakkını kullanmasına engel olunması halinde 2 yıldan 5 yıla kadar hapis cezası verilir" şeklinde değiştirilmesi öngörülüyor. 
   Bir başka önergeyle de, "Kamu hizmetlerinden yararlanma hakkının engellenmesi" maddesinin, "suç işlemediği sürece kişinin bu kurum ve kuruluşlarda verilen hizmetlerden yararlanmasına engel olunması halinde, 2 yıldan 5 yıla kadar hapis cezasına hükmolunur" diye değiştirilmesi isteniyor. 
   
   'Tarikatların yolu açılıyor' 
   "İnanç, düşünce, kanaat hürriyetinin kullanılmasını engelleme" başlıklı maddeyi değiştiren AKP önergesinde de, "Bir kimseyi mensup olduğu dinin emir ve yasaklarına uygun davranmaktan meneden kişi, 1 yıldan 5 yıla kadar hapis cezasıyla cezalandırılır. Cebir veya tehdit kullanılarak, dini ibadet ve ayinlerin, toplu olarak yapılmasının engellenmesi halinde, yukarıdaki fıkraya göre ceza verilir" deniliyor. 
   CHP'liler "toplu ayin" düzenlemesinin de tarikatların yolunu açacağını belirttiler. 
   CHP'li Eraslan ve Ayvazoğlu bu önergelere tepki göstererek, "TCK ve tasarıda olmayan birtakım düzenlemelerin içine türban ve tarikatları sıkıştırmışsınız. Gizlice yapılacak düzenlemelerle üniversite ve orduevlerinde türban iznini TCK'ya sokup ceza öngöremezsiniz. Bunu yapmak siyasi tercihiniz ise açık açık bir yasa çıkarır veya çıkarmaya çalışırsınız. Araya sıkıştırdığınız bu düzenlemelerin gözümüzden kaçacağını mı sanıyorsunuz " dediler. 
   Eraslan, düzenlemeler kabul edilirse türbanlı sanık ve tanıkların adliyeye girebileceklerini, türbanlı avukatların yolunun açılacağını da belirterek, "Siz bizim zek mızı mı test ediyorsunuz Yoksa hakikaten yaptığınızın farkında mı değilsiniz Laisizm ile hesaplaşmak, Cumhuriyetin temellerine dinamit koymak böyle gizli kapaklı olmaz. Hesaplaşmak istiyorsanız, buyurun, sıkıyorsa İslami devrim yapın. Bunu Erbakan'ın dediği gibi kanlı yaparsınız. Bu işler ihtilalsiz olmaz" diye konuştu. 
   AKP'li Bozdağ ve Özyolcu da, CHP'li üyeleri, "Hukuka saygılı ve demokratik değilsiniz" diye suçlayınca Komisyonun AKP'li Başkanı Hakkı Köylü araya girip, "Ben laisizm ile hesaplaşmak istemiyorum. Önergeler o anlama geliyorsa düzeltelim" dedi. CHP'li üyeler önergelerin düzeltilmemesi durumunda komisyondan çekileceklerini belirterek toplantıdan ayrıldılar. 
   
   
   
</TEXT>
</DOC>
