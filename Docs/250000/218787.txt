<DOC>
<DOCNO> 218787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiryolu ile renkli ve eğlenceli yolculuk çok yakında... 
</HEADLINE>
<TEXT>

     Kuruluşu 1856 yılına kadar dayanan ancak, uzun yıllar yatırımdan mahrum kalan Devlet Demir Yolları DDY , tarihinin en büyük yatırım hamlesiyle yeniden dirilişe geçmeye hazırlanıyor. Son yıllarda yolcu ve yük taşımacılığında öncelikli tercih olmaya başlayan demiryollarında çağdaş hizmetin hazırlıkları yapılıyor. 
     DDY Adana 6. Bölge Müdürlüğü sınırlarına giren Konya'dan Nusaybin'e kadar olan bin 350 kilometrelik demiryolunda, bu yılın Ocak ayındaki yolcu ve yük trafiğinde geçen yılın aynı dönemine göre artış sağlandı. 
     Geçen yılın Ocak ayında, 141 bin 752 ton olan taşınan yük miktarı, bu yılın aynı döneminde yüzde 19.4 artışla 169 bin 311 tona yükseldi. Ocak ayında taşınan yolcu sayısı ise geçen yılın aynı dönemine göre yüzde 9,11 artış göstererek 3 bin 142 kişi oldu. 
     DDY Bölge Müdürü Yaşar Tatlısu AA muhabirine yaptığı açıklamada, rötarsız, çevreci ve güvenliği nedeniyle son dönemlerde ilgi odağı olan demiryollarının yolcu ve yük taşımacılığında müşteri memnuniyetini maksimum seviyeye ulaştırma çabasında olduklarını söyledi. 
     
     MÜŞTERİ SORUNLARI DİNLENİYOR 
     Genel Müdürlüğün talimatları doğrultusunda çağdaş hizmet için her türlü imkanın seferber edildiğini vurgulayan Tatlısu, bu kapsamda, yolculuk yapan müşterilerin arasına girip istek, beklenti ve şikayetlerini bire bir görüşmeler yaparak dinlediklerini bildirdi. 
     Tatlısu, yolcularının büyük bölümünün çalışan kesim ve öğrencilerden oluştuğuna işaret ederek, ''Yaptığımız görüşmelerde sabah ve akşam saatlerinde vagon sayısının artırılması istendi. Bunu anında değerlendirdik'' dedi. 
     Müşteri memnuniyeti için yeni projelerinin bulunduğunu belirten Tatlısu, yolculara çay ve kahve ikramına başlayacaklarını, çocuklara ise yolculukları boyunca sıkılmamaları için boyama kitapları hediye etmeye hazırlandıklarını belirtti. Tatlısu, bu hizmetleri de dağıtılacak ikrama verilecek ilan karşılığında sponsorlar aracılığıyla yapacaklarını kaydetti. 
     
     KİŞİYE ÖZEL VAGON VE LOKOMOTİF 
     Tatlısu, karo, fayanstan, gübreye kadar her türlü yükün yurtiçi ve yurtdışına ulaşımını sağlayan demiryolunda özel vagon ve lokomotif sahibi olmanın da artık mümkün olduğuna işaret etti. 
     Tatlısu, bazı firmaların aldıkları vagon ve lokomotifle taşımacılık yaptıklarını, bunun karşılığında da demiryollarına altyapı gideri olarak belirli miktarlarda para ödediklerini böylece en ekonomik koşuldan taşımacılık ihtiyaçlarını giderdiklerini vurguladı. 
     Toprakkale, Adana, Mersin ve Ulukışla güzergahında elektrikli trenle taşımacılık için altyapı çalışmalarına başlandığını anlatan Tatlısu, bu sayede ulaşım süresinin kısalacağı, Mersin-Adana arasının 1 saat 10 dakikadan 45 dakikaya gerileyeceğini bildirdi. 
     
     MOR, BEYAZ VAGONLAR 
     Tatlısu, tren vagonlarının renklerinin de mor, beyaz ve mavi gibi dinlendirici renklere boyanacağını, bu çalışmalarını Konya'daki kendilerine ait atölyelerde gerçekleştirerek ucuza mal edeceklerini kaydetti. 
     Tatlısu, yapılan yatırımlar ve müşteri memnuniyeti odaklı çalışmalarla demiryollarının önümüzdeki dönemlerde ulaşımın gözbebeği olacağına inandıklarını sözlerine ekledi. 
     
</TEXT>
</DOC>
