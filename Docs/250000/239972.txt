<DOC>
<DOCNO> 239972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko15.html </URL>
<DATE> 2004/05/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hazine, değişim ihalesi düzenleyecek... 
</HEADLINE>
<TEXT>

     Hazine Müsteşarlığı, 20 Mayıs 2004 tarihinde, 21 Mayıs 2004 valörlü olmak üzere TRT160604F16 tanımlı takas senetlerine ilişkin bir değişim ihalesi yapacak. 
     Hazine Müsteşarlığı'ndan yapılan yazılı açıklamaya göre, geri alınacak senetler karşılığında 22 Haziran 2005 itfa tarihli, 397 gün vadeli, ABD Doları cinsinden iskontolu devlet tahvili ihraç edilecek. Söz konusu tahvil TRT220605F17 tanımlı senedin yeniden ihracı olacak. 
     İhale, Tek Fiyat İhale sistemine göre gerçekleştirilecek olup, katılımcılar 10 bin dolar üzerinden fiyat teklifinde bulunacak. 
     Yatırımcılar, dolar cinsinden döviz ihalesinde almaya hak kazandıkları senetlerin bedelini, TRT160604F16 tanımlı takas senedi ile ödeyecek. Ödemede 1 milyar lira nominal tutarındaki takas senedi 877,27 dolar olarak kabul edilecek. 
     Piyasa Yapıcılığı Sözleşmesi gereği değişim ihalesine, piyasa yapıcı bankaların yanı sıra, diğer yatırımcılar da katılabilecek. İhalede rekabetçi olmayan teklif ROT ve ihale sonrası teklif opsiyon satışları yapılmayacak. 
     Öte yandan, 2001 yılı Haziran ayında ihraç edilmiş olan dövize endeksli, TRT160604F16 tanımlı 3 yıllık takas senetlerine ilişkin olarak, bugüne kadar Piyasa Yapıcı bankalarla ihale sonrası değişim işlemleri ile 2004 yılı Ocak ve Mart aylarında tüm yatırımcılara açık değişim ihaleleri yapıldı. 
     
</TEXT>
</DOC>
