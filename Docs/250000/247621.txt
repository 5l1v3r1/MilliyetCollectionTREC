<DOC>
<DOCNO> 247621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonyas07.html </URL>
<DATE> 2004/06/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
'Harika bebek ve babası' çıktı... 
</HEADLINE>
<TEXT>

     Bebekler için hazırladığı müziklerle tanınan Hollandalı besteci Raimond Lap, bebek müziği serisine iki yeni kaset ekledi. Lap'ın bebekler için hazırladığı ''Harika Bebek ve Babası'' ile ''Harika Uyuyan Bebek'' adlı kasetleri, Türkiye'de piyasaya çıktı. 
     On Müzik tarafından yayınlanan ''Harika Bebek ve Babası'' adlı kasette, bestecinin ''Bebeğin Gücü'', ''Senin Baban Olmaktan Mutluyum'', ''Rock'n Roll yapalım'', ''Oyna Bebeğim Oyna'', ''İşte Bebeğin Dünyası'', ''Bütün Aşkım Sana'', ''Bebek Başkan'', ''Sevginin Dili'', ''Sakinleş Bebeğim'' ve ''Çok İyi Uyu Küçüğüm'' adlı parçaları yer alıyor. 
     ''Harika Uyuyan Bebek'' adlı kasette ise ''Kuş gibi Özgür'', ''Acele Etme, Rahat Ol'', ''Evimde Kendimi Güvende Hissediyorum'', ''Bebeğin Melodisi'', ''Bebeğin Aşkı, Anne ve Babasıdır'', ''Minik Bebek Dinliyor'', ''Neredeyse Uykuya Dalmış'', ''Uykuya Dalma Melodisi'' ve ''Minik Bebek ve Kardeşi'' adlı parçalar seslendiriliyor. 
     İlk kez 1990 yılında bir erkek bebek babası olunca bebek müziği üzerine çalışmalara başlayan bestecinin hazırladığı ''Bebeklere Bir Tatlı Kaşığı Müzik'' adlı 5 CD'lik seri, besteciye iki platin plak ödülü getirmişti. 
     Eserlerinde bebekler için sakinleştirici olarak yine bebek sesi kullanan besteci, bebek müziğinin çocuklara entelektüel avantaj sağladığını, daha yaratıcı ve sosyal yaptığını ifade ediyor. ''Müzik hiçbir kalemin yazamayacağı duyguları verir ve hatırlamanızı sağlar'' diyen besteci, müzikten yararlanarak bebeğin öğrenme sürecine ivme kazandırılabileceğini savunuyor. Raimond Lap, ''Müzik beyindeki farklı yaratıcılıkları harekete geçirmek için kullanılabilir'' görüşüne yer veriyor. 
     Bebek sahibi olanlara, bebeklerine dinlemekten hoşlandığı müziği dinletmelerini tavsiye eden Raimond Lap, ''Sevdiği müziği birden fazla çalın, fakat bunu günün farklı zamanlarında yapın'' önerisinde bulunuyor. Lap, bebeğe kesinlikle kulaklık takılmaması gerektiğine işaret ederken, sadece bir ya da iki kez takmanın bile bebeğin işitmesine zarar verebileceği uyarısında bulunuyor. 
     
</TEXT>
</DOC>
