<DOC>
<DOCNO> 223251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas22.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders kitaplarına düzenleme... İnternet ve CD'ler de ders kaynağı... 
</HEADLINE>
<TEXT>

     Milli Eğitim Bakanlığı MEB , resmi ilköğretim okulu öğrencileri için, belirleyeceği alanlarda ders kitabı satın alabilecek. 
     Milli Eğitim Bakanlığı Ders Kitapları Yönetmeliği değiştirildi. Resmi Gazete'nin bugünkü sayısında yayımlanarak yürürlüğe giren yeni yönetmelikle, ders kitaplarının nitelikleri ve ders kitabı üreten yayınevlerinin taşımaları gereken koşullar yeniden belirlendi. Yönetmelikte ayrıca, eğitim araç-gereçleriyle ilgili yeni düzenlemeler yapıldı. 
     Yönetmeliğe göre MEB, resmi ilköğretim okullarında okuyan öğrenciler için, belirleyeceği alanlardaki derslerin kitaplarını satın alabilecek. 
     
     DERS KİTAPLARINDA ARANACAK NİTELİKLER 
     Ders kitapları Anayasa'ya ve yasalara aykırı hususları içermeyecek. Kitaplar, Milli Eğitim Temel Kanunu'nda yer alan ''Türk Milli Eğitiminin Genel Amaçları'' bölümünde belirtilen hükümlere ve ''Türk Milli Eğitiminin Temel İlkelerine'' uygun hazırlanacak. 
     Ders kitapları, ''insan haklarına aykırılık taşımayacak cinsiyet, ırk, din, dil, renk, siyasi düşünce, felsefi inanç, mezhep ve benzeri ayrımcılık içermeyecek.'' Bilimsel ilke ve yöntemlere uygun hazırlanacak ders kitaplarında, reklam niteliğinde ögeler bulunmayacak. 
     
     YAYINEVLERİNE KOŞULLAR 
     Ders kitabı üreten yayınevlerinde de şu koşullar aranacak 
     - Eserler, alanlarında lisan ve veya lisans üstü düzeyde öğrenim görmüş yazarların yanı sıra editör, dil uzmanı, görsel tasarımcı, ölçme-değerlendirme uzmanı, program geliştirme uzmanı ile rehberlik veya gelişim uzmanı tarafından hazırlanacak. 
     - Ders kitabı üretebilecek yeterli sayıda insan kaynağı, fiziki mekan, teknik donanım ve arşiv bulunacak. 
     - Türkçe Edebiyat, Yabancı Dil, Matematik, Sosyal Bilimler, Güzel Sanatlar, Fen Bilimleri, Mesleki ve Teknik Öğretim, Felsefe Grubu ve Din Kültürü ve Ahlak Bilgisi alanlarında üretilen kitaplar için kadrolu ve sigortalı olarak istihdam edilmiş veya yayınevi sahibi ortağı birer editör, dil uzmanı ve görsel tasarımcıya sahip olunacak. 
     Yüz kızartıcı bir suçtan veya telif hakları ile ilgili kanuna aykırı iş ve işlemlerden hüküm giymiş olanların sahibi veya ortağı oldukları yayınevlerinin ders kitabı başvuruları kabul edilmeyecek. 
     Yayınevlerinin başvurusunda verilen herhangi bir belgenin veya yazılı beyanın gerçek dışı olduğunun idari ve adli makamlarca tespit edilmesi halinde, belgenin veya beyanın ait olduğu eserlere ait kararlar iptal edilecek. Ayrıca, 5 yıl süreyle yayınevinin yeni başvurusu kabul edilmeyecek. 
     Özel sektörce hazırlanan eserler Talim ve Terbiye kurulu Başkanlığı'nca oluşturulacak komisyonca incelenip değerlendirilecek. 100 puan üzerinden yapılacak değerlendirmede 80 ve aşağıda puan alan eserler reddedilmiş sayılacak. 
     Başvuruları yapılan eserlerin inceleme sırası Talim ve Terbiye Kurulu Başkanlığı'nın web sitesinde duyurulacak. 
     
     SATIN ALINACAK KİTAPLAR İÇİN UYGULANMAYACAK 
     MEB'in resmi ilköğretim kurumları öğrencileri için, belirleyeceği derslerin kitaplarını satın almayı kararlaştırması halinde, yönetmeliğin kitap seçimine ilişkin hükümleri uygulanmayacak. 
     Yönetmelikte, ders kitaplarının okutulma süresine ilişkin de düzenleme yapıldı. Bir ders kitabı eskiden de olduğu gibi 5 öğretim yılı boyunca okutulacak ancak alanında ders kitabı bulunmayan veya bir kitap bulunan ders kitaplarının birer yıl süreyle uzatılması iki defadan fazla yapılmayacak. 
     Ders kitaplarının yeniden yazımını gerektiren müfredat değişikliklerinde, uygunluk kararı devam eden ders kitaplarının uygunluk süresi sona erecek. 
     
     İNTERNET, ''DERS KAYNAĞI'' 
     Yönetmelikle, bazı bilişim teknolojileri de ''ders kaynağı'' veya ''eğitim aracı'' olarak kabul edildi. 
     Öğrencilerin yeteneklerinin geliştirilmesine yardımcı olacak materyaller arasında ''işlenen ünitelerle ilgili internet adresleri'' ile ''üniteleri görsel ve işitsel yönden destekleyen CD, DVD ve VCD'' de yer aldı. 
     Çizgi film, film şeridi, slayt, resim, fotoğraf, tablo, plak, ses kaseti, disket ve CD ''eğitim aracı'' olarak tanımlandı. 
     İnternet, öğrencilerin yanı sıra öğretmenlerin de yararlanabileceği kaynaklar arasında gösterildi. 
     
     OKULLARDA KULLANILABİLECEK KİTAPLAR 
     Yönetmelikte, şu kaynakların, herhangi bir değerlendirme veya seçime gerek görülmeden okullarda kullanılabileceği belirtildi 
     - Bilimsel nitelikteki yayın ve araştırma yapma işlevi bulunan resmi kurum ve kuruluşların eğitim-öğretim programlarını destekleyici yayınları, - Türk ve dünya klasikleri, - Anayasa, kanun, tüzük, yönetmelik ve yönergeler veya bunların birleştirilmesiyle meydana getirilen eserler, - Okul kütüphanesinde ilgili mevzuat hükümlerine göre bulundurulan eserler, - Bilgisayar kullanımı için gerekli yazılım programları, - Öğretmenlerin sınıflarda yararlanmak için hazırladıkları ve kendi derslerinde kullandıkları, dersle ilgili bireysel çalışmaları sonucu ortaya çıkan materyaller. 
     
     EĞİTİM ARAÇLARINDA ARANACAK NİTELİKLER 
     Bunların dışında kalan her türlü eğitim aracının belirlenmesi ve seçimi dersin öğretmeni tarafından yapılacak ve bir öğretim yılı boyunca kullanılacak. 
     Ders kitabı dışında kullanılacak eğitim araçları, ''Anayasaya, yasalara ve Milli Eğitimin Temel Amaçları'na ters düşmeyecek. Bundan, eğitim aracının seçimini yapan öğretmen sorumlu olacak. 
     Ders kitabı dışındaki eğitim araçlarının seçiminde ayrıca, şu hususlara dikkat edilecek 
     - Bilimsel hata bulunmaması, - Türkçe'nin özelliklerinin bozulmadan ve doğru şekilde kullanılmış olması, - Kişi ve kuruluşları yıpratıcı nitelikte olmaması, - Temel insan haklarına aykırılık taşımaması, - Reklam niteliğinde ögelere yer verilmemiş olması, - Hedeflenen öğrenci kitlesinin bilgi ve yaş düzeyine uygun olması, - Türkçe dışında hazırlanmış olanların, Bakanlar Kurulu'nca Türkiye'de eğitim-öğretimine izin verilen yabancı dillerde hazırlanmış olması, - Estetik, edebi, kültürel ve sosyal değerlere uygun olması, - Görsel unsurların toplumun ortak değerleriyle bağdaşması. 
     Öğretmenler, seçecekleri eğitim aracı için bir form dolduracaklar. Bu formda, seçilecek olan eğitim aracının, yukarıdaki niteliklere uygun olup olmadığı değerlendirilecek ve bu form okul müdürlüğüne verilecek. 
     
     GEÇİCİ HÜKÜMLER 
     Bu öğretim yılına mahsus olmak üzere, yayınevleri baskıya hazır nüshaları için nisan ayı sonuna kadar başvurabilecekler. 
     Bu yönetmeliğin yayımı tarihinden önce okutulma süresi uzatılmış olan ders kitaplarına, uzatılma sürelerine bakılmaksızın bu yönetmelik hükümlerine göre işlem yapılacak. 
     
</TEXT>
</DOC>
