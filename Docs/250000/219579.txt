<DOC>
<DOCNO> 219579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur14.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da düşen uçakların düşüş pozisyonları araştırılıyor... 
</HEADLINE>
<TEXT>

     Hava Kuvvetleri Komutanlığı Değerlendirme, Denetleme Başkanlığı ekiplerinin olay yerinde incelemelerini sürdürdüğü, uçakların düşüş pozisyonları ve yerleri ile ilgili bilgi toplandıktan sonra teknik açıdan net bilgilere ulaşılacağı belirtildi. 
     AA muhabirinin aldığı bilgiye göre, Hadim İlçesi yakınlarında köylülerin 2 uçağın havada çarpışarak yere düştüğü ihbarı yapmaları üzerine Jandarma harekete geçti. 
     Jandarma ile birlikte Bağbaşı Beldesi Çataloluk mevkiinde arama çalışmalarına katılan köylüler ilk olarak Eğitim Pilotu Teğmen Onur Uyanık'ı yaralı olarak buldu. Uçaktan fırlatma koltuğuyla kurtulan Uyanık, bölgeye ulaşan yetkililere gereken bilgiyi vermesinin ardından helikopterle Konya'ya getirildi. 
     Köylüler, arama-kurtarma çalışmalarının bu kısmından sonra enkaz bölgesinden uzaklaştırıldı. 
     Daha sonra arama-kurtarma çalışmalarını katılan Hadim Orman İşletme Şefliği personeli, ulaşılması çok zor olan uçak enkazının yakınlarında koltuğa bağlı bir kişiyi gördüler. Canlı umuduyla yaklaştıklarında F-4 öğretmeni Pilot Yüzbaşı Ömer Günana'nın cesediyle karşılaştılar. 
     Uçakların 3 farklı yerde enkazına rastlandığını belirten yetkililer, diğer pilotlar F-4 öğretmeni Pilot Yüzbaşı Savaş Acarca ve eğitim pilotu Teğmen Bahadır Tayfur'un bulunması için Taşkent İlçesi Bağcılar mevkiinde arama çalışmalarına başladı. Ancak burada enkaz izine rastlanmadı. 
     Gece boyunca bir helikopter ve bir uçak keşif uçuşu yaparak, karadan yürütülen arama-kurtarma çalışmalarına destek oldu. Çalışmalarda belli aralıklarla atılan aydınlatma fişekleri de kullanıldı. 
     Uzun süren çalışmaların ardından 2 uçağın da birbirine yakın noktalara düştüğünü belirleyen yetkililer, ilk bulunan uçağa 500 metre kadar mesafede bir dere yatağında diğer uçağın enkazı ile Pilot Yüzbaşı Savaş Acarca ve Eğitim Pilotu Teğmen Bahadır Tayfur'un cesetlerine ulaştılar. 
     Uçak parçalarının geniş bir alana dağıldığı öğrenildi. 
     
     EKİPLER ÇALIŞIYOR 

     Hava kuvvetleri Komutanlığı Değerlendirme, Denetleme Başkanlığı ekiplerinin olay yerinde incelemelerini sürdürdüğünü ifade eden yetkililer, uçakların havada çarpışarak düştüğünün belirlendiğini, bunun nedeninin araştırıldığını bildirdi. 
     Bölgede enkazlar üzerinde araştırmalarını sürdüren ekiplerin uçakların düşüş pozisyonu, yerleri ve enkazın dağılma şekli gibi ciddi ayrıntıların toplamasından sonra uçakların düşüşü ile ilgili net bilgiye ulaşılacağını vurgulayan yetkililer, uçak enkazının tamamen bölgeden kaldırılıncaya kadar çalışmaların süreceğini kaydettiler. 
     Yetkililer, şehit olan pilot yüzbaşıların 3. Ana Jet Üs Komutanlığı'nda F-4 pilotu, teğmenlerin ise F-4 eğitimi alan öğrenciler olduğunu belirttiler. 

     
</TEXT>
</DOC>
