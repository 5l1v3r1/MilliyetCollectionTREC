<DOC>
<DOCNO> 218588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur09.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Tartışmalı ittifaklar içinde değiliz... 
</HEADLINE>
<TEXT>

     CHP Genel Başkanı Deniz Baykal, ''Tartışmalı ittifaklar içinde değiliz, kimsenin gücüne ihtiyacımız yok'' dedi. 
     Yerel seçimlerle ilgili çalışmalarda bulunmak üzere Samsun'a gelen Deniz Baykal, Büyük Samsun Oteli'nde basın mensupları ile kahvaltı yaptı. 
     Burada, çeşitli soruları yanıtlayan Baykal, Genel Başkan Yardımcısı Eşref Erdem'in istifasıyla ilgili bir soru üzerine ''Seçim dönemlerinde bazı sorunlar yaşanabilir, diğer partilerde de bunları görüyoruz'' dedi. 
     Erdem'in istifasını kabul etmediğini belirten Baykal, daha sonra şunları kaydetti 
     ''Bu arkadaşımız son dönemde ağır bir çalışma temposu içindeydi. Çalışkan dürüst bir insan, bunu herkes biliyor. Tabi istifa herkesin hakkı. Benim de Genel Başkan olarak, bu istifa hakkında tavır hakkım vardır. Ben bu istifayı kabul etmiyorum. O da benim bu davranışımı anlayacaktır ve ona göre davranacaktır.' Seçimlerde ittifak konusunda bir soru üzerine ise Baykal, ''Doğru bildiğimiz gibi davranıyoruz. İlkelerimiz doğrultusunda, ülkemizin yarınını gözetiyoruz. Tartışmalı ittifaklar içinde değiliz. Kimsenin arkasına sığınmıyoruz, kimsenin gücüne ihtiyacımız yok. Çizgimiz belli'' diye konuştu. 
     Halkın tutarlılık istediğini ifade eden Deniz Baykal, ''Siyasetlerin karıştığı, kimlik siyasetlerinin karıştığı bir anlayışı benimsemiyoruz'' dedi. 
     Kıbrıs konusundaki bir başka soruya verdiği yanıtta gelişmelerden çok umutlu olmadığını belirten Baykal, şöyle konuştu 
     ''Maalesef gelişmeler çok umut vermiyor. New York'taki anlaşma bize ciddi sıkıntılar bırakacak. Annan Planı önemli dengesizliklerle doludur. Bu düzeltilmelidir. Ama şu ana kadar yapılan çalışmalar düzeleceği konusunda ümit vermiyor. Annan Planı'ndaki çarpıklıklar bizi zor durumda bırakacak gibi görünüyor. Bu yolu Davos'ta, New York'ta Sayın Başbakan seçmiştir. Şu an ki durum bizi zor durumda bırakacağa benziyor.'' Bir başka soru üzerine ekonomideki son gelişmeleri değerlendiren Deniz Baykal, ''Eski hamam, eski tas. Türkiye zam ve vergi politikalarıyla götürülüyor. İşsizlik arttı, yatırımlar durdu. Halkın sıkıntısı artıyor. Kamu hizmetleri durmuş durumda. Ekonomide özlenen gelişmeler ortaya çıkmıyor. Yani değişen bir şey yok'' diye konuştu. 
     Samsun'da yerel seçimlerden başarıyla çıkacaklarını da belirten Baykal, ''Çok iyi bir kadroyla seçime gidiyoruz. Samsun halkı da bunu değerlendirecektir. Başta Anakent olmak üzere, başarıyla çıkacağımıza inanıyoruz'' dedi. 
     Baykal, kahvaltı sonrası partisinin adaylarının tanıtım toplantısına katıldı. 
     
</TEXT>
</DOC>
