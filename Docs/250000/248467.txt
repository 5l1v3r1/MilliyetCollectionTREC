<DOC>
<DOCNO> 248467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo19.html </URL>
<DATE> 2004/06/16/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Trabzonspor, Thijs ile anlaştı 
</HEADLINE>
<TEXT>

     Yeni sezon hazırlıkları için on üç futbolcu ile Gerede'de kampa giren Trabzonspor'da Futbol Şube Sorumlusu Erda Aygün, Belçika'nın Genk takımında oynayan Thijs ile anlaştıklarını söyledi. 
     Trabzonspor dış transferde, bonservis ücretinin yüksek olması nedeniyle önce vazgeçtiği Belçika'nın Genk takımı oyuncusu Bernd Thijs'nin kulübü ile bir kez daha masaya oturarak her konuda anlaştı. 
     Trabzonspor Futbol Şube Sorumlusu Erda Aygün, Thijs'nin kulübünün transfer ücretini düşürmesi üzerine bu futbolcuyu renklerine bağladıklarını açıkladı. Thijs'in perşembe günü İstanbul'a geleceğini belirten Aygün, dış transferlerin süreceğini söyledi. 
     Öte yandan yeni sezon hazırlıkları için Gerede'de kampa giren bordo-mavili ekip, ilk günü otele yaklaşık beşyüz metre uzaklıktaki alanda kros yaparak geçirdi. 
     Teknik Direktör Ziya Doğan, sakatlıkları bulunan oyuncularına hafif bir çalışma yaptırırken, kulüp doktorlarından da bu futbolcuların durumları hakkında bilgi aldı. 
     
</TEXT>
</DOC>
