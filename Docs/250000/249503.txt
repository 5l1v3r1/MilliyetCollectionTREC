<DOC>
<DOCNO> 249503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonyas16.html </URL>
<DATE> 2004/06/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dev kaplumbağa ölü bulundu... 
</HEADLINE>
<TEXT>

     Adana'nın Ceyhan İlçesi'nde BOTAŞ çalışanları tarafından bulunan 1 metreyi aşkın 400 kilo ağırlığındaki dev kaplumbağa tekneye bağlanarak karaya çekildi. 
     BOTAŞ Bölge Müdürlüğü çalışanları tarafından bulunarak bir teknenin arkasına bağlandıktan sonra Sugözü Termik Santralı yakınlarındaki kıyıya çekilen dev kaplumbağanın ölüm nedeninin belirlenmesi amacıyla Ekolojik Araştırmalar Derneği EKAD üyeleri tarafından otopsi yapılmaya başlandı. 
     EKAD 2. Başkanı Ali Canbalot, dev kaplumbağaların Büyük Okyanuslar'da yaşadığını belirterek, ''1 metreyi aşkın yaklaşık 400 kilo ağırlığındaki kaplumbağa, büyük olasılıkla yolunu kaybettiği için Akdeniz'e ulaşmış'' dedi. 
     Dev kaplumbağanın bundan yaklaşık 5-6 gün önce ölmüş olabileceğini belirten Dr. Canbolat, şunları söyledi 
     ''Yapacağımız otopsinin ardından kaplumbağanın ölüm nedeni ortaya çıkacak. Bölgede bu kadar büyük kaplumbağa yok. Büyük ihtimalle yolunu şaşırarak Akdeniz'e geldiğini sanıyoruz. Kaplumbağanın etlerini ve iç organlarını gömdükten sonra kemiklerini Ankara'daki Doğa Müzesi'nde sergileyeceğiz.'' 
     
</TEXT>
</DOC>
