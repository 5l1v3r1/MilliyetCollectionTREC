<DOC>
<DOCNO> 218591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur12.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre kurbanı kadının gizlediği bebeğine devlet sahip çıkıyor... 
</HEADLINE>
<TEXT>

     Devlet Bakanı Güldal Akşit, İstanbul'da hastanede yakınları tarafından öldürülen Güldünya Tören'in çocuğuna sahip çıkacaklarını söyledi. 
     Akşit, ''Sosyal Hizmetler ve Çocuk Esirgeme Kurumu'nun Yeniden Yapılandırılması'' konulu toplantı için geldiği Bolu'da, düzenlediği basın toplantısında ''Koruyucu Aile'' uygulamasını hayata geçireceklerini bildirdi. 
     Çocuk yuvası ve yetiştirme yurdunda bulunan çocukların, koruyucu ailelere, ailelerinin rızası doğrultusunda verileceğini belirten Akşit, ''Herhangi bir evlat edindirme durumu söz konusu olmayacak. Koruyucu ailelere devlet, bu çalışmanın karşılığı bir ücret ödeyecek. Çocuk istediği zaman ailesinin yanına dönebilecek'' dedi. 
     Türkiye genelinde 24 bin 500 çocuğun koruma altında bulunduğunu anlatan Akşit, ''Türkiye'de 82 yetiştirme yurdu, 63 çocuk yuvası mevcut. Bu çocukların korunması ve bakımı devletin asli görevidir. Uzun vadede bu çocukların ailelerinin yanında bakımını ve korunmasını üstleneceğiz. Bu konuda ailelere psikolog dahil her türlü desteği vereceğiz'' diye konuştu. 
     Gazetecilerin, ''İstanbul'da hastanede yakınları tarafından öldürülen Güldünya Tören'in geride kalan çocuğuna sahip çıkacak mısınız'' sorusu üzerine Akşit, şunları söyledi 
     ''Devlet olarak bu konuda bir mahkeme kararı çıkartarak çocuğu koruma altına alacağız. Ölen kadının yakınları bizim bu girişimimize karşı çıkarsa yapacak bir şey yok. Ama çocuğun ortada kaldığı anlaşılırsa mahmeme kararına gerek kalmadan çocuğa sahip çıkacağız. Yaşanan olay çok üzücü. Devletin asli görevi böyle durumlarda olayın mağduru olan insanlara sahip çıkması.'' 
     
</TEXT>
</DOC>
