<DOC>
<DOCNO> 225536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy26.html </URL>
<DATE> 2004/03/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Çiçek'ten Celal Doğan'a yanıt... 
</HEADLINE>
<TEXT>

     Adalet Bakanı Cemil Çiçek, seçimlere iki gün kala Gaziantep'e gitmek gibi seyahat programı bulunmadığını bildirdi. 
     Adalet Bakanlığı Basın ve Halkla İlişkiler Müşavirliği'nden yapılan yazılı açıklamada, Gaziantep Büyükşehir Belediye Başkanı Celal Doğan'ın, bugün, ''Adalet Bakanı'nın seçimlerle ne ilgisi var bilmiyorum. Benim de okul arkadaşım olan Bakan Çiçek'in seçimlere iki gün kala Gaziantep'e gelmesine, doğrusu bir anlam veremedim. Kafamda soru işaretlerine yol açtı. Ben yine de iyi niyetle ve partililerine moral vermek için geldiğine inanmak istiyorum'' şeklinde açıklama yaptığı anımsatıldı. 
     Adalet Bakanlığı Basın Müşavirliği, Doğan'ın bu sözleriyle ilgili olarak Bakan Çiçek'in şu açıklamayı yaptığını bildirdi 
     ''Adalet Bakanı olarak programlarım asgari 15 gün önceden bellidir. Seçimlere iki gün kala Gaziantep'e gitmek gibi bir seyahat programım bulunmamaktadır. 26 Mart 2004 Cuma günü Kırıkkale ve Elmadağ'da, 27 Mart 2004 Cumartesi günü de Aksaray ve Şereflikoçhisar'da bulunacağım, yetkili ve yetkisiz çevreler tarafından bilinmektedir. 
     Sayın Celal Doğan, okul arkadaşımdır. Benim onu tanıdığım kadar, onun da beni tanıdığını sanıyordum. Anlaşılan sayın Doğan, bulanık suda balık avlamak taktiği güderek seçim öncesi suyu bulandırmaktadır. Milletimizin, bu modası geçmiş taktikleri elinin tersiyle iteceğine inanıyorum.'' 
     
</TEXT>
</DOC>
