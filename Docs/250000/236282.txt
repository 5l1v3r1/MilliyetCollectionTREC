<DOC>
<DOCNO> 236282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur26.html </URL>
<DATE> 2004/04/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kadınlardan töre cinayetlerine tepki .. 
</HEADLINE>
<TEXT>

     Beyoğlu'nda bir grup kadın, töre cinayetlerini protesto amacıyla gösteri yaptı. 
     Beyoğlu Tünel'de toplanan yaklaşık 50 kişilik kadın grubu, ''Mezar değil sığınak istiyoruz' yazılı pankart açarak ve ''Cinnet değil, namus cinayeti'', ''Yetti artık, Kadriye, Şemse, Güldünya, Nuran'', ''Katiller affedilmesin'', ''Kadın katliamına son'', ''Kimsenin namusu olmayacağız'', ''Bedenim benimdir'', ''TCK değişsin, hemen şimdi'', ''Yetti artık, Nuran son olsun'' yazılı dövizleri taşıyarak İstiklal Caddesi üzerinde yürüyüşe geçti. 
     Cadde üzerinde alkış, zılgıt ve çeşitli sloganlarla yürüyen gruba, güvenlik önlemleri alan polislerce, sessizce yürümeleri konusunda sık sık uyarıda bulunuldu. 
     Zaman zaman slogan atmaya devam eden grup adına, yürüyüşün son bulduğu Galatasaray Postanesi önünde bir basın açıklaması okundu. 
     Açıklamada, acilen kadın sığınakları açılarak yönetiminin kadınlara bırakılması, TBMM'de töre cinayetlerini araştırma komisyonu kurulması, kadınlara yönelik şiddetin yok edilmesi için uluslararası sözleşmelerdeki kararların hayata geçirilmesi, TCK'da değişiklik yapılarak, aynen kan davası cinayetlerinde olduğu gibi ''töre'' unsurunun da ağırlaştırıcı neden sayılması istendi. 
     Daha sonra kadınlar, TCK'da değişiklik yapılması ve TBMM'de töre cinayetlerini araştıracak bir komisyon kurulması istemiyle postaneden milletvekillerine mektup gönderdi. 
     
</TEXT>
</DOC>
