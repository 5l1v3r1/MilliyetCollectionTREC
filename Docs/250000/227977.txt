<DOC>
<DOCNO> 227977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy21.html </URL>
<DATE> 2004/04/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Arınç "Vergiyi tabana yaymanın yolu, oranları düşürmekten geçiyor" 
</HEADLINE>
<TEXT>

     TBMM Başkanı Bülent Arınç, Türkiye'nin vergi tahsilatlarında yüzde 60-70'lerde olduğunu bildirdi. 
     Bülent Arınç, Manisa'da Kurumlar ve Gelir Vergisi mükelleflerinden 2003 yılında en çok vergi tahakkuk ettirilen 50 mükellefe plaket ve onur belgesi verilmesi törenine katıldı. 
     Arınç, yıllardan beri hep kayıp var, kaçak var, kayıtdışı ekonomi ve sermaye var, tahakkuk var tahsilat yok sözlerinin arkasına sığınıldığını, artık vergi olayına kesin bir çözüm ve izlenecek yolun belirlenmesi gerektiğini söyledi. 
     TBMM Başkanı Arınç, şunları söyledi 
     ''Türkiye'de şartlar ortada, herkes biliyor. Kayıtdışı, evet var. Kayıtdışından kurtulmak, kayıt içine almak lazım. Ama bu kadar ağır vergi yükü ve vergi oranları ile bile bile lades olur. Ne kayıtdışını önleyebilirsiniz ne de vergide tahsilatı yüzde 100 noktasına getirirsiniz. Bunu herkes biliyor. Ama daha önce kimse yapmaya cesaret edemedi. Bu dönemde, bu iş yapılacak. Şimdi artık deniz bitti. Tükenip karaya çıktık. Kayıtdışı fazladır, vergi tahsilatlarında yüzde 60-70'lerdeyiz. 1,5 yıldır ekonomideki düzelme nedeniyle Türkiye'de herşey değişti. Psikolojik ve ekonomik açıdan düzelme noktasına geldi. Millet kazanacak ki, vergisini ödeyecek. Kazanamıyorsa veya çok zor kazanıyorsa, sigorta primleri, Bağ-kur primleri, gelir ve kurumlar vergisi oranları bütün kazandıklarını alıp götürüyorsa, hem bu verginin tadı olmaz, hem de ben de olsam doğrusu neresinden biraz kaçırsam diye düşünürüm.'' 
     
     VERGİ BARIŞI 
     Vergi barışında, çiftçi borçlarının yüzde 70'inin silinmesinde çok başarılı bir operasyon yapıldığını belirten Arınç, şöyle devam etti 
     '' Kazanıyorum, vergimi ödüyorum. Devlete millete veriyorum. Daha çok hizmet gelsin . Ama bu sloganla olmaz. Bu iş slogan ile çözülmez, bu iş yaşanarak çözülür. Vergiyi tabana yaymanın yolu, vergi oranlarını düşürmekten geçmektedir. Nispetler yüksektir. KDV, kademeli olarak değişik konularda yüzde 1-2-3'lere getirilmelidir. Yatırımlar artırılmalı, üretim çoğalmalı. Bütün bunları hazırlayacak psikolojik faktörlerin yanı sıra, huzur, güven ve geleceğe umutla bakma faktörünü de kolaylaştırmak lazım.'' 
     
     3 ÖZGÜRLÜK 
     Bütün ülkelerin kalkınmasında 3 özgürlüğün önem kazandığını belirten Arınç, bunların ''din ve vicdan özgürlüğü'', ''fikir ve inanç özgürlüğü'' ile ''teşebbüs özgürlüğü'' olduğunu kaydetti. 
     Laikliğin ''yasakçılık'' olmadığını, din ve vicdan özgürlüğünün toplumda huzur ve güven sağlayacağını belirten Bülent Arınç, terör ve şiddeti teşvik etmeyen, suç işlevi taşımayan her türlü düşünce ve yazının özgürce dolaşması gerektiğini vurguladı. 
     Manisa Valisi Orhan Işın, konuşmasında, ''devletin görevinin vatandaşa hizmet olduğunu, bunu da ancak halktan alacağı vergiyle yerine getireceğini'' söyledi. 
     Defterdar Ali İhsan Tunçağıl da 2004 yılının Maliye Bakanlığı tarafından ''Kayıtdışı ile Mücadele Yılı'' ilan edildiğini, bunun ancak vatandaşların belgeli mal ve hizmet alımları ile sağlanabileceğini belirtti. 
     2003 yılında en yüksek Gelir Vergisi beyan eden mükellefler arasında ilk 3 sırayı İrfan Eryüksel, Hasan Hüseyin Özyiğit ile Hüseyin Gümüşlü elde etti. Kurumlar Vergisi'nde ''Rexam Paketleme Sanayi'', ''Bosch Isıtma Ürünleri Sanayi'' ve ''Selkasan Kağıt ve Paketleme Malzemeleri'' firmaları, ilk 3'ü oluşturdu. 
     
</TEXT>
</DOC>
