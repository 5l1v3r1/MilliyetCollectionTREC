<DOC>
<DOCNO> 242858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/spo04.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Aktuğ sert çıktı 
</HEADLINE>
<TEXT>


Trabzonspor Başkanı, Gökdeniz konusunda Aziz Yıldırım'ın etik davranmadığını söyledi, "Biz para için oyuncu satmayız. Camiamız bana ve yönetime güvensin" diye konuştu 


'Hiç vazgeçmiyor' 
TRABZONSPOR Başkanı Atay Aktuğ dün düzenlediği basın toplantısında Fenerbahçe Başkanı Aziz Yıldırım'a çattı. Aktuğ, "Bir süre önce Beşiktaş ve Galatasaray başkanlarıyla görüşerek, 'Sözleşmesi devam eden oyuncularımıza talip olmayalım. Bu etik değil' dedim. Onlar da bunu makul karşıladılar. Ne yazık ki Aziz Yıldırım aynı yaklaşımı göstermedi. Kendisi bir türlü Gökdeniz'den vazgeçmiyor" dedi. 

'Kafası karıştırıldı' 
BAŞKAN Atay Aktuğ, Gökdeniz konusunda tüm camianın rahat olmasını isterken, "Trabzonsporlular sabırlı olsun, seçtikleri başkana ve yönetime güvensin. Gökdeniz'in kafası çok karıştırılmış. Fenerbahçe'nin militan yazarları her gün yazdıklarıyla etkileşim yaratıyorlar. Gökdeniz, tatile çıkacağını, dönünce imza atacağını söyledi. Biz her konuda anlaşacağız. Trabzonspor para için oyuncu satmaz" diye konuştu. 

Ulusoy'a destek verdi 
BORDO - Mavili kulübün başkanı, "Eğer futbolcu çıkıp, 'Trabzonspor'da oynamak istemiyorum, İstanbul'u düşünüyorum' derse, satışını düşünebiliriz. Kaldı ki Gökdeniz, Trabzon'da mutlu olduğunu söylüyor" dedi. Aktuğ, federasyon seçimlerinde Haluk Ulusoy'u destekleyeceklerini de belirterek, "Başka bir Federasyon başkanı geldiğinde, hakem hataları, teşvik primleri ve bir takım şaibe iddiaları olmayacak mı " yorumunu yaptı. 

'Kampa katılacağım' 
BORDO-Mavili kulüple sözleşme imzalaması beklenen Gökdeniz Karadeniz, dün tesislere gelerek kulüpte göreve yeni başlayan Azeri doktor Murat Merdanlı'nın kontrolünden geçti. Yönetimle herhangi bir görüşme yapmayan yıldız oyuncu tesislerden ayrılırken yaptığı açıklamada, "14 Haziran'da kampa katılacağım. Hiç bir kulübe gitmeyeceğim. Buradayım. Şimdi tatile çıkıyorum" açıklamasında bulundu. 

'Transferi bitirdim' 
TEKNİK Direktör Ziya Doğan, futbolcu izlemek üzere gittiği yurt dışından döndü. Mehmet Ali Yılmaz Tesisleri'ne öğle saatlerinde gelen ve kulüp başkanı Atay Aktuğ ile bir süre görüşen Doğan raporunu yönetim kuruluna sunacağını ve bugün düzenleyeceği basın toplantısının ardından tatile çıkacağını söyledi. Doğan, Avusturya, Polonya ve Çek Cumhuriyeti gibi ülkelerde futbolcu izlediğini belirterek, "Epeyce yoruldum. Transferi kafamda bitirdim" dedi. 



</TEXT>
</DOC>
