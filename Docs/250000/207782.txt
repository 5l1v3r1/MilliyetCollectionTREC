<DOC>
<DOCNO> 207782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur30.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Akgül "Haberlerin doğruluğu mümkün değil" 
</HEADLINE>
<TEXT>

     Genç Parti Genel Sekreteri Mehmet Ali Akgül, Genç Parti'nin Hazine yardımı alamayacağı yönündeki haberlerin mevzuat açısından doğruluğunun mümkün olmadığını belirtti. 
     Akgül, yaptığı yazılı açıklamada, bugün bazı basın organlarında yer alan Genç Parti'nin Hazine yardımı alamayacağı yönündeki haberlerin gerçeği yansıtmadığını savundu. Akgül, şunları kaydetti 
     ''Dikkatle incelendiğinde kendi içinde çelişen bu haberlerde verilen bilgilerin mevzuat açısından doğruluğu mümkün değildir. Çünkü, 2820 sayılı Siyasi Partiler Kanunu'nun 73. maddesi, parti bütçeleri ve kesin hesabın nasıl düzenleneceğini, 74. maddesi kesin hesabın Anayasa Mahkemesi'ne gönderilmesini ve 75. maddesi Anayasa Mahkemesi'nin denetimini düzenlemektedir. Kanun koyucu, siyasi partileri iktidarlardan korumak için bu düzenlemeleri yapmıştır. 
     Genç Parti'nin 2002 mali yılı hesaplarında en ufak bir usulsüzlük söz konusu değildir. Gelirleri Siyasi Partiler Kanunu'nun 61. maddesine, giderleri de 70. maddesine uygun olarak yapılmıştır. Yasaya uygun olarak yapılan gelir ve giderlerini 73. maddeye uygun olarak düzenleyip Anayasa Mahkemesi'ne göndermiştir.'' 
     
</TEXT>
</DOC>
