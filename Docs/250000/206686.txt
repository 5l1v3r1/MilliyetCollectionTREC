<DOC>
<DOCNO> 206686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Manavgat'a onay 
</HEADLINE>
<TEXT>

   Türkiye ile ilişkileri geliştirmek isteyen İsrail, maliyeti yüksek olmasına rağmen Manavgat suyu projesini onayladı. İsrail, 2006 yılından itibaren Türkiye'den 20 yıl boyunca su alacak 
   DIŞ HABERLER SERVİSİ 

   
   İsrail hükümetinin, 2006'dan itibaren 20 yıl boyunca Türkiye'den su alımını öngören Manavgat suyu projesini önceki gün onayladığı açıklandı. İsrail Ulusal Altyapı Bakanı Joseph Paritzky, Reuters haber ajansına yaptığı açıklamada, Türkiye'den su satın alma kararının, ülkenin su ihtiyacını karşılamanın yanı sıra, İsrail - Türkiye ilişkilerini geliştirmeyi amaçladığını söyledi. 
   Paritzky, İsrail'in 2006'dan başlayarak 20 yıl boyunca Türkiye'den yılda 50 milyon metreküp su ithal edeceğini, suyun özel üretilecek tankerlerle taşınacağını açıkladı. İsrail'in yıllık toplam ihtiyacının yüzde 3'ünü karşılayacak suyun metreküpü, bu ülkeye yaklaşık 1 dolara mal olacak. Paritzky'ye göre bu maliyet, deniz suyunu arındırma maliyetinin iki katı. Önceki gün yapılan hükümet toplantısında Maliye Bakanı Benyamin Netanyahu'nun, Türkiye'den su ithal etme planına karşı çıktığını belirten Paritzky, Türkiye'yi İsrail için dünya üzerindeki en önemli ülkelerden biri olarak tanımladı ve su ithalatının onaylanmasının nedenini şöyle açıkladı 
   "Türkiye hem Müslüman hem Avrupalı bir ülke. Asya ülkelerine ve Müslüman dünyaya bir enerji köprüsü. Türkiye'yle büyük ticaret hacmimiz var. Tüm bunları hesaba katınca, İsrail'in Türkiye'den su ithal etmesinin iyi olacağına karar verdik." Paritzky, imza töreni için Enerji Bakanı Hilmi Güler'i İsrail'e davet edeceklerini bildirdi. 
   
   
   
</TEXT>
</DOC>
