<DOC>
<DOCNO> 208525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/kohen.html </URL>
<DATE> 2004/01/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Daha saydam olamaz mıyız 
</HEADLINE>
<TEXT>

   
   TÜRK kamuoyunun ülke ile ilgili bazı önemli gelişmeleri dış basından öğrenmesi garip ama zaman zaman öyle oluyor... Son örneği İncirlik Hava Üssü'nün Irak'taki Amerikan birliklerinin rotasyonu için kullanılması... 
   Geçen hafta bununla ilgili ilk haber "Washington Post" gazetesinde yayımlandığında Ankara'dan ses çıkmadı. Haberi kovalayan Amerikan gazetecileri kendi Savunma ve Dışişleri kaynaklarından resmi teyit almayı başardılar. 
   Türk basını ise, Türkiye'de olup biten bir olayı, ABD basınına ve Washington'daki kaynaklara atfen vermekle yetindi. 
   Bu tür olaylarda Türk kamuoyunun "haberi dışarıdan duyması"nı hangi nedene bağlamalı Türk medyasının "haber alma"daki yetersizliğine mi, yoksa Türk yetkililerinin ketumiyetine mi .. 
   
   HABERİN kesinleşmesi ve "birlik değişimi" sürecinin geçen çarşamba günü başladığının öğrenilmesi üzerine, Ankara baklayı ağzından çıkardı. ABD ile varılan mutabakata göre bu 4 aylık süreçte, Irak'tan ABD'ye dönecek 60 bin askerin ve ABD'den Irak'a sevk edilecek 60 bin askerin, İncirlik Üssü'nü "transit" olarak kullanacağı resmen ilan edildi. 
   Öteden beri Türk kamuoyunun fazlası ile hassasiyet gösterdiği İncirlik ile ilgili bu "sır"rın bu şekilde öğrenilmesi, yeni bir tartışma başlattı. Bu mutabakat neden gizlendi Hükümet neye dayanarak bu izini verdi Neden Meclis'e bilgi vermedi Bu davranış Anayasa'ya aykırı mı .. 
   Konunun hukuki yanı bir yana, gerçek şu ki eğer resmi ağızlar olayı gizlemek yerine, daha saydam davransalardı ve basına, hatta Meclis'e sonradan açıkladıkları bilgileri başta verselerdi, böyle bir fırtına kopmayacak, gereksiz kuşkular ortaya saçılmayacaktı... 
   
   ŞİMDİ İncirlik Üssü'nün Amerikan birliklerinin rotasyonu için kullanılması olayını "1 Mart tezkeresi" ile özdeşleştirmenin ve yeni bir kriz yaratmanın hiçbir anlamı ve yararı yok. 
   Genelkurmay ve Dışişleri, bu transit geçiş izninin, hem haziran ayındaki kararnameye hem de BM'nin 1483 sayılı kararına dayandığını, böyle teknik bir mutabakat için ayrıca Meclis'e yeni bir tezkere sunmaya gerek olmadığını beyan etmiştir. 
   Bu kritik aşamada, meseleyi yeniden sırf "meşruiyet" zeminine çekip konunun siyasal boyutunu bir yana itmek, ters sonuçlar verir. Hele zamanlama olarak da, Başbakan Tayyip Erdoğan'ın Washington'a yapacağı resmi ziyaret öncesinde sergilenecek ters bir tavır, oradaki görüşmeleri sıkıntıya sokar... 
   
   TÜRKİYE, hep jeostratejik öneminden söz eder. Irak'taki olaylar, ABD'nin gözünde özellikle İncirlik nedeni ile bu önemi gene ön plana çıkarmış bulunuyor. Bu önem ancak zamanında kullanılırsa bir değer taşır... 
   Türkiye'nin bu son olaydaki duruşu, ABD'nin karşısında, örneğin Kuzey Irak'la ilgili görüşlerini daha enerjik ve ısrarlı biçimde savunmak olanağını güçlendiriyor. Bakalım Başbakan Washington'daki müzakerelerde bu kozu nasıl kullanacak .. 
   
      
   
</TEXT>
</DOC>
