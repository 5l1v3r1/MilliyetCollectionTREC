<DOC>
<DOCNO> 212636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy04.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabinede değişiklik mi var 
</HEADLINE>
<TEXT>

   AKP'de her gün yeni bir kabine dışında kalacakların listesi hazırlanıyor. Listelerde en çok Ergezen, Akdağ, Atalay, Akşit ve Mumcu yer alıyor 
      Serpil Çevikcan 

   
   Başbakan Erdoğan'ın yerel seçim sonrasına bıraktığı kabine revizyonu şu sıralar Ankara'yı meşgul eden konulardan biri. Erdoğan'ın daha çok danışmanlarıyla yakın temas halinde olduğu, parti yönetiminin kabinede kan değişimi istediği haberleri kulisleri dalgalandırıyor. Renk vermeyen Erdoğan ise hükümetin bazı üyelerinden "revizyon hatalı olur, işler iyi gidiyor" mesajları alıyor. Yerel seçimlerden çıkan sonucun Erdoğan için referans kabul edileceği kaydedilirken, kabine dışı kalması muhtemel bakanlar konusunda da hergün yeni bir liste ortaya atılıyor. Zeki Ergezen, Beşir Atalay, Recep Akdağ, Erkan Mumcu, Güldal Akşit listelerin ortak isimleri. Partinin bazı ağır toplarını bakanlık heyecanı sarmış görünüyor. 
   
   Gölge Ekonomi Bakanı kim 
   AKP İstanbul Milletvekili Nazım Ekren'in ismi son dönemde öne çıkmaya başladı. Kimi kritik atamalarda Ekren'in izlerine daha sık rastlar hale geldik. Ekren'in adı Hazine'den Sorumlu Devlet Bakanlığı için geçmişti. Veto edilen TMSF Kurul başkan ve üyelerinin önemli bölümünün Ekren'in görüşlerine göre belirlendiği kulislere yansıdı. Ekren, zaman zaman Maliye Bakanı kadar sık Maliye bürokratlarıyla bir araya geliyor, bütçe ve gelir idaresiyle ilgili bilgi alıyor. Erdoğan'ın "çok güvendiğini" söylediği Ekren'in adı "gölge ekonomi bakanı"na çıktı bile. 
   
   Sezer kimleri hatırladı 
   "İçimizden biri" olan Cumhurbaşkanı Sezer, bu özelliğini geçen cuma günü de yansıttı. Sezer, Köşk'teki 600'ü aşkın personelle makam odasının karşısındaki özel odada tek tek bayramlaştı. Sezer'in davetlileri arasında kimler yoktu ki Şoförler, muhafız alayından erler, Köşk'ün muhteşem bahçesini oya gibi işleyen bahçıvanlar, garsonlar... Protokol sırası da yoktu. Genel Sekreter de oradaydı, bahçıvan da. Oda çıkışında çikolata, şeker alan Cumhurbaşkanlığı çalışanları, Sezer tarafından hatırlanmanın mutluluğunu yaşadılar. 
   
   Yüksek Mahkeme kendini nasıl korudu 
   Anayasa Mahkemesi, Yüksek Mahkeme'nin yapısını baştan sonra değiştiren bir yasa taslağını geçtiğimiz aylarda hükümete sundu. Taslak, 11 üyeli mahkemenin üye sayısının 17'ye çıkartılmasını ve AİHM gibi çeşitli dairelerden oluşmasını öngörüyor. Taslakta, mahkemeye seçilecek üyelerin 12 yıl görevde kaldıktan sonra emekliye ayrılması da düzenleniyor. Anayasa Mahkemesi Başkanı Mustafa Bumin, 1992, Başkan Vekili Haşim Kılıç ise 1990 yılında Yüksek Mahkeme üyeliğine seçildi. Buna göre yeni düzenlemenin yasalaşması halinde Bumin'in bu yıl içinde, Kılıç'ın ise hemen emekliye ayrılması gerekiyordu. Mahkemenin diğer üyelerinin de birkaç yıl içinde görev süreleri doluyordu. Bunun üzerine taslağa koyulan ek maddeyle üyelerin, "12 yıl görev yaptıktan sonra emekli olma" şartına tabii olmadıkları belirtildi. Böylece, taslak yasalaşsa bile mevcut üyeler hemen emekli olmayacak. 
   
   Stresli istihbaratçılar için bioenerji seansı 
   İstanbul'da yaşanan bombalı saldırıların ardından Emniyet Genel Müdürlüğü İstihbarat Daire Başkanlığı personeli de yoğun mesai yaptı. Terör örgütünün ortaya çıkarılması, militanlarının yakalanması ve yeni eylemlerin önlenmesi için çaba harcayan daire personeli, aşırı stresten uzaklaşmak için ünlü bio - enerji uzmanı Prof. Yıldız Batırbaygil'den yardım istedi. Batırbaygil, geçtiğimiz günlerde Oran'daki İstihbarat Daire Başkanlığı'na giderek bio-enerji seansının ilkini gerçekleştirdi. Batırbaygil, salondaki "negatif enerji" taşıyan istihbaratçılara bazı önerilerde bulundu "Sabah yataktan aniden kalkmayın. Ayaklarınıza, başınıza, kulak memelerinize ve göğüs kemiklerinize kurallara uygun masaj yapın, negatif olmayın." 
   
   
   
</TEXT>
</DOC>
