<DOC>
<DOCNO> 238124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy04.html </URL>
<DATE> 2004/05/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Başbakan Erdoğan, Karamanlis tarafından resmi törenle karşılandı 
</HEADLINE>
<TEXT>

     
     Ali Rıza Doğan bildiriyor 
     

Resmi ziyaret için Yunanistan'ın başkenti Atina'ya gelen Başbakan Recep Tayyip Erdoğan için resmi karşılama töreni düzenlendi. 
     Erdoğan, ikamet ettiği Grande Bretagne Oteli'nden Başbakanlık'a geçti. Erdoğan, burada, Yunanistan Başbakanı Kostas Karamanlis tarafından resmi törenle karşılandı. 
     Törenin ardından iki başbakan ile eşleri Emine Erdoğan ve Nataşa Karamanlis birbirlerine hediye sundular. 
     Kostas Karamanlis, Başbakan Erdoğan'a gümüş sigaralık, Nataşa Karamanlis ise Emine Erdoğan'a el işlemeli örtü hediye etti. Başbakan Erdoğan ise Yunanistan Başbakanı Karamanlis'e el yapımı halı, Emine Erdoğan da Nataşa Karamanlis'e gümüş bir ayna verdi. 
     Emine Erdoğan, aynayı bayan Karamanlis'e verirken, ''Güzelliğinizi bunda seyredersiniz'' dedi. 
     Hediyelerin karşılıklı verilmesinin ardından iki Başbakan ve eşleri, başbaşa görüşmeye geçtiler. 
     Başbaşa görüşmenin ardından, heyetlerarası görüşmeye geçilecek. Daha sonra iki Başbakan ortak basın toplantısı düzenleyecek. 
     
</TEXT>
</DOC>
