<DOC>
<DOCNO> 213001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/aspo.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tatlı teklif 
</HEADLINE>
<TEXT>

   Fenerbahçe Başkanı Aziz Yıldırım, Kalamış'taki Galatasaray tesislerini satın almak için Özhan Canaydın'a teklif götürdü. Sarı-Kırmızılı kulübün başkanı sıcak bakmasına rağmen, "Beni asarlar" diyerek kabul etmedi 
      ENGİN VEREL 

   
   Denize cephesi çok 
   SARI - Lacivertli kulübün Başkanı Aziz Yıldırım, Kalamış'ta komşu oldukları Galatasaray tesislerini satın almak için Başkan Özhan Canaydın'a teklif götürdü. Yıldırım, geçtiğimiz günlerde görkemli bir törenle hizmete sunduğu Faruk Ilgaz Sosyal Tesisleri'nin denize cephesinin az olması yüzünden, Galatasaray'ın maddi sıkıntı çerçevesinde yenileyemediği Kalamış Tesisleri'ni resmi teklifle istedi. Başkan'ın, daha uzun bir sahili olan Galatasaray Tesisleri'ni, Faruk Ilgaz tesisiyle birleştirmeyi planladığı bildirildi. 
   
   "Ne kadar isterseniz" 
   YILDIRIM'IN, Galatasaray Başkanı Özhan Canaydın ile yaptığı görüşmede "Bu tesisleriniz için ne kadar para isterseniz, vermeye hazırız. Eğer anlaşırsak, hem siz maddi anlamda rahatlarsınız, hem de biz yaptığımız yeni tesislere ek olarak bir alana kavuşuruz" dediği öğrenildi. Başkan'ın ayrıca, "Bu konuda oldukça ciddiyiz. Yanıtınızı mutlaka bekliyoruz" ifadesini kullandığı öğrenildi. Başkan Canaydın'ın ise teklifi olumlu karşıladığı, ancak Sarı - Kırmızılı camianın kesinlikle izin vermeyeceğini söylediği ifade edildi. 
   
   Israr edecek 
   CANAYDIN'IN, Aziz Yıldırım'a verdiği yanıtta, "Tesislerimizi gerçek değeri karşılığında Fenerbahçe'ye vermeye hazırım. Ama böyle bir karar alırsam, beni camiada asarlar. Üyelerimiz, tesislerimiz, Fenerbahçe mahallesinde olmasına rağmen, Kalamış semtinin adını kullanıyor" yorumunu yaptığı belirtildi. Yıldırım'ın da teklifinden vazgeçmediği ve ısrarını sürdürdüğü vurgulandı. Başkan'ın ayrıca, Faruk Ilgaz tesislerinin diğer yanında bulunan İstanbul Yelken Kulübü'nü satın almayı da düşündüğü bildirildi. 
   
   
</TEXT>
</DOC>
