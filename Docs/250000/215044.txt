<DOC>
<DOCNO> 215044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/dunya/dun01.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Er Ryan casus çıktı 
</HEADLINE>
<TEXT>

   Amerikan Ulusal Muhafızlarına bağlı tankçı er Ryan Anderson, internette El Kaide bağlantılı örgütlere askeri bilgi satmak isterken yakalandı 
      DIŞ HABERLER SERVİSİ 

   
   Bir Amerikalı asker, Usame Bin Ladin'in liderliğini yaptığı El Kaide terör örgütüne askeri bilgiler satmak isterken yakalanarak tutuklandı. 
   Washington eyaletindeki Lewis Fort askeri garnizonundan Yarbay Stephen Barger'ın verdiği bilgilere göre, Ulusal Muhafızlar'a bağlı 81. Zırhlı Tugay'da tankçı er olarak görev yapan ve birkaç yıl önce İslamiyete geçen 26 yaşındaki Ryan Anderson, internette radikal örgütlerin sitelerine girerek sahip olduğu bilgileri satabilecek terör örgütleriyle temasa geçmeye çalıştı. 
   Er Ryan'ın yakalandığı anda herhangi bir askeri bilgiyi teröristlere satmayı başaramadığı, ancak bu yönde girişimlerde bulunduğunun anlaşıldığı belirtildi. Üst rütbede bir asker olmadığı için önemli sayılacak askeri sırları bilmesinin beklenmediği belirtilen Ryan Anderson'ın birliğinin rotasyon çerçevesinde yakında Irak'a gitmeye hazırlandığı bildirildi. Er Ryan'ın en fazla Amerikan askerlerinin kullandığı silahlar ve birliklerdeki asker sayısı hakkında bilgi verebileceği kaydedildi. 
   Ordu istihbaratı, FBI ve Adalet Bakanlığı'nın ortak operasyonu ile yakalanan Ryan Anderson'ın Lewis Fort'ta tutuklu bulunduğu açıklandı. 
   
   
   
</TEXT>
</DOC>
