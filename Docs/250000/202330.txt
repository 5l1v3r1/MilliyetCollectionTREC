<DOC>
<DOCNO> 202330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/dunya/adun.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'e sevgi seli protokolü eziyordu 
</HEADLINE>
<TEXT>

   Azerbaycan Cumhurbaşkanı Haydar Aliyev, yaklaşık bir milyon Azeri tarafından uğurlandı. Cumhurbaşkanı Sezer, Başbakan Erdoğan ve Genelkurmay Başkanı Org. Özkök, Aliyev'in naaşının hemen arkasında, İlham Aliyev'in yanındaydı... 
      CENK BAŞLAMIŞ, ABDULLAH KARAKUŞ Bakü 

   
   ABD'de vefat eden Azerbaycan Cumhurbaşkanı Haydar Aliyev'in naaşı dün Respublika Sarayı'nda katafalka konuldu. Buradaki törende Cumhurbaşkanı Ahmet Necdet Sezer, Rusya Devlet Başkanı Putin ve Başbakan Recep Tayyip Erdoğan, 80 yaşında ölen Aliyev'in naaşını selamladıktan sonra oğlu Cumhurbaşkanı İlham Aliyev'e başsağlığı dileğinde bulundu. Saraydaki toplantılarda Aliyev'in oturduğu 12. sıradaki 33 numaralı koltuğuna da çiçekler konuldu. 
   
   Erdoğan ön saflarda 
   Buradaki törenden sonra Aliyev'in naaşı, top arabasına konularak kortej eşliğinde devlet mezarlığına götürüldü. 4 kilometrelik yürüyüşle götürülen Aliyev'in naaşını yaklaşık 1 milyon Azeri selamladı. Yürüyüş yoluna karanfiller konulurken, kortejin Fahri Hiyeban Devlet Mezarlığı'na yürüyüşü sırasında siren sesleri duyuldu. 
   Erdoğan yolu İlham Aliyev ve ailesiyle birlikte ön saflarda tamamlarken, Sezer bir süre sonra kortejden ayrıldı. Genelkurmay Başkanı Orgeneral Hilmi Özkök de, bakanlar ve milletvekilleriyle kortejdeki yerini aldı. 
   Kortejin devlet mezarlığına ulaşması ve Aliyev'in naaşının içeri alınmasından sonra kapılar kapandı. Ancak vatandaşların kapıya ilerlemesi üzerine Erdoğan'ın da aralarında bulunduğu protokol ezilme tehlikesi atlattı. İzdihamdan dolayı bazı vatandaşlar yere düştü. Aliyev, 18 yıl önce kaybettiği eşinin yanında toprağa verildi. Törene Rusya adına Devlet Başkanı Vladimir Putin katılırken, Ermenistan Devlet Başkanı Robert Koçaryan İlham Aliyev'e başsağlığı mesajı gönderdi. 
   
   Aliyev'in idealiydi 
   Erdoğan yaptığı açıklamada, "Tek millet, iki devlet anlayışı Haydar Aliyev'in idealiydi. İnanıyorum ki bu anlayış sürecektir. Bu konudaki birikimimizi dayanışmaya dönüştüreceğiz. Bakü - Ceyhan - Tiflis hattı onun için çok önemli bir projeydi" dedi. 
   Sezer ise şunları kaydetti "Haydar Aliyev'in değerli katkılarıyla iki ülke arasında başlatılan ortak satırlar dost ve kardeş Türkiye ile Azerbaycan'ı birbirine yakınlaştırmış, ülkelerimiz arasındaki ilişkilerin sarsılmaz temeller üzerine kurulduğunu kanıtlamıştır." 
   
      Ayrı ayrı gittiler...    Fotoğraf ÜMİT BEKTAŞ 

   Alİyev'İn cenaze törenine Cumhurbaşkanı Ahmet Necdet Sezer, Genelkurmay Başkanı Orgeneral Hilmi Özkök'le Türk Hava Kurumu'na THK ait bir uçakla Bakü'ye giderken, Başbakan Erdoğan, 10 bakan ve 76 AKP'li özel uçak tutarak Bakü'ye gitti. DYP Genel Başkanı Mehmet Ağar, son anda Erdoğan'la gitmekten vazgeçti. Rahatsız olduğunu bildiren Ağar'ın yerine DYP Genel Başkan Yardımcısı Nüzhet Kandemir Bakü'ye gitti. Erdoğan'la giden AKP'li milletvekilleri arasında da Aliyev'in ölüm tarihiyle ilgili yorumlar yapıldı. Bazı milletvekilleri "Acaba şimdi mi, yoksa dört ay önce mi öldü " dedi. 
   
   
</TEXT>
</DOC>
