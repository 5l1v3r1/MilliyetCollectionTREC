<DOC>
<DOCNO> 238764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun23.html </URL>
<DATE> 2004/05/10/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kadirov, toprağa verildi 
</HEADLINE>
<TEXT>

     Çeçenistan Cumhurbaşkanı Ahmed Kadirov'un cenazesi, bugün binlerce kişinin katılımıyla köyü Sentoroy'da toprağa verildi. 
     Çeçenistan'ın başkenti Grozni'deki Dinamo Stadyumu'ndaki dün yapılan ''Zafer Bayramı'' kutlamaları sırasında protokol tribünün altına yerleştirilen mayının patlaması sonucu hayatını kaybeden Kadirov için köyü Sentoroy'da yapılan cenaze töreninde, binlerce kişi gözyaşı döktü. 
     Rusya yanlısı yönetimin lideri Kadirov'un hayatını kaybetmesi nedeniyle Çeçenistan'da 3 günlük yas ilan edilirken, patlamada hayatını kaybeden diğer insanlar için ayrı bir tören düzenleneceği bildirildi. 
     Patlamada hayatını kaybedenlerin sayısıyla ilgili çelişkili açıklamalar devam ediyor. Grozni'deki Acil yardım merkezi, patlamada 24 kişinin öldüğünü 46 kişinin de yaralandığını belirtirken, Rusya Devlet Başkanı Vladimir Putin'in Güney Rusya bölgesi özel temsilcisi Vladimir Yakovlev, 6 kişinin hayatını kaybettiğini ve 63 kişinin de yaralandığını açıkladı. 
     Rus, İnterfaks ajansı da, dün gece Rus yetkililere dayanarak verdiği haberde patlamada yaralananlardan birinin daha hayatını kaybetmesi üzerine ölü sayısının 7'ye yükseldiğini duyurdu. 
     Yakovlev, İnterfaks'a yaptığı açıklamada, Çeçenistan'daki dünkü patlamada ayağı kopan Rus Kuvvetler Komutanı Valeri Baranov'un hala yoğun bakımda ve bilincinin yerinde olduğunu söyledi. 
     Rusya Olağanüstü Durumlar Bakanlığı Güney Bölgesi Sözcüsü Sergey Kozemyaka da yaptığı açıklamada, patlamaya bir kara mayınının neden olduğuna inandıklarını belirterek, mayının bir kablo veya zaman ayarlayıcısı aracılığıyla patlatılmış olabileceğini kaydetti. 
     Patlamadan sonra yapılan incelemede, başka bir tribünün altında patlamamış iki bomba daha bulunurken, olayla ilgili şüpheler stadyumun tadilatını yapan firma ve işçiler üzerinde yoğunlaştı. 
     Yetkililer, özel eğitimli köpeklerin stadyumda törenden önce geniş çaplı bir arama yaptığını, ancak bir şey bulamadığını belirterek, ''Stadyum 3 aydır tadilattaydı ve tadilat Zafer Bayramı'ndan çok kısa bir süre önce tamamlandı. Bomba tribünün altındaki temele yerleştirildiği için köpekler fark edemedi. İnşaat firması ve çalışanlarının kimlik tespitiyle ilgili soruşturma sürüyor'' dediler. 
     Patlamanın sorumluluğunu şu ana kadar kimse üstlenmezken, Rus Savunma Bakanlığı ''Çeçen teröristleri'' sorumlu tuttu. 
     Çeçenistan Anayasası'na göre, Kadirov'un yerine Rus kökenli ve 1972 doğumlu Başbakan Sergey Abramov vekaleten görev yapacak. 
     Rus yetkililer, Çeçenistan devlet başkanlığı seçiminin en geç 4 ay içinde yapılacağını açıklarken, siyasi gözlemciler bütün sistemin Kadirov üzerine kurulduğu Çeçenistan'daki yeni yönetimin sıkıntılı olabileceğine dikkati çekiyorlar. 
     
     KADİROV A.A'YA KONUŞMUŞTU 

     Çeçenistan'ın Gudermes bölgesinin İlişhan-Yurt kasabası yakınlarındaki Bleriçi yerleşim biriminde geçen yıl 15 Mayıs'ta meydana gelen ve 20'den fazla kişinin hayatını kaybettiği saldırıda, Kadirov asıl hedefin kendisi olduğunu açıklamıştı. 
     Kadirov, Müslüman bölgesi Bleriçi'de toplanan yaklaşık 15 bin kişi Hz. Muhammed'in doğum gününü kutladığını söyleyerek ve kendisinin de töreni izlediğini belirterek, ''Saldırı bana karşı düzenlenmişti. Ancak, korumalarımın son anda fark etmesi üzerine intihar eylemcisi başarılı olamadı'' demişti. 
     Kadirov, intihar eylemcisinin kendisinin ve diğer üst düzey yetkililerin bulunduğu tribüne gitmek istediği, ancak korumaları tarafından durdurulunca üzerindeki bombayı patlattığını kaydetmişti. Saldırıda, Kadirov'un korumalarından çoğu yaşamını yitirmişti. 
     Bu tip saldırılara ''alışkın olduğunu ve korkmadığını'' açıklayan Kadirov, terör eylemleriyle bir sonuç alınamayacağını açıklamıştı. 
     Stalin'in 2. Dünya Savaşı'nda sürgüne yolladığı Çeçen bir ailenin oğlu olarak 1951 yılında Kazakistan'da dünyaya gelen Kadirov, Çeçenistan'da adını Rus rejimine karşı ilan ettiği ''Cihad'' ile duyurdu. Kadirov, daha sonra İslami radikalizmi kınayarak Moskova ile yakın ilişki kurmuştu. 
     Cahar Dudadyev'in yönetimi sırasında Çeçenistan Müftü Yardımcısı görevine getirilen Kadirov, 1995 yılında Başmüftü oldu. Kadirov, Başmüftü olduğu sırada başlayan Çeçenistan savaşında yasadışı aşırı dinci bir grubun komutanlığını da yapıyordu. 
     Kadirov, 1999 yılında Çeçen lider Şamil Basavey'in Dağıstan'da silah zoruyla İslam devleti kurmakla suçlayarak bu grupla yollarını ayırdı ve Çeçenlere de Çeçenistan'a gelen Rus askerlerine karşı silahlı direniş yapmaması çağrısında bulundu. 
     Aslan Mashadov, bu gelişmeler üzerine Kadirov'u bir numaralı düşman ilan ederek Başmüftü görevinden azlettiğini açıkladı. 
     Rus askerlerinin Çeçenistan'a girmesinden sonra Rusya Devlet Başkanı Vladimir Putin tarafından uzun ve çetin müzakereler sonucu Moskova yanlısı Çeçen yönetiminin lideri olarak atandı. 
     Kadirov'un Çeçen yönetimi lideri olarak atanmasının ardından kendisine yönelik saldırıların sayısı da giderek artmaya başlarken, ''Beni öldürmeye yönelik o kadar çok girişim oldu ki, bunların sayısını toplamayı çok önceden bıraktım'' dedi. 
     Mashadov'a bağlı güçler de bir noktadan sonra, ''Onu öldürmek için kendimizi rahatsız etmeyeceğiz. Çünkü onu bizim yerimize öldürmek isteyen o kadar fazla düşmanı var ki bize gerek bile kalmayacak'' demişlerdi. 
     Kadirov, geçen yıl Çeçenistan'da yapılan Devlet Başkanlığı seçimini büyük bir farkla kazanırken, Rus güvenlik güçlerinin Çeçenistan'da eylemlerine yönelik de sık sık eleştiri yöneltiyordu. 
     Ahmed Kadirov, Rusya'yı Çeçenistan'da yeterli yatırım yapmadığı ve Rus güçlerinin Çeçen sivillere yönelik sert davranışlarını sürekli eleştiriyordu. 
     
</TEXT>
</DOC>
