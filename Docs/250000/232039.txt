<DOC>
<DOCNO> 232039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy04.html </URL>
<DATE> 2004/04/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gül "Referandumun ertelenmesine rızamız yok" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB üyesi ve aday ülkeler dışişleri bakanları gayrı resmi ''Gymnich'' toplantısına katılmak üzere AB dönem başkanı İrlanda'ya gitti. 
     Gül, gidişinden önce Esenboğa havaalanında yaptığı açıklamada, toplantı çerçevesindeki görüşmelerinde Kıbrıs'a ilişkin görüşlerini de aktaracağını belirtti. 
     Kıbrıs'a ilişkin ne gibi bir mesajının olacağının sorulması üzerine Gül, daha önce belirlenen mekanizmanın çalışmakta olduğunu ve 24 Nisan'da referandumların yapılacağını hatırlattı. Gül, referandumların ertelenmesinin doğru olmayacağını da söyleyerek, ''Ama buna yönelik bazı gayretler söz konusudur. Bizim buna rızamız olmadığını söyleyeceğim'' dedi. 
     Gül, AB dışişleri bakanlarına Türkiye ve KKTC'nin nasıl bir uzlaşmacı tavır içinde, karşılıklı saygı ve çıkara dayalı bir çözümden yana olduğunu aktaracağını da bildirdi. 
     KKTC'nin tanınmasına ilişkin soru üzerine Gül, bunun referandum sonrasında, referandumların sonucunu bakarak yapılacak bir konu olduğunu belirtti. Gül, Türk tarafından olumlu, Rum tarafından ise olumsuz sonuç çıkması durumunda ilk olarak ambargoların kaldırılması, sonradan da KKTC'nin tanınması dışında bir yolun söz konusu olmadığını kaydetti. 
     
     İRLANDA'DAKİ TOPLANTI 
     Gül, İrlanda'daki toplantıyla, dışişleri bakanlarının gayri resmi şekilde serbest bir ortamda güncel konulara ilişkin görüş alışverişinde bulunmalarının amaçlandığını bildirdi. 
     Türkiye'nin bu toplantılara aday ülke olarak ilk kez geçen yıl Yunanistan Dışişleri Bakanı Yorgo Papandreu'nun davetiyle katıldığını hatırlatan Gül, geçen yıl Rodos'taki toplantının ardından Kaş'a geçildiğini de anımsattı. 
     Gül, toplantının bu akşam AB dışişleri bakanlarının katılımıyla başlayacağını, aday ülkeler olan Türkiye, Romanya ve Bulgaristan'ın katılımıyla devam edeceğini bildirdi. Bakan Gül, toplantılar çerçevesinde Kosova, Irak, Ortadoğu gibi konuların ele alınacağını kaydetti. 
     İrlanda'da Eczacıbaşı Holding'e ait Vitra-Tiles seramik fabrikasının temel atma törenine katılacağını da söyleyen Gül, bu fabrikanın bir AB ülkesinde gerçekleşen Türk yatırımı olması açısından önemli olduğunu ifade etti. Gül, ''Bazı çevreler Türkiye'nin ekonomik olarak AB'ye yük olacağını söylerken, son çalışmalar göstermektedir ki, her iki tarafın da büyük ekonomik çıkarları söz konusu olacaktır'' dedi. 
     
</TEXT>
</DOC>
