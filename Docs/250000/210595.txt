<DOC>
<DOCNO> 210595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yazar/altan.html </URL>
<DATE> 2004/01/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tahtaya vurun, nazar değmesin... 
</HEADLINE>
<TEXT>

   
   Saat sabahın 8'i. Dışarıda sisli, puslu, tipili bir kara kış manzarası... Bizim İstanbul'un iklimi de, sahnede göbeği açık, harika kıvırtan dansöz kalçalarına benzer bir gün yaz, bir gün kış... 
   Kimbilir yine kimler kalacak yollarda, kimbilir yine kimler - bazen ölümcül boyutlara varan - ne karabasanlar yaşayacaklar trafik keşmekeşinde .. 
   
   Biliyorsunuz, eski yüzyılların Köroğlu gibi dağlara çıkmış silahlı eylemcilerinden, bazı mısralar kalmıştır, bizlere miras 
   "Ölen ölür, kalan sağlar bizimdir" 
   Keyfi gıcır bazı politikacılar da, Susurluk rezaleti paralelindeki birtakım kanlı olaylar için, şöyle dememişler miydi 
   - Kurşunu atan da birdir, kurşunu yiyen de... 
   Tabii en şıngırtılısını Namık Kemal söylemiş 
   "Altı da bir, üstü de birdir yerin, arş yiğitler vatan imdadına" 
   
   Kış trafiğinin gazabı için de, pekala sıcacık odalardan kahramanlık edebiyatı döktürülebilir, neden olmasın .. 
   Bas gaza tosunum işe giderken, 
   Ezilerek ölmek yakışır sana. 
   Aklımda sen varsın, tostumu yerken 
   En çok sen layıksın şerefe şana. 
   Bunları okullarda da ezberletmek gerekir çocuklara ki insanları doğru dürüst, sağlıklı yaşatmak uğrunda fazla harcama yapılmasın. 
   
   Acaba yine kaç köy yolu kapandı 
   Halkın moralini bozmamak şart... Hastalıklara neden olan yasaklı tarım ilaçlarının kullanımını nasıl fazla vurgulamamak gerekiyorsa kapanan köy yollarını da, görmezlikten gelmek, her yurt severin görevi olmalı... 
   Hele çığ altında kalanlar, okullara giderken donanlar, hiç yansıtılmamalı ajanslara... 
   
   Adam yerine konanlar ve konmayanlar ayrımını da unutmayalım... 
   Soğuk kış gecelerinde, yatacak bir yer arayan evsiz barksızlarla, hastane kapılarının önlerindeki kuyruklarda bekleyenler "kaç paralık adam" yani 
   Vaktiyle büyüklerimiz ne demiş 
   "El için yakma başını nare 
   Yak çubuğunu sefanı are" 
   Bugünkü "büyüklerimiz", her zaman dinlemişlerdir eski büyük sözlerini... 
   Kendilerini kutlamak 
   - Aferin, demek gerekir. 
   
   Bu arada Beykoz tepelerinde kaçak plaza yapımları da artamaya başlamış. 
   "Amerikan rüyası"nın tetiklediği, hayatı pragmatik açıdan değerlendirme girişimleri konusunda da, atalarımız vaktiyle şöyle dememiş mi 
   - İş bilenin, kılıç kuşananın... 
   Beykoz tepelerindeki kaçak plaza yapımları, atasözlerinin nasıl benimsendiğinin somut bir kanıtı işte... 
   
   Bir kez hiç kimsenin kuşkusu olmasın 21. yüzyılın küreselleşme dinamikleri, Türkiye'yi yüzeysel makyajlı bir Yakındoğu ülkesi durumunda bırakmayacak... 
   Tüm İslam dünyasına örnek, görkemli bir kalkınma başlayacak buralarda da... 
   Ancak işte 20 - 25 yıllık bir çalkantı döneminden sonra... Hele şu, çaktırmadan beklenen İstanbul depremi de bir geçsin. 
   
   "Değersiz önemliler" egemenliğinin, yeryüzünden geçerken iz bırakmış "önemsiz değerliler" birikimi üstüne, her fırsatta işediği bir geleneğin çocuklarıyız... 
   Bize ne Hüseyin Rahmi'den, bize ne Mahmut Yesari'den, bize ne Zühtü Müridoğlu'ndan, bize ne Prens Muhiddin'den... 
   
   - Yahu çocuklar bu akşam Beyoğlu'ndaki Vajina Bar'da biraz da entel takılalım mı 
   - Dur bir dakika, telefona takılayım şimdi geliyorum... 
   - Önce isterseniz sinemaya takılalım 
   - Ulan yapma, sinemaya daha sonra takılırız istersen... 
   - Güldemli de takılacak mı bizimle 
   - Yok, Perçemşen'le Komisnur takılacak bizimle... 
   
   Şeytan kulağına kurşun, kuşaklardan kuşaklara olağanüstü bir değişim, sadece değişmeyen tek soru 
   - Parayı kim veriyor 
   Yanıtı da, daha önceki kuşakların yanıtı 
   - Bulan buluyor şekerim. 
   Bundan daha hızlı bir çağdaşlaşma da zor bulunur, tahtaya vurun hemen... 
   
      
   
</TEXT>
</DOC>
