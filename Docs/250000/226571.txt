<DOC>
<DOCNO> 226571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko14.html </URL>
<DATE> 2004/03/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, Rusya'da bir turizm markası olacak... 
</HEADLINE>
<TEXT>

     Coral Travel Genel Müdürü Coşkun Yurt, bu yıl itibariyle Türkiye'yi, Rusya'da Ege'si, Akdeniz'i ve İstanbul'u ile bir turizm markası haline getirmeyi hedeflediklerini bildirdi. 
     Yurt, Odeon Tourism International OTI şirketler grubunun Rusya'daki iştiraki olan Coral Travel'in geçen yıl Türkiye'ye, yüzde 58'i üst düzey, yüzde 42'si orta gelir grubundan 100 bin turist getirdiğini söyledi. 
     Ruslar için özellikle Antalya'nın bir marka olduğuna dikkati çeken Coşkun Yurt, sadece Antalya'nın değil, tüm Türkiye'nin turizmde Rusya'da markalaşması gerektiğini vurguladı. 
     Yurt, bu hedef doğrultusunda Coral Travel'in ürünlerini çeşitlendirdiğini, yer hizmetlerini yenilediğini, Ege bölgesine inecek yeni charter seferleriyle ilgili organizasyonunu tamamladığını ve network ağını geliştirdiğini anlatırken, devamla şu görüşleri dile getirdi 
     ''OTI, Rusya'da gönüllü bir turizm ve marka elçisi olarak hareket ediyor. Bu elçilik bilinciyle Coral Travel, Türkiye'yi Ege'si, Akdeniz'i, İstanbul'u ile Rusya'da turizm markası haline getirmek hedefi doğrultusunda bir kampanya başlattı. Bu kampanya çerçevesinde OTI, Rus kanalı TV 3'te 25 bölümlük bir Türkiye tanıtım programının yayınlanması için sponsor oldu.'' 
     
     ''İSTANBUL RUSLAR İÇİN İDEAL BİR KENT'' 
     Yurt, Rusya'nın en seçkin turist kitlesi için İstanbul'un ideal bir hafta sonu destinasyonu gidilecek yer olduğunu ifade ederek, İstanbul'un Rusya'da bir turizm markası haline getirilmesi gerektiğini kaydetti. 
     Rusya'dan turizm amaçlı yurtdışına çıkanların yüzde 25'ine yakınının Türkiye'ye geldiğine ve bu sayının her geçen yıl arttığına işaret eden Yurt, ''İstanbul gibi bir kentin Türkiye'nin kimliğinden ve imajından bağımsız olarak kendi markasını oluşturması gerekir'' dedi. 
     Yurt, bunu hayata geçirmek için, acentalarını İstanbul'un tarihi ve turistik yerlerini tanıtmak amacıyla Mayıs ayında İstanbul'da ağırlayacaklarını bildirdi. 
     
     ''PALANDÖKEN RUS TURİSTLERLE DOLUYOR'' 
     Coşkun Yurt, özellikle tatil için Antalya ve civarını tercih eden Rus turistlere çeşitli alternatifler sunduklarını da belirtirken, bu anlamda kış turizminin ciddi olarak büyüdüğünü kaydetti. 
     Yurt, ''Palandöken kışın Rus turistlerle doluyor diyebiliriz. Önümüzdeki yıl Erciyes'i devreye sokacağız. Kartalkaya'yla ilgili çalışmalarımız sürüyor'' diye konuştu. 
     Bazı sebeplerden dolayı Kıbrıs'a tur düzenleyemediklerini ifade eden Yurt, ''Ama Kıbrıs sorunu çözülürse ertesi gün direkt uçak indirebiliriz'' dedi. 
     Rusya Federasyonu Dışişleri Bakan Yardımcısı Sergei Rojov da, iki ülke arasındaki turizmin gelişmesinin ülke halklarını birbirine yakınlaştırdığını belirterek, Rusya'dan Türkiye'ye giden turist sayısının gün geçtikçe arttığını vurguladı. 
     Rojov, ''Sokaktaki bir Rus vatandaşına Türkiye'nin başkenti neresi diye sorsak, herkes Ankara olduğunu söyleyecektir. Ama herkesin turistik başkent olarak Antalya'yı göstereceğinden eminim ''diye konuştu. 
     
     RUSLARIN ORTALAMA GECELEME SÜRESİ 10.6 GÜN 
     Coral Travel'in bilgi bankası verilerine göre, 2003 yılı istatistikleri Rusya'dan Türkiye'ye gelen turistlerin ortalama geceleme süresinin 10.6 gün, ortalama paket satış fiyatının büyükler için 723 dolar, çocuklar için ise 292 dolar olduğunu gösteriyor. 
     Ortalama rezervasyon yapma süresi uçuştan 8.2 gün kadar önce gerçekleşiyor. Bu yüzden Türkiye'deki oteller yüzde 25-30'luk bir kısmı Ruslar için önceden ayırıyor. Rezervasyon zamanı dar olduğundan fiyatlar yüksek seviyede kalıyor. 
     Odalarda konaklayan ortalama kişi sayısı 2.15 kişi. Yapılan rezervasyonlarda kadınlar yüzde 52, erkekler yüzde 33, çocuklar yüzde 14 ve bebekler yüzde 1'lik bölümü oluşturuyor. 
     İnternet kullanan acenta oranı yüzde 98, online rezervasyon yapan acenta oranı ise yüzde 42 seviyesinde bulunuyor. 
     Satış acentalarının yüzde 67.84'ü Moskava'da, yüzde 32.16'sı diğer şehirlerde yer alıyor. 
     Rezervasyonların yüzde 61'i Moskova'dan, yüzde 39'u diğer şehirlerden yapılıyor. 
     
     RUSLAR TÜRKİYE'Yİ NASIL GÖRÜYOR 
     Rus Kamuoyu Araştırmaları Merkezi'nin VTSIOM , Rusya'nın 39 değişik bölgesinde yaşayan bin 600 kişiyle Türkler ve Türkiye hakkında gerçekleştirdiği ankete verilen yanıtlara göre ise ankete katılanların yüzde 25'i Türkiye'yi Asya, yüzde 14'ü Arap ülkesi olarak görüyor. 
     Türkiye dendiğinde bu kişilerin yüzde 46'sının aklına alışveriş, yüzde 44'ünün aklına tatil geliyor. 
     Katılımcılardan yüzde 41'i Türk mallarının bazılarından memnun kaldığını, bazılarından şikayetçi olduğunu söylerken, ''Türk malı satın almıyorum'' diyenler yüzde 28, ''Türk mallarından memnun kaldım'' diyenler yüzde 12, ''memnun kalmadım diyenler'' ise yüzde 10'luk kesimi oluşturuyor. 
     
     OTI 
     OTI, 2003 yılında Türkiye'ye 40 milyon doların üzerinde döviz girdisi sağladı. Şirket, 2003 yılında 95 milyon dolarlık konsolide ciro hacmine ulaştı. 
     Odeon'un, Türkiye'de Antalya, Alanya, Bodrum, Marmaris ve İstanbul ofisleri bulunuyor. Şirket, hizmet verdiği pazarlarda yaklaşık yüzde 12-13'lük paya sahip bulunuyor. 
     OTI çatısı altında, Moskova'da Coral Travel ve Polonya'da Wezyr şirketleri faaliyet gösteriyor. 
     
</TEXT>
</DOC>
