<DOC>
<DOCNO> 248524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur41.html </URL>
<DATE> 2004/06/16/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
NATO Zirvesine tepkiler 
</HEADLINE>
<TEXT>

     İstanbul'da 28-29 Haziran tarihlerinde toplanacak NATO Zirvesi, Eskişehir, Giresun ve Çorum'da protesto edildi. 
     Eskişehir NATO Karşıtı Platformu Sözcüsü Cevdet Ürencik, düzenlediği toplantıda, NATO Zirvesi'ne karşı kentteki 41 sivil toplum kuruluşunun platformun çatısı altında bir araya gelerek kamuoyunu bilgilendirdiklerini söyledi. 
     Ürencik, ABD'nin Ortadoğu'da hayata geçirmeye çalıştığı ''Büyük Ortadoğu Projesi'nin'' bölgeye istikrarsızlık getireceğini savundu. 
     
     GİRESUN 
     TÜM BEL-SEN Giresun Şube Başkanı Ferda Öztürk, yaptığı açıklamada, NATO Zirvesi ve ABD politikalarının Türkiye ve dünya için bir tuzak olduğunu ileri sürdü. 
     Öztürk, açıklamasında şu ifadelere yer verdi 
     ''ABD kaybolan itibarını kazanmak ve küresel terörle mücadele adı altında savaş politikalarını sürdürerek, bu amaç doğrultusunda Büyük Ortadoğu Projesi'ni hayata geçirmek için NATO'yu yeniden canlandırmaya çalışmaktadır. Sendika olarak NATO Zirvesi'nden çıkacak olan sonuçlara teslim olmayacağız. Savaşa, açlığa ve yoksulluğa teslim olmamak için bu zirveye karşı çıkıyoruz.'' Çorum NATO'ya ve Savaşa Karşı Barış Platformu da İstanbul'da yapılacak olan NATO Zirvesi'ne karşı imza kampanyası başlattı. 
     
</TEXT>
</DOC>
