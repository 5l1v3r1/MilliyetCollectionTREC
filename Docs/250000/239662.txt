<DOC>
<DOCNO> 239662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko14.html </URL>
<DATE> 2004/05/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mevsimin ilk üzümü kilosu 6 milyon liradan piyasada... 
</HEADLINE>
<TEXT>

     Mevsimin ilk üzümü, lüks manavlarda ve marketlerde satışa sunuldu. 
     Mersin'in Tarsus ilçesinde seralarda yetiştirilen beyaz üzümler, manav ve marketlerde kilosu 6 milyon liraya görücüye çıktı. Görüntü olarak İzmir'in çekirdeksiz üzümüne benzeyen ancak, kabuğu biraz kalın olan üzümlere talebin canlı olduğu, fiyatların düşmesiyle satış miktarının artmasının beklendiği kaydedildi. 
     Manav ve marketlerde yaz meyvesi olarak bilinen kiraz kilosu 4 ila 5 milyon, kayısı 10 milyon, şeftali ise 6 milyon liradan satılıyor. 
     Türkiye Sebze ve Meyve Komisyoncuları Federasyonu Yönetim Kurulu Üyesi Mustafa Yücel, piyasada her türden meyve bulmanın artık mümkün olduğunu belirterek ''meyve ithaline son verilmelidir. Üreticimiz desteklenirse serasında her türlü meyve ve sebzeyi yetiştirir. Arjantin'den, Brezilya'dan, Suriye ve İran'dan meyve ithali, yerli üreticimizi olumsuz etkiliyor'' dedi. 
     
</TEXT>
</DOC>
