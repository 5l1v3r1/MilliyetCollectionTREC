<DOC>
<DOCNO> 232722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun10.html </URL>
<DATE> 2004/04/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Irak'ta kaçırılan askerin eşi rahip Jackson'dan yardım istedi 
</HEADLINE>
<TEXT>

     Irak'ta kaçırılan Amerikalı kamyon sürücüsü Thomas Hamill'in eşi, kocasının kurtarılması için rahip Jesse Jackson'dan yardım istedi. 
     Rahip Jesse Jackson geçmişte de benzeri insani görevler üstlenmiş ve bazı Amerikalı rehineleri kurtarmayı başarmıştı. 
     Jackson'un kurtardıkları arasında, 1. Körfez Savaşı sırasında Kuveyt ve Irak'taki Amerikalı rehinelerle 1999'da Kosova'da rehine alınan Amerikalı askerler de bulunuyor. 
     Bayan Kellie Hamill, daha önce, kocasının kurtarılması için basın aracılığıyla yardım talebinde bulunmuştu. 
     Rahip Jackson'un yardımcı olabileceğini belirtmesi üzerine, bayan Hamill'in kendisiyle temasa geçtiği bildirildi. 
     
     EL CEZİRE'YE MEKTUP YAZACAK 
     Senatör Trent Lott, ''Rahip Jackson'un, ilk iş olarak El Cezire televizyonuna bir mektup yazarak, Hamill'in serbest bırakılması için yardım isteyeceğini'' ifade etti. Ancak rahibin söz konusu mektubu yazıp yazmadığı henüz bilinmiyor. 
     Jackson, perşembe günü Hamill'i kaçıranlarla Iraklı dini liderlere çağrıda bulunarak, ''Onun Irak'ta savaşmak için değil, Irak halkının ızdırabını hafifletmek için bulunduğunu'' vurgulamıştı. 
     43 yaşındaki Thomas Hamill, Halliburton'un yan kuruluşu Kelllogg-Brown Root KBR şirketi için çalışırken, 9 Nisan'da silahlı kişilerce kaçırılmıştı. 
     
</TEXT>
</DOC>
