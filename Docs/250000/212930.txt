<DOC>
<DOCNO> 212930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur05.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ailesini "bayram ziyareti" kurtardı... 
</HEADLINE>
<TEXT>

     Konya'da çöken binada oturan Yılmaz ailesini, dün Cihanbeyli İlçesi'ne bayram ziyaretine gitmeleri kurtardı. 
     AA muhabirinin edindiği bilgiye göre, Kerkük Caddesi'nde bulunan Zümrüt Sitesi'nde 8. katta 32 numaralı dairede 5 yıldır oturan Yılmaz ailesi, dün sabah bayram ziyareti için Konya'nın Cihanbeyli İlçesi'ne gitti. 
     Cihanbeyli'de televizyon haberinden, oturdukları binanın yerle bir olduğunu duyan Yılmaz ailesi şok yaşadı. Komşularının akıbetini öğrenmek için Konya'da Numune Hastanesi'ne giden aile, yetkililerden bilgi almaya çalıştı. 
     Nuriye Yılmaz, son günlerde binadan garip sesler geldiğini belirterek, ''Kaloriferden birtakım sesler işitiyorduk. Ancak binanın yıkılacağı hiç aklımıza gelmedi'' dedi. 
     Bina yıkıldığı sırada içinde olmadıkları için kendilerini şanslı hissettiklerini ifade eden Yılmaz, ''Ama buna sevinemiyoruz. Bu kadar zaman birçok şeyi paylaştığımız dostlarımız, komşularımız enkazın altındalar'' diye konuştu. 
     
     ARAMALARDA KÖPEKLER DE GÖREV YAPIYOR 
     Bu arada, arama kurtarma ekipleri, çalışmaları sırasında bina enkazı altından gelen sesleri işitebilmek için sık sık ''Lütfen sessizlik'' şeklinde anonslar yaptırıyor. Kurtarılabilecek kişilere ulaşmak için köpeklerden de faydalanan ekiplerin çalışmaları büyük bir koordinasyon içinde devam ediyor. 
     Bina enkazının kenarlarındaki kütlelerin altına, kurtarma çalışmaları sırasında göçük olmaması için kalaslar yerleştiriliyor. 
     Ölen 4 kişiden ikisinin kimliklerinin Selin Küçükoğlu ve Hatice Çağıtan olduğu yakınlarının teşhisi ile anlaşıldı. 
     Konya Büyükşehir Belediye Başkanı Mustafa Özkafa, binanın 1996-1997 yıllarında Vedat Kaya ve Sedat Kaya isimli kardeşler tarafından kurulan kooperatife yaptırıldığının belirlendiğini bildirdi. 
     
</TEXT>
</DOC>
