<DOC>
<DOCNO> 213963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/magazin/amag.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk fırtına dindi ikincisi geliyor 
</HEADLINE>
<TEXT>

   Abidin Özşahin'in Popstar seçildiği ilk yarışmanın yankıları süredursun, Popstar 2 için kollar sıvandı bile. 13'üncü adayın Almanya'dan seçileceği yarışmada, iki de yeni isim var Seray Sever ve Gülşen... 
      Deniz Altuntaş 
   
   Türkiye'nin en çok konuşulan yarışma programı Popstar'ın heyecanı bitmeden Popstar 2 heyecanı başladı. Önceki gece 1 milyon 650 bin oyun gönderildiği ve Abidin Özşahin'in birinci seçildiği yarışmanın Genel Yönetmeni Fatih Aksoy, adaylarda yine ön koşul aramayacaklarını söyledi. Yeni bir Bayhan olayıyla karşılaşma ihtimallerinin olmadığını düşünen Aksoy, "Sabıka kaydı sormuyoruz, ama Bayhan gibi, çocuk yaşta cinayet işleyip üst üste bunca olay yaşayan birisi 70 milyonda bir çıkar" dedi. 
   
   Euro D'de yayınlanacak 
   Popstar 2'de jüriye bir de Gülşen katılıyor. Aksoy, Türkiye jürisinde Ercan Saatçi, Ahmet San, Armağan Çağlayan ve Zerrin Özer'in, Almanya jürisinde de Haldun Dormen'le Gülşen'in görev yapacağını belirtti. Popstar 2 elemelerinin Türkiye ile Almanya'da aynı anda yapılacağını anlatan Aksoy, şunları söyledi 
   "Türkiye ve Almanya seçmelerini eş zamanlı yapıyoruz. Türkiye jürisi Türkiye'de dolaşırken, Almanya jürisi Berlin, Münih ve Nürnberg'de dolaşacak. Almanya seçmeleri Euro D'de yayınlanacak. Almanya'da, altı kişi seçilecek. Beş hafta sonunda birinci olacak kişi, Türkiye Popstar'a katılacak. İlk Popstar'da 13. yarışmacıyı halk oyuyla belirlemiştik. İkincisinde Almanya'dan gelecek yarışmacı katılacak." 
   
   'Kırgın değilim'    Yarışmadaki sunuculuk görevini bırakan Popstar'ın Türkiye temsilcisi Osmantan Erkır, yapım şirketi ile prensipler konusunda anlaşmazlığa düştüğünü belirterek şunları söyledi "Yarışma formatıyla ilgili anlaşmazlıklarımız vardı ama keşke bu finalden iki gün önce gündeme getirilmeseydi ve ben de yarışmacılarla birlikte, o heyecanı yaşasaydım. Cuma günü onlar istemediği için yarışmada görev almadım, cumartesi ise onlar çağırdı ama ben çıkmadım. Yine de kırgın değilim. Görüşmeleri artık avukatlarım sürdürüyor..." 
   
   'Osmantan'ın yerine gelmedim'    Popstar 1 başlarken sunucular arasında yer alan ancak daha sonra yerine Gamze Özçelik ile anlaşılan Seray Sever, yeniden programa dönüşüyle ilgili şunları söyledi "Ben de ekiple birlikte Anadolu'ya elemelere gideceğim. Ben Osmantan'ın yerine gelmedim. Finallerde Gamze Özçelik kırmızı odada olacak. Ben de Haldun Bey ile sahnede olacağım". 
   
   Yeni albüm cuma günü    Popstar jürisi Ercan Saatçi, Pop- star albümünden sonra cuma günü çıkartacakları ikinci albüm için şunları söyledi "Bu kez 13 yarışmacının en iyi performans gösterdikleri haftalarda seslendirdikleri 20 şarkıdan oluşan bir albüm çıkaracağız. Abidin için Medyapım, Kanal D ve DMC olarak bir albüm hazırlayacağız. Diğer iki yarışmacının albümleriyle ilgili kesin tarih yok." 
   
   
</TEXT>
</DOC>
