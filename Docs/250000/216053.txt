<DOC>
<DOCNO> 216053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur04.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB'den ilköğretim öğrencilerine 'bilgisayar ve İngilizce' sınavı 
</HEADLINE>
<TEXT>

     Milli Eğitim Bakanlığı MEB , ilköğretim öğrencilerinin İngilizce ve Bilgisayar alanlarındaki bilgi ve becerilerini ölçmek amacıyla seviye tespit sınavı düzenleyecek. 
     Alınan bilgiye göre MEB Eğitimi Araştırma ve Geliştirme Dairesi Başkanlığı'nca, ''Yabancı dil yeterliliği ve Bilgisayar okur yazarlığı alanlarında farklı sınıf düzeylerindeki öğrencilerin hangi temel becerilere sahip olduğunun'' belirleneceği sınav, 2004 Mayıs ayının ilk haftasında gerçekleştirilecek. 
     İlköğretim 4, 5, 6, 7 ve 8. sınıf öğrencilerinin katılacağı sınavın, cinsiyet, okul türü, demografik yapı ve farklı coğrafi bölgelere göre dağılım göz önüne alınarak, 7 coğrafi bölgeden seçilen 30 pilot ilde yapılması planlanıyor. Sınav soruları her bir sınıfın ders programına göre hazırlanacak. 
     Böylece, ilköğretimde İngilizce ve Bilgisayar alanlarında ''başarı haritası'' belirlenmiş olacak. 
     MEB, 2002 yılında da, 7 bölgeden seçilen 47 ilde toplam 112 bin ilköğretim öğrencisinin katıldığı seviye tespit sınavı düzenlemişti. Türkçe, Matematik, Fen Bilgisi ve Sosyal Bilimler alanlarında yapılan sınavın değerlendirilmesi sonucunda öğrencilerin başarı düzeylerinin yüzde 50'nin altında olduğu ortaya çıkmıştı. 
     Türkçe alanında öğrencilerin ''bilgi ağırlıklı ve ezbere dayalı sorularda daha başarılı okuduğunu anlama, yorumlama, sorgulama ve karşılaştırmaya yönelik sorularda başarısız'', Matematik'te de ''özellikle geometri ve grafikle ilgili konularda son derece yetersiz oldukları'' tespit edilmişti. 
     Fen bilgisi alanında ''öncelikle bu alan için önemli olan gözlem yapma, laboratuarda deney yapma, sonuçlarını genelleme tipindeki sorular ile kavramaya yönelik sorularda öğrenci başarılarının düşük olduğu'' gözlenmişti. 
     Sosyal bilgilerde de genel olarak başarı düzeyi ''oldukça düşük'' bulunmuştu. 
     
</TEXT>
</DOC>
