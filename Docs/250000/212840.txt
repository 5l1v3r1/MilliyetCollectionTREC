<DOC>
<DOCNO> 212840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/spor/spo04.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Semercioğlu diken üstünde 
</HEADLINE>
<TEXT>

   Trabzonspor'un hocasının, Fenerbahçe yenilgisi sonrası istifayı düşündüğü, daha sonra kararını askıya aldığı öğrenildi. Yönetimde, genç hoca tartışmaya açıldı 
      
   Tansiyon arttı 
   BORDO - Mavili kulüpte farklı Fenerbahçe mağlubiyeti moralleri alt üst etti. Eleştiri okları hakem ve Turgay Semercioğlu üzerinde yoğunlaştı. Genç teknik adamın, maçın ardından görevi bırakma konusunu düşündüğü, ancak daha sonra vazgeçtiği iddia edildi. Semercioğlu, "Ben kökten ve özden Trabzonsporluyum. Kulübüme zarar vermem. Zamanı geldiğinde gereğini yerine getiririm" dedi. 
   
   Başkan'dan mesaj 
   BAŞKAN Atay Aktuğ, Trabzonspor'un hocasının istifa ihtimalini soran gazetecilere, "Olmayan bir şey için konuşmak bize yakışmaz. Kulübün çıkarları neyi gerektiriyorsa, onu yaparız" yanıtını verdi. Yönetim de Semercioğlu konusunda ikiye bölündü. Bir grup, kendisi ile yolların hemen ayrılması gerektiğini savunurken, diğer grup önümüzdeki 4 maçın sonucuna göre hareket edilmesini istiyor. 
   
   Mönü transfer    Yemekte pazarlık 
   TRABZONSPOR, yeni sezonda renklere bağlamayı düşündüğü İstanbulspor'un üç önemli ismi Saidou, Güven ve Musa Kuş'la arayı sıcak tutuyor. Futbol Şube Sorumlusu Süleyman Atal ve Transfer Komitesi üyesi Ömer Sarı'nın üç oyuncu ile İstanbul'da yemek yediği ve gelecek sezonla ilgili görüşmelerde bulunduğu öğrenildi. 
   
   Hız kesmediler 
   HOLLANDA'NIN Roda takımında forma giyen 22 yaşındaki Fatih Sonkaya'nın 800 bin Euro'yu bulan maliyeti yönetime transfer konusunda geri adım attırdı. Afrika Kupası'nda beğenilen Tunuslu 20 yaşındaki stoper Karım Hagui ve 21 yaşındaki Karım Saidi için de temas başlatıldı. Asbaşkan Şakar, "Görüşmeler sürüyor" dedi. 
   
   Trabzon öfkeli    BAŞKAN Atay Aktuğ, Fenerbahçe yenilgisinde hakem Kuddusi Müftüoğlu'nun payının büyük olduğunu savundu. Trabzonspor Başkanı'nın, "Ofsayt pozisyonda golü verdi. Penaltımızı çalmadı ve bir de mutlak gol pozisyonumuzu ofsayt gerekçesiyle kesti. Kötü bir yönetim gösterdi. Ama yenilgimizin tüm faturasını hakeme çıkaracak da değiliz. Bitirici işleri yapamadık" dediği bildirildi. Asbaşkan Nevzat Şakar da, "Mehmet Yozgatlı'nın düşürülmesi de penaltıydı. Ancak bunu da görmedi" ifadelerini kullandı. 
   
   
</TEXT>
</DOC>
