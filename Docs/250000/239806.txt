<DOC>
<DOCNO> 239806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur41.html </URL>
<DATE> 2004/05/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Tanker faciasının sürücüsü 39 kez trafik cezasına çarptırılmış .. 
</HEADLINE>
<TEXT>

     Emniyet Genel Müdürlüğü'nce, Kartal'da 9 kişinin öldüğü ve 22 kişinin yaralandığı kazaya ilişkin tanker sürücüsü Cavit Karakaş'ın yargılandığı mahkemeye gönderilen raporda, Karakaş'ın, 1997'den bu yana 39 kez kural ihlali nedeniyle trafik cezasına çarptırıldığı belirtildi. 
     AA muhabirinin aldığı bilgiye göre, Emniyet Genel Müdürlüğü, davanın görüldüğü Kartal 3. Asliye Ceza Mahkemesi'ne gönderdiği raporda, Cavit Karakaş'a, 1997 yılından bugüne kadar kırmızı ışık ihlali, kuralsız olarak şerit değiştirmek, kamyon ve tanker gibi araçların girmemesi gereken güzergahlara girmek, hız sınırını aşmak gibi çeşitli kural ihlallerinden ötürü 39 kez trafik cezası kesildiğini bildirdi. 
     Öte yandan, Kartal 3. Asliye Ceza Mahkemesi'nde görülen 40 müştekili davanın ikinci duruşmasının, mahkeme salonunun yetersiz olması nedeniyle yarın Kartal 2. Ağır Ceza Mahkemesi salonunda yapılacağı öğrenildi. 
     Kartal Cumhuriyet Savcılığı'nca hazırlanan iddianamede, tanker sürücüsü Cavit Karakaş'ın, ''Tedbirsizlik ve dikkatsizlikle birden fazla kişinin ölümüne ve yaralanmasına sebebiyet vermek'' suçundan 10 yıla kadar hapisle cezalandırılması isteniyor. 
     
</TEXT>
</DOC>
