<DOC>
<DOCNO> 248145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo17.html </URL>
<DATE> 2004/06/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gençlerbirliği, Mehmet Nas ile 3 yıllık sözleşme imzaladı... 
</HEADLINE>
<TEXT>

     Gençlerbirliği, Samsunsporlu Mehmet Nas ile 3 yıllık sözleşme imzaladı. 
     Beştepe İlhan Cavcav Tesisleri'nde yapılan imza töreninde konuşan kulüp genel menajeri Cem Onuk, geçen sezondan daha güçlü bir kadro kuracaklarını belirterek, ''Söz verdiğimiz gibi hedeflerimiz doğrultusunda geçen sezondan daha güçlü bir kadro kurarak daha büyük başarılara imza atacağız. Bu sezon 5 oyuncumuz aramızdan ayrılırken, onların yerine daha kaliteli 10 oyuncuyla anlaşmayı düşünüyoruz. Bunun ilk ayağı da Mehmet Nas oldu. Böylece davamıza inanmış bir kadroyla hedeflerimize ulaşacağımıza inanıyorum'' diye konuştu. 
     Mehmet Nas ise imza töreninden önce, hedefleri olan bir takıma geldiğini, hem kendi hem de takımı adına iyi bir performans sergileyerek hedeflerine ulaşacaklarına inandığını söyledi. 
     
     GİDENLER VE GELECEKLER 
     Gençlerbirliği, bu sezon kadrosunda yer alan Veysel, kaleci Botonjiç, Serkan, M'Bayo ve Deniz ile yollarını ayırırken, Samsunspor'dan Mehmet Nas, Bursaspor'dan Tayfun, Gaziantepspor'dan milli kaleci Ömer, İstanbulspor'dan Boliç, Konyaspor'dan Sedat, Yozgatspor'dan kaleci Emrah, VFB Stuttgart'tan Hakan Aslantaş ve Murat Kalkan, Borussia Dortmund'dan Demel ve Tunus'dan Muhammed Jedidi ile anlaşmayı düşünüyor. 
     Cem Onuk, eğer belirledikleri futbolcularla anlaşma sağlanamazsa görüştükleri 7-8 futbolcunun daha olduğunu ve bu futbolcularla anlaşma zemini arayacaklarını bildirdi. 
     Onuk, ayrıca sezona 23-24 oyuncuyla başlayacaklarını, hedeflerinin Avrupa Şampiyonlar Ligi'ne katılacak sonucu almak ve Avrupa kupalarında başarı olduğunu ifade ederek, ''Artık son söz sahadaki futbolcu ve teknik kadroda olacak'' dedi. 
     
     DENİZ'İN DURUMU 
     Onuk, Deniz'in takımdan ayrılıp ayrılmayacağı yönündeki bir soruya ise, ''Gençlerbirliği'nde bazı değerler vardır. Bizde bir futbolcu imzaladığı mukaveleye istinaden sözünü tutmazsa bu onun karakterini gösterir. Biz bu tür davranışları olan bir futbolcuyla yolumuza devam etmek istemeyiz. Bundan sonrası adaletin ve yargının işidir. Bizim Deniz ile ilgili bir sorunumuz yok'' yanıtını verdi. 
     
</TEXT>
</DOC>
