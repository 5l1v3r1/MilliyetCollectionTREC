<DOC>
<DOCNO> 222411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun34.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, Madrid saldırıları için saygı duruşunda bulundu... 
</HEADLINE>
<TEXT>

     İspanya'nın başkenti Madrid'deki saldırılarda hayatını kaybedenler için, İngiltere ile Belçika'nın başkenti Brüksel'de 3 dakikalık saygı duruşunda bulunuldu. 
     Dönem başkanı İrlanda Başbakanı Bertie Ahern'in AB üyesi ülkelere çağrısı üzerine, İngiltere'de yerel saatle 11.00'de 3 dakikalık saygı duruşunda bulunuldu. Başta BBC 1 olmak üzere birçok radyo kanalı da yayınlarına 3 dakika ara verdi. Televizyon kanalları da saygı duruşunu izleyicilerine aktardı. 
     Brüksel'de de AB kurumlarının yakınındaki Schumann Meydanı'nda düzenlenen gösteride, İspanya'daki terör kurbanları için 3 dakikalık saygı duruşunda bulunuldu. 
     Gösteriye binlerce Brükselli ile AB Komisyonu Başkanı Romano Prodi, bazı Komisyon ve Avrupa Parlamentosu üyeleri, Belçika Başbakanı Guy Verhofstadt da katıldı. 
     Verhofstadt, basına yaptığı açıklamada, bir ''Avrupa İstihbarat Bürosu'' oluşturulmasını ve ileri adımlar atılmasını önerdiğini anlattı. 
     Aynı saatte, Avrupa Parlamentosu'nda da yapılan saygı duruşunun ardından, açılan taziye defterleri imzalandı. 
     
     FRANSA 
     Fransa ve Bulgaristan'da da da Madrid'de düzenlene terör saldırısında ölenler için 3 dakikalık saygı duruşunda bulunuldu. 
     Fransa'nın başkenti Paris'te, yerel saatle 12.00'de başlayan 3 dakikalık saygı duruşu sırasında, metro ve araç trafiği durdu. 
     Başkentteki büyük alışveriş mağazaları, müzeler ve tren garlarında, Parisliler ve turistler, saygı duruşuna yoğun ilgi gösterdi. 
     Cumhurbaşkanı Jacques Chirac, saygı duruşuna İspanya Büyükelçiliği binasında katılırken, Başbakan Jean-Pierre Raffarin ve Başbakanlıkta çalışan yaklaşık 500 memur, bina önünde saygı duruşunda bulundular. 
     -BULGARİSTAN- İspanya'nın başkenti Madrid'de düzenlenen terör saldırısında ölenler için Bulgaristan'da da 3 dakikalık saygı duruşunda bulunuldu. 
     Bakanlar Kurulu kararıyla, saat 13.00'te tüm yurtta fabrikalara ve sivil savunmaya ait sirenler çaldı. 3 dakika süren saygı duruşuna hemen hemen herkesin katılması dikkat çekti. 
     Madrid'deki bombalı saldırıda Tinka Paunova, Adrian Andrianov, Kalina Vasileva ve Maria Staykova adlı 4 Bulgar vatandaşı hayatını kaybetmiş, Elka Slavova ve Zoya Penkova adlı iki Bulgar vatandaşı da yaralanmıştı. 
     Bu arada, hayatlarını kaybedenlerden Adrian Andrianov ile nişanlısı Kalina Vasileva'nın evlilik için 15 Mayıs tarihine gün aldıkları öğrenildi. Bulgaristan'ın Madrid Büyükelçisi Vasiliyi Takev, Adrianov ve Vasileva'nın damatlık ve gelinlikle toprağa verileceğini açıkladı. 
     
</TEXT>
</DOC>
