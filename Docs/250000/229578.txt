<DOC>
<DOCNO> 229578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun45.html </URL>
<DATE> 2004/04/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak'ta rehin alma ve kaçırılmalar başladı... 
</HEADLINE>
<TEXT>

     El Cezire televizyonu, daha önceden adı duyulmayan Iraklı bir grubun, 3 Japonu rehin aldığını duyurdu. 
     Haberde, Iraklı grubun, Japonya'nın 3 gün içinde askerlerini Irak'tan çekmemesi durumunda rehineleri öldüreceği tehdidinde bulunduğu kaydedildi. 
     Japon basın yayın organları da El Cezire'ye dayanarak, 3 Japonun Irak'ta rehin alındığını, Japon birliklerinin bu ülkeden çekilmemesi durumunda rehinelerin öldürüleceği tehdidinde bulunulduğunu duyurdu. 
     Bu arada, Japon Dışişleri Bakanlığı'nın, bilgi toplamaya çalıştığı ve olağanüstü operasyonlar birimi kurduğu belirtildi. 
     
     8 GÜNEY KORELİ TUTSAK 

     Irak'ta silahlı bir grubun 8 Güney Koreliyi tutsak aldığı, ancak daha sonra birini serbest bıraktığı bildirildi. 
     Güney Kore'nin Yonhap haber ajansı, Dışişleri Bakanlığı yetkililerinin açıklamalarına dayanarak verdiği haberde, bir kilise için Irak'ta görev yapan Güney Korelilerin hangi silahlı grup tarafından kaçırıldığının henüz bilinmediğini belirtti. 
     Ajans, 5 Nisan'da Irak'a giden Güney Koreli misyonerlerin başkent Bağdat'ın 250 kilometre kadar batısında bir yerde tutsak alındığını duyurdu. 
     Güney Koreli iki sivil önceki gün Şii militanlar tarafından kısa süreli alıkonulmuştu. 
     Güney Kore'nin Irak'ta halen 600 istihkam ve sıhhiye askeri bulunuyor. Seul yönetimi Irak'a 3 bin asker daha göndermeyi planlıyor. 
     Dışişleri Bakanı Ban Ki Moon, dün Güney Koreli sivillerden Irak'a gereksiz seyahatlerden kaçınmaları tavsiyesinde bulunmuştu. 
     
     1 İNGİLİZ KAÇIRILDI 

     Irak'ın güneyindeki Nasıriye kentinde bir İngiliz sivilin kaçırıldığı bildirildi. 
     Bir koalisyon yetkilisi, kaçırılan İngilizin Gary Teeley adlı bir müteahhit olduğunu belirtti. 
     Olayı doğrulayan İngiltere Dışişleri Bakanlığı'ndan bir yetkili, Teeley'in Irak'ta ne yaptığı ve nasıl kaçırıldığı hakkında bilgi vermekten kaçındı. 
     Teeley'in 5 Nisan'dan beri kayıp olduğunun bilindiği, yetkililerin Teeley'in yakınları, askeri ve sivil makamlarla bağlantı halinde olduğu bildirildi. 
     İngiliz basını, 37 yaşındaki Teeley'in evli olduğunu, Ortadoğu'da yaşadığını ve bir Amerikan hava üssünde görev yaptığını yazdı. 
     
     KUDÜSLÜ 2 ARAP KAÇIRILDI 

     Irak'ta Kudüslü olduğu belirtilen iki Arabın kaçırıldığı bildirildi. 
     İsrail basın yayın organları, bir grup yabancıyla Irak'ta bulunan Arapların direnişçiler tarafından kaçırıldığını bildirdi. 
     Kaçırılan Arapların İsrail vatandaşı olup olmadığı bilinmiyor. Haaretz gazetesinin internet sitesindeki haberde, İran televizyonunun bu kişilerin belgelerini yayımladığı, belgeler arasında İsrailli sürücülerin kullandığı bir ehliyet ve bir sağlık sigortası şirketinin kartı bulunduğu belirtildi. 
     İsrail Dışişleri Bakanlığı, basında çıkan haberleri doğrulamaktan kaçındı. 
     
</TEXT>
</DOC>
