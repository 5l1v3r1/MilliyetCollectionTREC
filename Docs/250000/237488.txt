<DOC>
<DOCNO> 237488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko20.html </URL>
<DATE> 2004/05/05/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Baykal Hükümet'in IMF'siz devam senaryosu yoktur 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, hükümetin IMF'siz bir devam senaryosu bulunmadığını savundu. 
     İzmir'de düzenlenen 4. Türkiye İktisat Kongresi'nin açılışında konuşan Baykal, hükümetin IMF dışında bir politika ortaya koyarak uygulamaya devam etme şansının çok geçerli görünmediğini ifade etti. 
     Hükümetin IMF'siz bir devam senaryosu olmadığını iddia eden Baykal, ''Daha gevşek bir ilişkiye geçebilme konusunda dahi kararlı, tutarlı bir çizgiye sahip olmadığı anlaşılmaktadır'' diye konuştu. 
     Türkiye'nin 2004-2007 döneminde IMF'ye 25.2 milyar dolar ödemesi gerektiğini hatırlatan Baykal, ''Bu borç ödeme tablosu, Türkiye'nin yeni borç erteleme arayışlarına, yeni borçlanma arayışlarına ve bunun için de belki siyasi koşullu yeni anlaşmalar yapma durumuna sürüklenmesi sonucu doğurabilir. Bu çerçevede, ABD ile daha önce imzalanmış fakat yürürlüğe konulmamış olan 8.5 milyar dolarlık kredi anlaşmasının devreye girmesi olasılığı hepimizi düşündürmelidir.'' Türkiye'nin yüksek reel faiz ve yapay ucuz döviz kuru cenderesinden çıkarılması gerektiğini savunan Baykal, ucuz döviz bolluğunun yol açtığı sanal büyüme-reel kriz döngüsünden çıkarılması gerektiğini vurguladı. 
     Bu amaçla finansal sermaye akımlarının, örneğin munzam karşılıkların finansal vergilendirme ve Merkez Bankası'nın benzeri aktif politikaları ile denetim altına alınması ve caydırılmasını isteyen Baykal, şöyle devam etti 
     ''Dış borçlarımız yeniden yapılandırılmalı ve Türkiye'nin dış borç takvimi kreditörler ve IMF ile yürütülecek karşılıklı anlaşmalar ile zamana yayılmalıdır. 
     Bir fetiş haline getirilen yüzde 6.5'lik faiz dışı fazla yerine kamusal hizmet üretme anlayışını ön plana çıkaran ve ulusal reel kaynaklara dayalı bir kamu yatırım stratejisi hayata geçirilmelidir.'' 

     
</TEXT>
</DOC>
