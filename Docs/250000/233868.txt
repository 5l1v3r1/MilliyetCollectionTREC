<DOC>
<DOCNO> 233868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy09.html </URL>
<DATE> 2004/04/22/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AKP'li Fırat'tan KKTC'de propaganda yapan siyasiler ve Denktaş'a tepki 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, KKTC'ye giderek propaganda yapanların, referandum sonrasında söylediklerinin dışında bir sonuç çıktığı takdirde görevlerini bırakmaları gerektiğini ifade ederek, ''Bunun Denktaş için de geçerli olması lazım, öyle olması kanısındayım'' dedi. 
     Fırat, parti genel merkezinde düzenlediği basın toplantısında, KKTC'de referanduma doğru yaklaşıldığını ve bu konuda herkesin söyleyeceğini söylediğini, ''eteğindeki taşı döktüğünü'' belirtti. 
     Kıbrıs'ta söylenmesi gereken bir çok şeyin Türkiye'de iç politika meselesi yapılarak dile getirildiğini belirten Fırat, şunları kaydetti 
     '' Evet ve hayır konusunda KKTC vatandaşlarının ve Güney Rum kesiminin iradesini beklemekten başka, çıkacak sonuca saygı göstermekten başka yapılacak bir şey yoktur. Fakat maalesef Türkiye'deki bazı siyasiler ve siyasi partiler doğrudan doğruya, bağımsız kabul ettiğimiz, ona saygı göstermek zorunda olduğumuz KKTC içerisinde bu yapılacak referandumda bir taraf olarak propaganda yaptıklarını üzülerek müşahede ediyoruz. 
     Yetki alanına girmediği halde doğrudan müspet veya menfi bir propagandanın içerisine giren siyasiler, çıkacak sonucun gereklerini yerine getirmek durumundadırlar. Oraya giderek bu propagandayı evet ya da hayır şeklinde yapanlar, yarın kendi söylediklerinin dışında bir sonuç çıktığı takdirde görevlerinde durmamaları gerekir. Bu, 3 kasım seçimlerinden önce olduğu gibi biz mağlup olduk bu görevi yürütmememiz gerekir deyip, bir hafta sonra unutturulacak şekilde olmamalıdır. Hele birilerinin bir şeyler adına gidip oradaki vatandaşları rahatsız etmesini, saldırılmasını, bazı vatandaşları döverek hastanelik etmesini, araçlarını tahrip etmesini şiddetle kınıyoruz. Bunu hiçbir değer yargısı içerisine sığdırılamayacağı kanaatindeyiz. Bunun adına ne milliyetçilik ne de vatanseverlik denilebilir. Olsa olsa buna serserilik yapılıyor denilebilir. Bunu yapan ve yaptıranları da Türk milleti gerekli şekilde bundan sonraki seçimde değerlendirecektir.'' 
     
     ANAYASA DEĞİŞİKLİĞİ 

     TBMM'ye götürülecek olan Anayasa değişikliği teklifine değinen Fırat, mevcut Anayasa'nın darbe anayasası olduğunu ve beklentileri karşılamadığını söyledi. 
     ''Kimsenin bu konuda efendim şunlar yapılmadan biz buna destek vermeyiz'' diyemeyeceğini ifade eden Fırat, ''Kadın erkek eşitliğine, DGM'lerin kaldırılmasına, ölüm cezasını Anayasa'dan kaldırılmasına inanıyorlarsa evet demek zorundadırlar. Başka talepleri varsa, bunu gündeme getirebilirler. Grup tarafından getirilebilir veya uyum komisyonunu hemen çalıştırmaya hazırız'' diye konuştu. Fırat, sözlerini şöyle sürdürdü 
     ''Dokunulmazlık konusunu da bunun içine sokarız, ancak bir şartla Hiçbir ayrıcalık tanımadan, yalnız milletvekillerinin dokunulmazlığı değil, Anayasa'da, kanunlarda yer alan ve yargılamayı zorlaştıran her türlü maddeyi Anayasadan ve kanunlardan temizlenmek şartıyla biz dokunulmazlığın kaldırılması yönünde yapılacak her türlü çalışmaya katkı vermeye hazırız. 
     Eğer bu yolsuzlukların, usulsüzlüklerin temelinde bu dokunulmazlıklar yatıyorsa, bunun yalnız siyasi ayağının dokunulmazlığını kaldırarak ortadan kaldırılması mümkün değil. Bürokrasideki dokunulmazlıkların da ortadan kaldırılması gerekir. Dokunulmazlıklarla ilgili AB ülkelerindeki standartlara kavuşmak üzere orada ne varsa buraya taşımaya hazırız.'' 
     
     SORULAR 

     Fırat, ''Baykal ile görüşmenizde sadece milletvekili dokunulmazlığının yeterli olmayacağını söylediniz mi '' sorusu üzerine, ''CHP'nin devlet partisi olma anlayışı, bürokratik kesime dayandıkları için o kısmı korumak istiyorlar nedense'' dedi. 
     ''MHP Genel Başkanı Devlet Bahçeli, 'Genelkurmay Başkanı Kıbrıs konusunda tavrını net ortaya koymalı' şeklinde bir çağrıda bulundu Bunu nasıl değerlendiriyorsunuz '' sorusu üzerine, Fırat, ''Türkiye'nin o hayallerindeki antidemokratik yapıdan kurtulduğunun farkında değiller. Belli yerlerden medet umuyorlar. Ben onlara şunu tavsiye ediyorum Hiç olmazsa son MGK toplantısının sonucunu okusunlar'' dedi. 
     BM Güvenlik Konseyi'nin Kıbrıs ile ilgili kararını Rusya'nın veto etmesini ve KKTC Cumhurbaşkanı Rauf Denktaş'ın ''Allah Rusya'dan razı olsun'' dediğinin anımsatılması üzerine Fırat, şunları kaydetti 
     ''Sayın Denktaş'a, Allah selamet versin diyeceğim ona ben... Belli bir yaşın üstüne geçince Allah selamet versin demekten başka bir şey olmuyor. Birileriyle beraber ağlamaya başladı, en sonunda da geldi Allah Rusya'dan razı olsun dedi. Bu sözlerden sonra şunu düşünmek gerekiyor Acaba korkulan Kıbrıs'ın kaybı mıdır yoksa Kıbrıs'taki koltukların kaybı mıdır '' Eski DEP milletvekillerinin yeniden mahkum olmalarıyla ilgili ''Bu, Türkiye'nin AB'ye girişini zorlaştıracak'' yorumlarının yapıldığını, bu konuda ne yapacaklarının sorulması üzerine, 'Yapacak bir şey yok. Birileri zil takıp oynasın'' karşılığını verdi. 
     Fırat, bir başka soru üzerine, Anayasa değişikliği paketinin bu hafta ya da gelecek hafta imzaya açılabileceğini belirtti. 
     Bir gazetecinin, ''TBMM Başkanı Bülent Arınç'ın 'şey' krizi ile ilgili değerlendirmeniz ne oldu parti olarak '' sorusu üzerine Fırat, Arınç'ın Meclis Başkanı olarak Anayasa'ya göre bağımsız olduğunu ve parti olarak bu konuda bir değerlendirme yapamayacaklarını söyledi. 
     Bir başka gazetecinin, '' KKTC'de propaganda yapanlar, sonuç istedikleri gibi çıkmazsa istifa etmelidir dediniz. Buna Denktaş da dahil mi '' sorusu üzerine, ''Geçerli olması lazım, öyle olması kanısındayım'' dedi. 
     
</TEXT>
</DOC>
