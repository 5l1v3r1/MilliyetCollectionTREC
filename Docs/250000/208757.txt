<DOC>
<DOCNO> 208757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun03.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Suriye ile ABD arasında arabuluculuk mu yapıyor 
</HEADLINE>
<TEXT>

     Suriye Devlet Başkanı Beşar Esad'ın, Başbakan Recep Tayyip Erdoğan aracılığıyla ABD Başkanı George W. Bush'a bir mektup göndermek istediği öne sürüldü. 
     İnternetten yayın yapan ''Debka Files'' adlı sitenin haberine göre, ABD'nin ülkesi üzerindeki baskısını azaltmak isteyen ve İsrail'le Golan tepelerinin geri alınması konusunda yeniden müzakere başlatmayı hedefleyen Esad, Erdoğan'dan, 28 Ocak'ta Bush ile yapacağı görüşme sırasında yazacağı mektubu ona vermesini istedi. 
     Suriye ile İsrail arasındaki müzakereler, 4 yıl önce kesilmişti. İsrail, o tarihten bu yana Suriye'nin yaptığı müzakere girişimlerini karşılıksız bırakıyor. 
     ''Debka Files'' sitesi, Şam yönetiminin, İsrail ile müzakereyi başlatmanın yanı sıra Filistin Lideri Yaser Arafat ile düşmanlığa da son vermek niyetinde olduğunu ve iki cephede birden girişim başlattığını yazdı. 
     
     ÖZEL ULAKLA MESAJ 
     ''Debka Files'', bu bağlamda Beşar Esad'ın bugünlerde Ankara'ya gelecek özel bir ulak aracılığıyla Erdoğan'a bir mektup ileteceğini ve Erdoğan'dan bu mektubu Washington'da görüşeceği Başkan Bush'a vermesini istediğini iddia etti. 
     Sitenin haberinde, ''böylece başbakan Erdoğan'ın Washington ile Şam arasındaki en önemli arabulucu haline geldiği'' görüşü de yer aldı. 
     ''Debka Files'', Yunanlı liderlerin daha önce aynı rolü üstlenmek istediklerini ancak başaramadıklarını da öne sürdü. 
     Haberde, ''Esad'ın, Suriye-İsrail diyalogu konusunda sponsorluğu Bush'a vererek, ABD'nin ülkesi üzerindeki baskısını hafifletmek istediği'' de kaydedildi. 
     ABD, Suriye'yi ''teröre destek veren ülkeler'' arasında sayıyor ve Irak'taki Amerikan aleyhtarı kampanyayı ve İsrail'deki intihar saldırılarını desteklemekle suçluyor. 
     
</TEXT>
</DOC>
