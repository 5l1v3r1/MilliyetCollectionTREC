<DOC>
<DOCNO> 239049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko28.html </URL>
<DATE> 2004/05/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tüzmen Kur 1 milyon 500 bin lira civarında olmalı 
</HEADLINE>
<TEXT>

     Devlet Bakanı Kürşad Tüzmen, Türk ekonomisindeki gelişmelerin normal olduğunu belirterek, ''Döviz kurundaki artış ve diğer ekonomik gelişmeler normal, aşırı değerlenen Türk Lirası'nın kendi değerine doğru dönüşünü izliyorsunuz. Ekonomi, bir denge sistemi. Bunlar olacak, kur dönem dönem inecek, dönem dönem çıkacak. Dış Ticaret için önemli olan hızlı iniş ve çıkışların olmamasıdır. İhracatçının, ithalatçının önünü görebileceği bir şekilde seyir izlemesidir'' dedi. 
     Tüzmen, 28 Mart Mahalli yerel seçimlerinden sonra partisinden belediye başkanlıklarını kazanan Büyükşehir, metropol ilçe Şahinbey ve Şehitkamil Belediye başkanlıklarına ''hayırlı olsun'' ziyareti için geldiği Gaziantep'te, Vali Lütfullah Bilgin'i makamında ziyaret etti. 
     Valilik özel defterini imzalayan Bakan Tüzmen'e, Vali Lütfullah Bilgin, Gaziantep'in tanıtımı için hazırlanan özel CD'lerden verdi. 
     Bakan Tüzmen daha sonra TÜBİTAK Milli Takımı'na seçilen Özel Mutafoğlu Lisesi öğrencisi Derya Karnas'a, işadamı Ahmet Mutafoğlu'nun aldığı dizüstü bilgisayarı hediye ederek, başarılarının devamını diledi. 
     
     ''DAHA İYİ YERLERE GELECEĞİZ...'' 
     Türkiye'nin sahip olduğu dış ticaret hacminin giderek artmasıyla, ülke olarak çok daha iyi noktalara gelineceğini, yaşanan sıkıntılara karşın, yüzde 36 oranında ihracat artışı sağlandığını kaydeden Tüzmen, ''Bunu 1 ocak-10 mayıs 2004 döneminin geçen aynı yılın aynı dönemi ile kıyaslayarak söylüyorum. Buradaki artış ve diğer ekonomik gelişmeler normal gelişmelerdir. Ekonomi bir denge sistemidir. Çok aşırı değerlenen TL'nin kendi değerine doğru dönüşünü izliyorsunuz. Bunlar olacak, kur dönem dönem inecek, dönem dönem çıkacak. Dış ticaret için önemli olan hızlı iniş ve çıkışların olmamasıdır. Bunun ihracatçının, ithalatçının önünü görebileceği şekilde seyir izlemesidir'' diye konuştu. 
     Biz sanayicimizle, ihracatçımızla önümüzdeki dönemde, hep beraber 17 bin kalem mal sayımızı artıcağız. 200 ülke kompozisyonumuzu artıracağız ve Türkiye dünya ihracat liginde çok ciddi sıralamalara gelecek'' diyen Tüzmen, şöyle konuştu 
     ''Kur için rakam vermek yanlış olur. Ama, 1 milyon 500 bin lira olması geçen sene telaffuz ettiğimiz rakam buydu. Bu civarda dengelenmesi, ihracatçımız, sanayicimiz, ithalatçımız açısından önlerini görebilecekleri bir kur. Kur için benim bir rakam vermem yanlış olur. Zaten bir rakam tahmini ile hareket edilmiyor biliyorsunuz. Piyasanın serbest dinamikleri içinde kur hareket ediyor. 
     Artık bundan sonra önemli olan Türkiye'nin kalıcı bir ihracat artışı sağlamayı başarmasıdır. Yani, kur aşağıdayken de, yukarıdayken de Türkiye çok ciddi bir şekilde ihracat artışı sağlamayı devam ettirmiştir. Bu herşeyden önemlidir. Bu Türkiye ihracatçısı için çok önemlidir. 
     Biz, hepimiz bundan sonra da iyi bildiğimiz işleri yapmaya devam edeceğiz. İşimizi daha iyi yapmak için çaba harcayacağız. Bence önümüzdeki dönem Türkiye'nin dünya ihracat liginde daha üst sıralara çıkacağı bir dönem olacak. Bundan en ufak bir kuşkum yok.'' 
     
     ''DÖVİZ KURU SİSTEMİNE DEVAM...'' 
     ''Dünkü Bakanlar Kurulu Toplantısı'nda serbest döviz kuru sisteminden vazgeçilmesini istemişsiniz'' yönündeki soruyu yanıtlayan Tüzmen, ''Bakanlar Kurulu'nda herşey tartışılır, konuşulur. Bilgiyi, gerekli açıklamayı hükümet sözcüsü yapar. İçerideki konuşulanların bir başka biçimde dışarı taşınması doğru olmaz. Zaten öyle birşey de yok. Yani, Türkiye'nin uyguladığı döviz kurundan vazgeçmesi gibi bir şey söz konusu değil'' dedi. 
     Bakan Tüzmen, Gaziantep için 4-T Projesi sözü verdiklerini, Turizm, Taşımacılık, Ticaret ve Tarım sektörleri için harekete geçtiklerini, ticaret ve taşımacılıkta istediklerini yaptıklarını belirterek, ''Bakın burada komşu ülkelere ihracatımız iki kat artmış durumda. Çevre ilçelere ihracatımız da öyle. Nakliye işi için artık kamyon bulmakta sıkıntı yaşanıyor'' dedi. 
     Bakan Tüzmen, Büyükşehir Belediye Başkanı Asım Güzelbey, Şahinbey Belediye Başkanı Ömer Can ile Şehitkamil Belediye Başkanı Metin Özkarslı'yı da ziyaret ederek başarılar diledi. 
     Tüzmen daha sonra, incelemelerde bulunmak üzere Oğuzeli ve Nizip'e hareket etti. 
     
</TEXT>
</DOC>
