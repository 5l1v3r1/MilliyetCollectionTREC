<DOC>
<DOCNO> 210070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yasam/yas15.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA HALİ 
</HEADLINE>
<TEXT>

   
   Sülale boyu 'sapıklık'    Fransa'da, 13 üyeli bir ailede yaşanan ensest ilişkiye ilişkin dava başladı. Olay, kız kardeşine tecavüzden tutuklanan 16 yaşındaki erkek çocuğun, polise, aile içinde kendisine 5 yaşından bu yana tecavüz edildiğini söylemesiyle 2001 Eylül'ünde patlak verdi. Soruşturma sonucu, 'sülale boyu sapıklığın' gerisi çorap söküğü gibi geldi. Gencin çiftçi büyükbabası, karısının yardımıyla 4 çocuğuna tecavüzle suçlandı. Dava dosyasında ayrıca, 10 torunun, sadece büyükanne ve babaları tarafından değil, anne, baba, amca ve teyzeleri tarafından da taciz edildiği belirtildi. Davanın 3 haftada bitmesi bekleniyor. 
   
   Alkol, filleri de 'bozuyor'    Hindistan'da bira içip sarhoş olan filler elektrik direğine saldırınca, elektrik çarpmasıyla öldü. Meghalaya bölgesinde, köylülerin tanklarda muhafaza ettiği pirinç birasını içen filler, 'kafayı buldu' ve yakınlardaki elektrik direğine saldırdı. Fillerin darbesine dayanamayan yüksek gerilim hattı direği sürünün üzerine devrilince, cereyana kapılan fillerden dördü öldü. 
   
   'Baskıyı boş verin loto kazandım ..'    Galler'de yayımlanan yerel Abergavenny Chronicle gazetesinin genel yayın yönetmeni Pat Griffiths, lotodan 8.5 milyon sterlin yaklaşık 21 trilyon TL kazandı. Yaklaşık 9 bin 400 tirajlı gazetenin başeditörü Griffiths, lotoyu kazanır kazanmaz gazeteciliği bırakıp, çiftliklerinde kocasına yardım edeceğini açıkladı. 
   
   
</TEXT>
</DOC>
