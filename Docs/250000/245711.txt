<DOC>
<DOCNO> 245711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/spor/spo04.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon yenileniyor 
</HEADLINE>
<TEXT>


Bordo-Mavililer, bugün seçimsiz genel kurula gidecek. Yönetim şirketleşmenin yanı sıra bazı sorumlulukların da kendilerine devredilmesi için yetki isteyecek 


11.00'de başlayacak 
TRABZONSPOR, kulübün gelişimine engel olarak gördüğü birçok problemi aşmak için bugün seçimsiz genel kurul yapacak, tüzüğünde yeni düzenlemelere gidecek. Yönetim, 19 Mayıs Spor Salonu'nda saat 11.00'de başlayacak tüzük kongresinde genel kurula ait bazı yetkilerin kendilerine devredilmesini talip edecek. Yeni yasaya uyumlu olması planlanan tüzük değişikliğinde başlıca yenilik borsaya açılmak olacak. 

Koltuk kaosuna son 
GENEL kurulda kulübün sahip olduğu lisans ve hakların Trabzonspor Sportif Yatırım Ticaret A.Ş.'ye devredilmesi konusunda üyelerin görüşüne başvurulacak, gayrimenkullar için de delegelerden yetki verilmesi istenecek. Ayrıca kongrelerde başkan adayının liste içinde daha önceden belirlenmesi de karara bağlanacak. Seçimli kongrenin üç yılda bir, mali genel kurulların ise her yıl yapılması planlanıyor. 

İndirim umudu 
DIŞ transferde sadece Celalettin'e imza attıran Trabzonspor, diğer adaylar için bonservis ücretlerinde indirim bekliyor. Espanyol'da forma giyen Tayfun Korkut, Genkli Thijs, Standart Liegeli Bisconti ve D. Kievli Verpakovskis'in bonservis bedellerinin yüksek oluşu yönetimin elini kolunu bağladı. 

Dev randevu 
KARADENİZ ekibinin, temmuz ayında Almanya'nın Hannover kentinde yapacağı kampta hazırlık maçı oynayacağı takımlar da belli olmaya başladı. Trabzonspor'un en önemli rakibi Almanya şampiyonu W.Bremen olacak. Bordo-Mavili takım, ayrıca A.Bielefeld ve Saint Paoli ile de karşılaşacak. 



</TEXT>
</DOC>
