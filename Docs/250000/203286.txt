<DOC>
<DOCNO> 203286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur26.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmet Çetin, Afganistan'daki görevini yorumluyor... 
</HEADLINE>
<TEXT>

     NATO'nun Afganistan'daki Yüksek Sivil Temsilcisi Hikmet Çetin, ''zor, riskli, kompleks, ama aynı zamanda onurlu'' olarak nitelediği görevine aktif olarak Ocak ayı sonlarında başlamayı planlıyor. 
     Bu göreve Kasım ayı ortalarında atanan ve Ocak ayı sonlarında Afganistan'a giderek görevine aktif olarak başlamayı planlayan Çetin, AA muhabirinin, görevinin kapsamı, NATO'nun Afganistan'daki rolü ve Türkiye'nin konumuna ilişkin sorularını yanıtladı. 
     Çetin, NATO'nun soğuk savaşın sona ermesinin ardından yeni bir yapılanma süreci içinde olduğunu hatırlatarak, İttifak'ın şu anda Afganistan'da, sadece kendi amacı çerçevesinde değil, BM Güvenlik Konseyi'nin 13 Ekim tarihli kararıyla da bulunduğuna dikkat çekti. 
     NATO'nun Afganistan'da askeri olduğu kadar, siyasi hedefleri de bulunduğunu belirten Çetin, bu çerçevede üst düzey sivil bir temsilciye ihtiyaç duyulduğunu kaydetti. Bölgede güvenlik ve barış ortamının sağlanmasının İttifak'ın askeri hedefleri içinde bulunduğunu söyleyen Çetin, Afganistan toprakları üzerinde bütün grupların katılımının sağlanacağı yeni bir siyasi yapılanmanın oluşumunun da siyasi amaç olduğunu bildirdi. 
     Çetin, görev kapsamına giren geniş bir yelpazedeki alanları da ''Afganistan Devlet Başkanı Hamid Karzai ve diğer devlet yetkilileriyle temas ve koordinasyon, diğer siyasi gruplarla irtibat, BM, AB gibi ülkede faaliyet gösteren uluslararası ve bölgesel örgütlerle koordinasyon, insani amaçlarla ülkede bulunan sivil toplum örgütleriyle temas ve işbirliği ve komşu ülkelerle temaslar'' olarak sıraladı. 
     Görevini, ''Zor, riskli, kompleks, ama aynı zamanda onurlu bir görev'' olarak niteleyen Çetin, ekibinde yer alacak isimlerin şu anda belli olmadığını, sadece Kanadalı bir albayın irtibat subayı olarak Kabil'de lojistik çalışmalara başladığını kaydetti. 
     Hikmet Çetin, görevine başlamak üzere Afganistan'a gitmeden önce bir kez daha Brüksel'e giderek, NATO'nun yeni Genel Sekreteri De Hoop Scheffer'le bir araya geleceğini ve Ocak ayı sonlarında Kabil'e gitmeyi planladığını ifade etti. 
     
</TEXT>
</DOC>
