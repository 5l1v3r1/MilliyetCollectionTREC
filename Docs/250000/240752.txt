<DOC>
<DOCNO> 240752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo28.html </URL>
<DATE> 2004/05/17/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fikret Orman Bilgili'nin dinamizmine, Seba'nın Beşiktaşlılığına sahibim 
</HEADLINE>
<TEXT>

     Beşiktaş Cimnastik Kulübü Başkanlığı'na adaylığını açıklayan Fikret Orman, önümüzdeki sezon transferler için 15 milyon dolar ayrıldıklarını, teknik direktörün değiştirileceğini ve yabancı 3, yerli 5 yıldız futbolcu transfer edeceklerini söyledi. 
     Tekirdağ'ın Çorlu ilçesinde, Çorlu Beşiktaşlılar Derneği'ni ziyaret eden Orman, katıldığı toplantıda Çorlu Beşiktaşlılar Derneği'nin yanı sıra Çerkezköy, Silivri ve Marmara Ereğlisi Beşiktaşlılar derneklerinin başkan ve yöneticileriyle ve Beşiktaş Kongre üyeleriyle görüştü. 
     Orman, 5 önemli nokta üzerinde hassasiyetle durduğunu ve bu ilkeler doğrultusunda çalışma yapacaklarını belirterek, ''Yönetime geldiğim takdirde kesinlikle araştırma ve izleme yapmadan, sırf Ahmet, Mehmet dedi diye transfer yapmayacağız. Transferlerde gerek yurt içinde gerekse yurt dışında arama yapacağız. Bildiğiniz gibi transferlerde hem para hem de itibar kaybettik'' diye konuştu. 
     Alt yapıya da önem vereceklerini kaydeden Orman, ''Alt yapıyla ilgili olarak ana takımla koordinasyon içinde bulunarak her yıl 2-3 oyuncu kazanacağız. İkinci Lig A Kategorisi'nden pilot takım edinip kadroya giremeyen ve forma şansı bulamayan genç oyuncularımızı pilot takımda değerlendireceğiz'' dedi. 
     Orman, kadrolu hakem hocası alarak oyunculara özel dersler verdireceklerini ve menajerlik sistemine devam edeceklerini de ifade ederek, ''Sinan Engin görevinde başarılı, ancak dinlenmesi gerekiyor. Epeyce yoruldu. Bunun yerine basınla ilişkisi olmayan sadece kendi işini düşünen biriyle menajer olarak çalışacağız. Ayrıca başarılı bir teknik adamla çalışacağız ve bu isim kesinlikle Lucescu olmayacak'' diye konuştu. 
     
     TRANSFERE 15 MİLYON DOLAR 

     Fikret Orman, transfer etmek istedikleri futbolcuların isimlerini açıklamayı seçim politikası olarak benimsemediklerini söyledi. 
     Önlerinde çok kısa bir zaman olduğunu vurgulayan Orman, ''30 Mayıs'ta yapılacak kongreden sonra 20 Haziran'da teknik direktörün, oyuncuların belirlenmesi gerekiyor. Kısa bir zaman olduğu için mecburen şimdiden transfer görüşmelerine başladık. Yurt dışından 3, yurt içinden de 5 yıldız ve uzun yıllar Beşiktaş kültürüne sahip olacak oyuncuları transfer edeceğiz. Bunun için 12-15 milyon dolar arasında bir bütçe ayrıldı'' dedi. 
     Orman, Beşiktaş'ı gelecek yıl şampiyon yapmak için aday olduğunu da belirterek, ''Ben Galatasaray'ın 100. yılında Beşiktaş'ı şampiyon yapmak için göreve talibim. Bende Serdar Bilgili'nin dinamizmi, değerli büyüğümüz Süleyman Seba başkanımızın da Beşiktaşlılığı var'' diye konuştu. 
     Ziyarete, Orman'ın yönetim listesinde yer alan Av.Levent Erdoğan, Aziz Çankırı, Kırkpınar Başpehlivanlarından Ahmet Taşçı da bulundu. 
     
</TEXT>
</DOC>
