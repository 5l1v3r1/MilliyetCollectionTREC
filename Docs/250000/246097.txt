<DOC>
<DOCNO> 246097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/ekonomi/eko02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Son üç yılın en büyük halka arzı Doğuş'tan 
</HEADLINE>
<TEXT>


Garanti Yatırım İcra Kurulu Başkanı Metin Ar, Doğuş Otomotiv'in halka arzından yaklaşık 180 milyon dolarlık gelir beklediklerini söyledi 

EKONOMİ SERVİSİ 

Volkswagen, Audi, Porsche, Seat, Skoda ve Scania'nın Türkiye'de satış, dağıtım ve satış sonrası hizmetlerini gerçekleştiren Doğuş Otomotiv, son yılların en büyük halka arzına hazırlanıyor. 
Garanti Yatırım İcra Kurulu Başkanı Metin Ar, finans ve gıda sektöründeki halka arzlar sonrasında otomotivdeki iştiraklerin halka arzının gündeme geldiğini belirterek, "Satış süreci Doğuş Holding'in halka açılmasına kadar devam edecek" dedi. Ar, Doğuş Otomotiv'in pazar payının altı yılda yüzde 6'dan 12'ye çıktığını belirterek, "Şirketin yüzde 30'unun halka arzı söz konusu. Bunun yaklaşık 180 milyon dolar civarına denk geldiği söylenebilir" dedi. 

Bir aylık fiyat garantisi 
Hisselerin yarısının yurtdışındaki yatırımcılara satılacağını kaydeden Ar, üç yıl önce Turkcell'in halka arzından bu yana en büyük halka arz olduğunu, bu nedenle yabancıların ilgisinin de büyük olduğunu belirtti. Yurtdışındaki kurumsal yabancı yatırımcıların, satış konumunda olmayacağını vurgulayan Ar, bunun halka arzdan alım yapacak yerli yatırımcılar için avantaj olduğunu kaydetti. Ar, bir aylık süre boyunca, fiyat, çıkış fiyatının altına indiğinde, lider aracı kurumların, arzın 6'da biri kadar alımı taahhüt ettiğini belirtti. 
Ortakların altı ay süreyle satış yapmama garantisi verdiklerine dikkat çeken Metin Ar, şirketin temettü garantisi verdiğini de söyledi. Ar, yabancı yatırımcıların yoğun ilgisinden dolayı bu halka arzın piyasalara olumlu yansımasının beklendiğini kaydetti. 

Garanti Yatırım'ın liderliğinde 
Sermayenin yüzde 30'unu halka açacak olan Doğuş Otomotiv'in hisselerinin yüzde 50'si yurtdışı kurumsal yatırımcılar, yüzde 50'si ise yurtiçinde bireysel yatırımcılar için satışa sunulacak. Talepler, Garanti Yatırım liderliği ve İş Yatırım eşliderliğinde oluşturulan konsorsiyumun şubelerinde 10 - 11 Haziran arasında toplanacak. Nominal bedeli 33 trilyon lira olan hisse senetlerinin fiyat aralığı 6.750 - 8.250 lira olarak belirlendi. Tasarruf sahipleri talepte bulunurken bu fiyat aralığının tavan fiyatı üzerinden bedel ödeyecek. 

Doğuş hisseleri değer kazandı Doğuş Otomotiv'in halka arzının gündeme gelmesiyle Doğuş Grubu'na bağlı hisseler yükselişe geçti. Dün en yüksek oranda prim yapan hisselerin başında yüzde 18.49 ile Garanti Yatırım Ortaklığı, yüzde 18.22 ile Garanti Factoring ve yüzde 16.96 ile Garanti GYO hisseleri geldi. 

Hisse adı Dünkü artış 3 haftalık artış Garanti YO. 18.49 57.27 Garanti Fact. 18.22 47.95 Grantı GMYO. 16.96 48.86 Garanti Bankası 2.96 19.17 


</TEXT>
</DOC>
