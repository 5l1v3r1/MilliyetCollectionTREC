<DOC>
<DOCNO> 205480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur42.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, "Sicil Affı"na ilişkin kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, ''Sicil Affı'' olarak bilinen 5033 sayılı ''Karşılıksız Çek ve Protestolu Senetler ile Kredi ve Kredi Kartları Borçlarına İlişkin Kayıtların Dikkate Alınmaması Hakkında Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, sözkonusu kanunu yayımlanmak üzere Başbakanlığa gönderdi. 
     Cumhurbaşkanı'nca onaylanan kanun, karşılıksız çek, protestolu senetler, kredi ve kredi kartları borçlarına ilişkin kayıtların silinmesini öngörüyor. 
     Buna göre, 23 Aralık 2003 tarihinden önce kullandığı kredinin ödemesini aksatan gerçek ve tüzel kişilerin, ticari faaliyette bulunan ve bulunmayan gerçek kişilerin ve kredi müşterilerinin karşılıksız çek, protesto edilmiş senet, kredi kartı ve diğer kredi borçlarına ilişkin Merkez Bankası'ndaki kayıtlar, borçların, kanunun yürürlüğe girdiği tarihten önce veya sonraki 3 ay içinde ödenmesi ya da yeniden yapılandırılması durumunda, borcun tamamı ödendikten sonra silinecek. 
     Kayıtların silinmesinden sonra bankalar ve özel finans kurumlarınca yapılacak kredilendirme, çek karnesi verilmesi ve diğer bankacılık işlemlerinde silinmiş kayıtlar dikkate alınmayacak. 
     Merkez Bankası kayıtlarına göre, Kasım 2003 itibarıyla protestolu senet sayısı 779 milyon 891 bin 643 oldu. 
     2003 yılında karşılıksız çek sayısın 766 bin 357, karşılıksız çıktıktan sonra ödenmiş olanlar 181 bin 130, hala ödenmemiş olanlar ise 587 bin 227 olarak gerçekleşti. Negatif nitelikli kredi sayısı 14 bin 461, kredi kartları sayısı ise 76 bin 768. 
     
</TEXT>
</DOC>
