<DOC>
<DOCNO> 235543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun56.html </URL>
<DATE> 2004/04/28/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
AKPM'de Türkiye tartışması... 
</HEADLINE>
<TEXT>

     Avrupa Konseyi Parlamenterler Meclisi'ndeki AKPM Türk Heyetinin Başkanı Murat Mercan, Türkiye'de hükümetin reformların uygulanması konusunda samimi olduğunu, ancak ''insanların mentalitesini de bir gecede değiştirmenin zor olduğunu'' belirtti. 
     ''Arı Hareketi'' tarafından Avrupa Konseyi'nde düzenlenen ''Türkiye'' konulu oturuma konuşmacı olarak katılan Mercan, hükümetin son olarak anayasa değişiklikleriyle ilgili TBMM'ye sunduğu 10 maddelik paketle ilgili olarak dinleyicilere bilgi verdi. 
     Anayasa değişikliklerinin insan hakları ve demokratikleşme alanında önemli iyileştirmelere yol açacağını belirten Mercan, AKPM'nin Haziran ayındaki toplantısında Türkiye üzerindeki denetim mekanizmasını kaldırmaması halinde, reform yanlılarının büyük hayal kırıklığına uğrayacağını ifade etti. 
     Türkiye'nin AB'ye tam üyelik müzakerelerinin Aralık ayında başlamasını umut ettiğini kaydeden Mercan, denetim sürecinin kaldırılmasının da bu bakımdan önemli olduğunu söyledi. 
     AKPM'de, DGM'nin eski DEP milletvekillerine ilişkin verdiği mahkumiyet kararına yönelik tepkileri yanıtlayan Mercan, bu kararın kendisi ve AK Parti'nin ileri gelen milletvekilleri arasında da hayal kırıklığı yarattığını söyledi. 
     Türkiye'de yargının bağımsızlığına dikkati çeken Mercan, Haziran ayına kadar DEP milletvekillerinin serbest bırakılmasını umut ettiklerini kaydetti. 
     
     TÜRKİYE RAPORTÖRÜ 
     Toplantıda söz alan Türkiye raportörlerinden Lüksembourglu parlamenter Mady Delvaux-Stehres, Türkiye'nin reformlar konusunda önemli aşama kaydettiğini belirtti, ancak uygulamadaki eksikliklerin kendilerini endişelendirdiğini söyledi. 
     Lüksembourglu parlamenter, reformlara idari yapının ayak uyduramamasının ve kültürel hakların hayata geçirilememesinin AKPM'yi endişelendirdiğini kaydetti. 
     AKPM, DGM kararını gerekçe göstererek, Türkiye üzerindeki denetim sürecinin kaldırılmasını öngören rapor ve buna bağlı tavsiye kararının oylanmasını Pazartesi günü Haziran ayına ertelemişti. 
     
</TEXT>
</DOC>
