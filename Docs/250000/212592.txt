<DOC>
<DOCNO> 212592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur03.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon yeşil kart iptal .. 
</HEADLINE>
<TEXT>

     Sağlık Bakanlığı, hak etmediği halde yeşil kart aldığı belirlenen 1 milyon kişinin kartını iptal etti. 
     Sağlık Bakanlığı verilerine göre, ödeme gücü olmayan vatandaşların tedavi giderlerinin devlet tarafından karşılanması amacıyla yaklaşık 11 yıl önce başlatılan yeşil kart uygulamasından yararlananların sayısı 13 milyonu geçti. 
     Sağlık Bakanlığı, yeşil kartların sağlık karnesi şekline dönüştürülerek kartlara T.C kimlik numarasının yazılması uygulamasıyla mükerrer veya ihtiyacı olmadığı halde yeşil kart alanları tespit etmeye başladı. 
     Yeşil Kart İnceleme Komisyonları tarafından tüm illerde yürütülen çalışmalar sonucunda, şu ana kadar hak etmediği halde kart alan 1 milyon kişinin kartı iptal edildi. 
     İncelemeler, sonunda bazı vatandaşların 2 kez, bazılarının ise sosyal güvencesi veya gayrimenkulu olduğu halde kart aldıkları saptandı. 
     Yeşil kart sisteminden kimlik numaralı sağlık karnesi sistemine geçiş işlemleri sırasında kartlar, illerdeki sağlık müdürlükleri başkanlığında kurulan 10 kişilik komisyonlar tarafından inceleniyor. İlçelerde ise kaymakamlıklarca kurulan inceleme komisyonlarında incelenen kartlar yenileniyor. Türkiye genelinde yürütülen yenileme çalışmaları, 2004 yılı Şubat ayında tamamlanacak. 
     Yeşil kart sahibinin hiçbir gayrimenkulunün olmaması ve aylık gelirinin net asgari ücretin 3'te 1'inden az olması koşulu aranıyor. 
     
</TEXT>
</DOC>
