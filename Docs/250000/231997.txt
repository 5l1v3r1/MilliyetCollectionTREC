<DOC>
<DOCNO> 231997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko09.html </URL>
<DATE> 2004/04/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kredi kartı kullanımı baş döndürücü hızla büyüyor... 
</HEADLINE>
<TEXT>

     Kredi kartıyla yılın ilk çeyreğinde yapılan alışveriş ve nakit avans tutarı, 12 katrilyon 633 trilyon liraya ulaştı. 
     Bankalararası Kart Merkezi BKM tarafından açıklanan verilere göre, yurtiçinde kredi kartıyla turistlerin de kullanımı dahil olmak üzere yapılan alışveriş ve nakit avans tutarı geçen yılın ilk çeyreği ile karşılaştırıldığında yüzde 64 oranında arttı. 
     Geçen yılın ilk çeyreğinde toplam 7 katrilyon 717 trilyon lira olan alışveriş ve nakit avans tutarı, 2004 yılında 12 katrilyon 633 trilyon liraya yükseldi. 
     İşlem adetleri ise yüzde 39'luk bir artışla 175,5 milyon adetten 244 milyon adede yükseldi. 2003 yılının ilk çeyreğinde 6 katrilyon 962 trilyon lira olan alışveriş tutarı, 2004 yılının aynı döneminde yüzde 62'lik bir artışla 11 katrilyon 312 trilyon liraya yükseldi. 
     Kredi ve banka kartlarıyla ilk dönemde Türkiye'ye giren döviz miktarı 292 milyon dolar oldu. 2003 yılının aynı döneminde ise kredi ve banka kartlarıyla Türkiye'ye giren döviz miktarı 210 milyon dolar olmuştu. 2004 yılı ilk çeyreğinde, TL. bazında yabancı bankalara ait kredi kartlarıyla 276 trilyon lira, banka kartlarıyla ise 114 trilyon lira tutarında işlem yapıldı. 
     Banka kartıyla yapılan alışveriş ve nakit çekim tutarı geçen yılın ilk çeyreği ile karşılaştırıldığında yüzde 33,5 oranında artış gözlendi. En dikkat çekici değişiklik, alışveriş tutarında gerçekleşti. 
     2003 yılının ilk çeyreğinde 56 trilyon olan alışveriş tutarı yüzde 80'lik bir artış göstererek 101 trilyon liraya yükseldi. İşlem adetlerindeki artış ise yüzde 48 oranında oldu. Söz konusu veriler, turistlerin Türkiye'de yaptıkları harcamaları da kapsıyor. 
     
     KREDİ KARTI SAYISINDA 5 MİLYONU AŞKIN BÜYÜME 

     2003 yılı Mart ayı sonunda 16 milyon bin 369 adet olan toplam kredi kartı sayısı, 2004 yılının aynı döneminde 21 milyon 275 bin 308 adede yükseldi. 
     Banka kartı sayılarında da artış görüldü. 2003 yılı ilk çeyrek sonunda 36 milyon 79 bin 496 olan banka kartı sayısı, 2004 yılının Mart ayı sonunda 40 milyon 846 bin 78 adet olarak belirlendi. 
     Otomatik Vezne Makinesi olarak adlandırılan ATM'lerin sayısı 12 bin 313'den 13 bin 45'e yükseldi. 
     Kredi kartı kullanımındaki yükselişe paralel olarak Satış Noktası Terminali'nde de POS artış kaydedildi. Mart 2003 sonu itibariyle 527 bin 414 olan POS sayısı Mart 2004 sonunda 699 bin 970 oldu. 
     Yılın ilk çeyreğinde kredi ve banka kartlarının en yoğun kullanıldığı sektör yüzde 20.38 ile market ve alışveriş merkezleri oldu. Market ve alışveriş merkezlerini, yüzde 17.81 ile benzin istasyonları, yüzde 11,87 ile giyim ve aksesuar, yüzde 6,58 ile telekomünikasyon, yüzde 4.72 ile elektrik-elektronik eşya, bilgisayar sektörü izledi. 

     
</TEXT>
</DOC>
