<DOC>
<DOCNO> 232293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko05.html </URL>
<DATE> 2004/04/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fujifilm'in yeni ürünü, piyasadan önce fuarda... 
</HEADLINE>
<TEXT>

     Fujifilm Amerika'nın, ''Daha fazlasını arzulayan'' fotoğrafçılar için tasarladığı ''SLR'' özellikleri bulunan, yüksek başarımlı yeni dijital makinesi modeli ''FinePix S20 Pro'', Türkiye pazarına girmeden ilk kez ''Bursa Bilişim-Bilgi ve İletişim Teknolojileri Fuarı''nda tanıtılmaya başlandı. 
     Tüyap-İntrepo Fuarcılık A.Ş TİFAŞ tarafından Tüyap Bursa Uluslararası Fuar Merkezi'nde düzenlenen fuarda stand açan Fujifilm Türkiye'nin tanıtımını yaptığı modelin, iki hafta içinde Türkiye'de satışa sunulacağı bildirildi. 
     Fujifilm Türkiye Standı sorumlusu Tufan Öztürk, A.A muhabirine yaptığı açıklamada, ''Olağanüstü resim niteliği, profesyonel yetenekler ve ayarların birleştiği'' makinenin, gümrük işlemlerinin tamamlanmasının ardından 849 Euro fiyatla Türk pazarına gireceğini söyledi. 
     Dünyada da yeni yeni kullanılmaya başlayan makinenin, ''Küçük gövde içinde profesyonel özelliklere sahip bulunduğuna'' işaret eden Öztürk, normalinde sadece profesyonel sınıflarda bulunan özelliklere sahip olan makinenin, kendi sınıfındaki standartların üstüne çıktığını, yeni geliştirilen 6.2 milyon piksel çözünürlüğündeki ''Süper CCD SR'' algılayıcısı sayesinde, en zor ışık şartlarında bile keskin sonuçlar verdiğini kaydetti. 
     Öztürk, özel olarak geliştirilen yazılımların da makineyi farklı çekim alanları için kullanılabilir, en özgün mesleki fotoğraflar için elverişli hale getirdiğini anlattı. 
     
     MAKİNENİN ÖZELLİKLERİ 

     Öztürk'ün verdiği bilgiye göre, standda fotoğraf makinesi meraklılarının yoğun ilgi gösterdiği makine, ilk bakıldığında ''Fujifilm FinePix S7000'' modelini andırıyor, ancak bu iki seri arasında önemli farklar bulunuyor. 
     Özellikle yakın çekimlerde parlak sonuçlar veren, 6 kat optik ''Zoom'' yapabilen objektife sahip olan makinede, ''Super CCD SR'' teknolojisi sayesinde 6 milyon piksel olan çözünürlüğü 12 milyon piksele kadar çıkartabilmek, çekim öncesi mümkün olabiliyor. 
     S20, özellikle stüdyo flaşları ile uyumlu kullanım amaçlı olarak üretilmiş senkron giriş yuvasına sahip bulunuyor. 
     
</TEXT>
</DOC>
