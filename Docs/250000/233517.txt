<DOC>
<DOCNO> 233517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy01.html </URL>
<DATE> 2004/04/21/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Yakış, Londra'da Bu yılın sonunda müzakerelere hazır olacağız" 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, Türkiye'nin, AB ile uyum konusunda çıkartılan yasalarda görülen istisnai bazı ihlaller dolayısıyla suçlanamayacağını söyledi. 
     Yakış, AB Uyum Komisyonu üyesi milletvekilleri Algan Hacaloğlu, Bülent Baratalı, Afif Demirkıran ve İbrahim Özal'dan oluşan heyetle geldiği Londra'da, temaslarının ardından Türk-İngiliz Ticaret ve Sanayi Odası'nda bir konuşma yaptı. 
     Türkiye'de AB'ye uyum sürecinin devam ettiğine, iki yeni paket halinde anayasa değişiklikleri yapılmakta olduğuna dikkat çeken Yakış, bu değişiklikler arasında, kadınlara yeni haklar tanınması, idam cezasının anayasadan da çıkartılması, askerin bazı eğitim ve kamu kurumlarında temsilci bulundurmasının sona erdirilmesi gibi önemli bazı adımların bulunduğunu kaydetti. 
     Bu yasal düzenlemelerin uygulanması konusunun AB tarafından hazırlanan son raporda yer aldığına dikkat çeken Yakış, AB'ye bu konudaki istisnai durumların değil, hükümetin uygulama konusundaki genel olumlu yaklaşımının esas alınması çağrısında bulundu. 
     Hükümetin, yasaların uygulanması konusundaki aksaklıklar noktasında ''sıfır tolerans'' yaklaşımını benimsediğini hatırlatan Yakış, buna rağmen yaşanan ihlallerin ''istisna'' olarak değerlendirilmesi gerektiğini bildirdi. Yakış, bu tür ihlallerin AB üyesi ülkelerde de görülebildiğinin altını çizerek, ''Üye ülkelerde ihlal yaşandığında bu ülke mi suçlanıyor Hayır. Türkiye için de böyle bir yaklaşım benimsenmeli'' dedi. 
     Türkiye'nin yıl sonuna kadar müzakerelere hazır bir noktaya geleceğini de vurgulayan Yakış, İngiliz hükümetinin de Türkiye'ye tam destek verdiğine dikkat çekti. Yakış, İngiltere'de toplumun içinde belli direnç noktaları bulunduğunu hatırlatırken, Türk-İngiliz İş Konseyi'nden bu küçük direnç noktalarının kırılması ve kamuoyunun Türkiye'nin üyeliğine ikna edilmesi için yardımcı olmalarını istedi. 
     Yakış, bir soru üzerine, polis yetiştiren akademilerde insan hakları derslerinin müfredata konulduğunu hatırlatırken, yargıda da yargıçların AB üyesi ülkelerdeki meslektaşlarıyla ''deneyimlerini paylaşmalarına'' olanak sağlayan bir programın uygulanmasına başlandığını bildirdi. 
     Başka bir soru üzerine Almanya'daki ve diğer Avrupa ülkelerindeki Türklerin, yaşadıkları toplumlara daha fazla entegre olabilmeleri için hükümet olarak önceki hükümetlerden daha değişik bir yaklaşım benimsediklerini belirten Yakış, hükümetin yurtdışındaki Türklere bir gelir kapısı olarak bakmadığını ifade etti. 
     
     ''TÜRKLER AVRUPA'YA KOŞACAK DEĞİL'' 
     Yakış, gezdikleri pek çok Avrupa ülkesinde komisyonun önüne sık sık insan hakları konusunun çıkartıldığını belirterek, öncelikle bu durumun ortadan kaldırılması gereğine işaret etti. 
     ''Bunu sadece Avrupa istiyor diye değil, kendi insanımızın yaşam kalitesini yükseltmek için yapmalıyız'' diyen Yakış, Avrupa'daki genel yaklaşımın ''işsizlik çeken Türklerin AB üyesi olmaları halinde Avrupa'ya istila edecekleri'' yönünde olduğuna dikkat çekti. Oysa daha önceki İspanya ve Portekiz örneğinin bunun böyle olmadığını kanıtladığına işaret eden Yakış, ''Bu örneklerde aksine ters göç yaşanmıştı. Bu durum Türkiye için daha kuvvetle muhtemeldir'' dedi. 
     Türk ekonomisinde bugün yaşanan gelişmelerin aynı trendi takip etmesi halinde yatırım ve iş olanaklarının da artacağını kaydeden Yakış, hiçbir Türkün Avrupa'ya göçü düşünmeyeceğini vurguladı. 
     Türkiye'nin AB'ye üyeliğinin Avrupa'ya, diğer Müslüman ülkeler için laik bir model oluşturması, AB'nin bir Hıristiyan kulübü olduğu yolundaki inanışın yıkılmasını sağlamak gibi pek çok avantaj getireceğine de işaret eden Yakış, Türk toplumunun demokrasiyi sindirmiş bir toplum olduğunun altını çizdi. 
     Yakış, ''Buna rağmen Türkiye'nin AB üyeliğini istemeyenleri ikna etmek zor. Bu nedenle batı ülkelerinin lider kadrolarını ikna edip, onları kendi kamuoylarını ikna etmeye teşvik etmeliyiz'' diye konuştu. 
     Yakış, Kıbrıs ile ilgili bir soruyu yanıtlarken de Türk tarafından ''evet'', Rum tarafından ''hayır'' çıkması halinde KKTC'ye uygulanan ambargoların hemen kaldırılmasının talep edilebileceğini bildirdi. 
     
     İKİNCİ REFERANDUM İHTİMALİ 
     Böyle bir durumda uluslararası toplum ve AB'ye bir denge oluşturmak konusunda sorumluluk düşeceğini belirten Yakış, ambargoların kaldırılması dışında KKTC'nin tanınmasının da istenebileceğini ifade etti. 
     Yakış, bir başka soru üzerine de Annan planı üzerinde değişiklik yapılırsa bir ikinci referandumun kabul edilemeyeceğini vurguladı. Bunun ancak Annan planının aynen referanduma sunulması halinde mümkün olabileceğini belirten Yakış, ''Annan planı üzerinde yapılacak hiçbir değişiklik kabul edilebilir değildir'' dedi. 
     Yakış ve beraberindeki heyet, Londra'daki temaslarını bugün de sürdürecek. 
     
</TEXT>
</DOC>
