<DOC>
<DOCNO> 236432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun25.html </URL>
<DATE> 2004/05/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İngiliz askerinin Iraklı esire kötü muamele yaptığı fotoğraf yayınlandı 
</HEADLINE>
<TEXT>

     Amerikalı askerlerin Iraklı esirlere kötü muamelesini gösteren fotoğraflardan sonra bir İngiliz askerinin Iraklı esire kötü muamele ettiği görülen fotoğrafı yayımlandı. 
     İngiliz Daily Mirror gazetesi, İngiliz askerinin, kafasına çuval geçirilmiş, yarı çıplak Iraklı bir esirin üzerine idrarını yaparken çekilmiş fotoğrafını yayımladı. 
     Savunma Bakanlığı, fotoğrafın yayınlanması üzerine soruşturma başlattı. Savunma Bakanlığı ve Başbakanlık görüntüyü lanetledi ve bunun ''utanç verici'' olduğunu bildirdi. 
     
     ORDUDAN İHRAÇ 

     Amerikalı askerlerin işkence görüntülerinin yayımlanmasından sonra, bu davranışların ABD liderliğindeki koalisyonun politikasına ters düştüğünü açıklayan Başbakan Tony Blair'in sözcüsü, İngiliz askerin fotoğrafıyla ilgili olarak, İngiliz askerlerinden, görevlerinin zorluğuna rağmen yüksek standartlı davranış beklediklerini söyledi. 
     İngiltere Genelkurmay Başkanı Sir Mike Jackson da yaptığı açıklamada, iddiaların kanıtlanması halinde, kötü muamele ettikleri öne sürülen Lancashire taburundaki bazı askerlerin ordudan ihraç edileceklerini belirtti. 
     Savunma Bakan Yardımcısı Adam Ingram ise Mirror'a yaptığı açıklamada, İngiliz askerinin fotoğraftaki davranışının ''kabul edilemez'' olduğunu ifade etti. 
     Adams, soruşturmanın en kısa zamanda tamamlanacağını ve sorumluların cezalandırılacağını kaydetti. 
     
     FOTOĞRAFLARI VEREN DE BİR ASKER 

     Mirror gazetesi, fotoğrafı ileten İngiliz askerinin, Basra'daki İngiliz birlikleri içinde sertlik yanlısı bir grubun bulunduğunu, bu askerlerin esirlerin yanı sıra sivillere de eziyet ettiğini söylediğini yazdı. 
     Gazeteye fotoğrafı veren askerin, fotoğraftaki, hırsızlık şüphesiyle yakalanan ve işkence gören Iraklının, kanıt bulunmadığı için daha sonra serbest bırakıldığını anlattığı kaydedildi. 
     Haberde, Iraklıya 8 saat işkence edildiği, esirin ölümle, tüm dişlerinin dökülmesiyle ve bütün kemiklerinin kırılmasıyla tehdit edildiği belirtildi. 
     Dövülen ve işkence gören Iraklının daha sonra hareket halindeki askeri araçtan yola atıldığı, adamın yaşayıp yaşamadığının bilinmediği ifade edildi. 

     
</TEXT>
</DOC>
