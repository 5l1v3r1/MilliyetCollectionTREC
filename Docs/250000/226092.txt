<DOC>
<DOCNO> 226092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun23.html </URL>
<DATE> 2004/03/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
KKTC'de Dünya Tiyatro Günü için düzenlenen yürüyüşte gerginlik 
</HEADLINE>
<TEXT>

     Dünya Tiyatro Günü nedeniyle Lefkoşa Türk Belediye Tiyatrosu ve Güney Kıbrıs'taki Satirigo Tiyatrosu tarafından birlikte düzenlenen ve Rumların da katıldığı karnaval yürüyüşü sırasında gerginlik yaşandı. 
     Lefkoşa'da Atatürk Kültür Merkezi önünde toplanan ve Atatürk Meydanı'ndan Sarayönü Ledra Palace Sınır Kapısı'na yürüyecek olan grubun önü, KKTC Ülkü Ocakları Temsilciliği önünde, ellerinde Türk ve KKTC bayrakları ile çeşitli pankartlar taşıyan bir grup tarafından kesildi. Polis, iki taraf arasında barikat kurarak temas etmelerini engelledi. 
     Karnavalın organizatörlerinden Tiyatro Sanatçısı Yaşar Ersoy, yürüyüşlerinin yasal olduğunu ve izin alarak gösteriyi yaptıklarını, bu nedenle yürüyüşe devam etmek istediklerini, ancak karşı tarafın yasal olmayan bir şekilde kendilerini engellediğini söyledi. 
     Karnaval yürüyüşü, katılımcıların yollarını değiştirmeleriyle yeniden başladı. Yürüyüşe katılan tiyatro sanatçıları ve sanatseverler, Atatürk Meydanı Sarayönü yönündeki güzergahlarını değiştirerek, Cumhurbaşkanlığı binası önünden Ledra Palace'a doğru ilerledi. Grup daha sonra Güney Kıbrıs'a geçti. 
     Tiyatro Sanatçısı Yaşar Ersoy, daha sonra yaptığı açıklamada, yasalar çerçevesinde yaptıkları yürüyüşün yasal olmayan şekilde kesildiğini ve polisin buna engel olmadığını söyledi. 
     Ersoy, ''Korktuğumuzdan değil, ama barış istediğimiz, gerginlik, kavga istemediğimiz için yolumuzu değiştiriyoruz'' dedi. 
     
</TEXT>
</DOC>
