<DOC>
<DOCNO> 222293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonyas02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaradan grup terapisi ile kurtulun... 
</HEADLINE>
<TEXT>

     Türk Kanser Araştırma ve Savaş Kurumu Adana Şubesi bünyesindeki Sigarayı Bırakma Merkezi Sorumlusu Uzman Dr. Şule Güney Sümbül, sigarayı bırakmada en etkili yöntemin, azaltarak değil birden bırakmak ve tekrar başlamamak için grup terapilerine katılmak olduğunu söyledi. 
     Uzman Dr. Şule Güney Sümbül, 5 yıl önce kurulan Sigarayı Bırakma Merkezi'nde grup terapileriyle yüzde 70 oranında başarı sağlandığını bildirdi. 
     Sigaranın içilmesiyle yaklaşık 4 bin zehirli kimyasal maddenin vücudu tahrip ettiğini belirten Sümbül, ''Ülkemizde, kansere bağlı ölümlerde yılda 4 bine ulaşan rakamla akciğer kanseri ilk sırada yer almaktadır. Bu, tedavisi en güç kanserlerden biridir. Hastalıkta en önemli risk faktörü ise sigara içmektir'' dedi. 
     Sümbül, sigarayı bırakma konusunda kişinin öncelikle kendi iradesiyle karar vermesi ve azimli olması gerektiğini ifade ederek şöyle devam etti 
     ''Sigarayı bırakmak için merkezimize başvuruda bulunanlara süre sınırlaması getirmiyoruz. İnsanlar, bağımlılıktan kurtulmak istiyorlarsa 2- 3 yıl merkezimizden yararlanabilir. En etkili yöntem, sigarayı azaltarak değil birden bırakmak ve tekrar başlamamak için grup terapilerine katılmaktır. 
     İnanmak, zararlarının bilincinde olmak, deneyimleri aktarmak ve güç almak, başarının en önemli koşullarıdır. Bu açıdan grup terapileri, sigarayla ilgili duygu ve düşüncelerin paylaşımı, bırakanların deneyimlerini ve karşılaştıkları zorluklarla nasıl başettiklerini aktarmaları, isteklilere de destek olmaları önemlidir. Bu yöndeki uygulamalarımızla yüzde 70 oranında başarıyı yakaladık ve sürekli motive ederek insanların sigarasız yaşamı sürdürmelerini sağladık.'' Yapılan araştırmaların yetişkin erkeklerin yüzde 47'sinin, kadınların ise yüzde 12'sinin sigara bağımlısı olduğunu ortaya çıkardığını, kullanımda 18 yaşın altındaki kesimde artış gözlendiğini kaydeden Sümbül, ''Sigara kullanımının gelişmiş ülkelerde azalması, bu konuda toplumu bilinçlendirmenin ne denli önemli olduğunu gözler önüne sermektedir'' dedi. 
     
</TEXT>
</DOC>
