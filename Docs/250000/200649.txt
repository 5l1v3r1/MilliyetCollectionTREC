<DOC>
<DOCNO> 200649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo28.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal UEFA'da çember daraldı, kim çıkarsa çıksın eleyeceğiz 
</HEADLINE>
<TEXT>

     Gençlerbirliği Teknik Direktörü Ersun Yanal, Hacettepe Üniversitesi Tıp Fakültesi'nde ''Sporcu beslenmesinin performansa etkisi'' konulu panele katıldı. 
     Teknik Direktör Yanal, UEFA Kupası'nda cuma günü çekilecek 3. tur kuraları öncesinde eşleşecekleri takımın kendileri için önemli olmadığını belirterek, ''Artık çember daraldı. Kim çıkarsa çıksın elemek zorundayız. Bizim işimiz turu geçmek. Takım beğenme gibi bir lüksümüz yok. Turu geçip yolumuza devam etmek istiyoruz'' diye konuştu. 
     Kırmızı-siyahlı takımın teknik direktörü, Milli Takımlar Teknik Direktörlüğü hakkındaki bir soruya ise şu yanıtı verdi 
     ''Şu anda milli takımın başında birisi var. Ve çalışmalarında başarılı olmuş bir teknik adam. Milli Takımlar Teknik Direktörlüğü hakkındaki tasarruf Şenol Hoca ve Futbol Federasyonu'ndadır. Bu konuda bir yorum yapılacaksa gazetelerin spor sayfalarında ve televizyonlarda yapılabilir. Bizim böyle bir konuda yorum yapmamız saygısızlık olur.'' Panelde, Gençlerbirliği takımındaki sporcu sağlığı ve beslenmesi ile ilgili çalışmalarına da değinen Yanal, futbolcunun kendileri için önemli olduğunu ve bireye yapılan yatırımın geleceğe yapıldığını söyledi. 
     Yanal, sporun geleceğinin bugünü kurtarmak isteyenler olduğu sürece tehlikede olduğunu kaydederek, ''Türk futbolu adına bir ekolden bahsedilmesini istiyorum. Örnek olacak başarılara ihtiyacımız var. Tüketici bir toplum olduk ve futbolumuzu da tüketiyoruz. Dünya üçüncüsü bir milli takıma sahibiz ama Portekiz'e gidemedik. Başarı üstüne başarı kazanacak karakterdeki oyuncular ve anlayış olmalı'' dedi. 
     Koşmayan oyuncularla ilgili bir soruya da yanıt veren Yanal, ''Oyuncunun antrenmanlarındaki performansı tamamen hocasıyla ilgilidir. Futbolcunun genetik sorunları varsa ayrı. Ama Türkiye'de birçok kulüpte futbolcular isimlerini ön planda tutarak koşmamayı karakter haline getirmiş ve hocaları da buna prim veriyor. Kaybeden de Türk futbolu oluyor'' ifadelerini kullandı. 
     
</TEXT>
</DOC>
