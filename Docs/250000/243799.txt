<DOC>
<DOCNO> 243799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko14.html </URL>
<DATE> 2004/05/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İSMMMO kapsamında düzenlenen "yılın en iyileri" ödülleri dağıtıldı 
</HEADLINE>
<TEXT>

     İstanbul Serbest Muhasebeci Mali Müşavirler Odası İSMMMO Genel Kurulu kapsamında düzenlenen geleneksel ''yılın en iyileri'' ödülleri dağıtıldı. 
     İSMMMO Başkanı Yahya Arıkan, Olağan Genel Kurul toplantısında yaptığı konuşmada, Türkiye'nin kronikleşmiş ekonomik sorunlarından kurtulması için adaletli bir vergi sisteminin şart olduğunu, bunun için de kapsamlı bir vergi reformu gerektiğini söyledi. 
     Arıkan, SSK bildirimlerinin internet üzerinden yapılmasını zorunlu hale getiren e-bildirge konusuna değinerek, bu uygulamaya kademeli olarak geçilmesinin doğru olacağını ifade etti. 
     Genel Kurul'da ''yılın en iyileri'' ödülleri de sahiplerini buldu. Yapılan değerlendirmede 2003'ün en başarılı gazetecisi ödülüne Vahap Munyar, İstanbul ilinin en başarılı vergi dairesi müdürü ödülüne Bakırköy Vergi Dairesi Müdürü Ömer Lütfi Özenç, en başarılı muhasebe bilim insanı ödülüne de Marmara Üniversitesi'nden Doç. Dr. Cemal İbiş layık görüldü. 
     İSMMMO'nun 15. Olağan Genel Kurulu'nda bugün mesleki sorunlar gündeme getirilirken, yarın üyeler arasında yapılacak seçimle yeni yönetim belirlenecek. 
     Yaklaşık 20 bin kayıtlı üyesi bulunan İSMMMO, İstanbul'da faaliyet gösteren yaklaşık 500 bin işletmenin kayıtlarını tutuyor. 
     
</TEXT>
</DOC>
