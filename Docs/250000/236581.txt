<DOC>
<DOCNO> 236581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/siyaset/asiy.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
1 MAYIS ŞENLİĞİ 
</HEADLINE>
<TEXT>


İstanbul'daki iki ayrı meydanda 1 Mayıs gösterileri sazlı-sözlü, tartışmalı Taksim'de ise coplarla kutlandı 

İSTANBUL, ANKARA Milliyet 


İstanbul Valiliği'nin Taksim'de miting yapılmasına izin vermemesi üzerine gerginlik yaşanması beklenen 1 Mayıs kutlamaları, birkaç küçük olay dışında mutlu sonla bitti. Saraçhane ve Abide-i Hürriyet meydanlarındaki kutlamalara katılan gruplar İşçi Bayramı'nı olaysız kutladı. Taksim'de izinsiz gösteri yapmak isteyen bir gruba da polis müdahale etti. 
DİSK'in 1 Mayıs'ta Taksim Meydanı'nda olma isteğinin kabul edilmemesi nedeniyle, İstanbul'daki kutlamalar iki farklı yerde yapıldı. 
Türk - İş'in Şişli Abide - i Hürriyet Meydanı'nda düzenlediği kutlama olaysız tamamlandı. Piyalepaşa Bulvarı'nda toplanarak meydana doğru yürüyen kortejin arkasında, TİKKO lehine slogan atan bir grup da yer aldı. Tek tip giyinen ve yüzlerini örten 20 kişi, yürüyüşün ardından normal kıyafetlerini giydi. İP'liler de Türk ve KKTC bayrakları taşıdı. 
DİSK, KESK, TTB, TMMOB ile CHP'nin de aralarında bulunduğu bazı siyasi parti ve sivil toplum örgütleri de 09.30'dan itibaren Saraçhane Parkı'nda toplandı. Tertip komitesinin polisle pazarlığı sonucu Yenikapı'ya yürüme kararı alındı. DHKPC'li 100 kişi de tek tip kıyafetlerle yürüyüşe katıldı. 
Taksim Meydanı'nda dört grubun yapmak istediği izinsiz gösterilere müdahale eden polis de kısa arbedelerin ardından 20'si kadın 58 kişiyi gözaltına aldı. 

Diğer iller... 
ANKARA Garda toplanıp Sıhhiye Meydanı'na yürüyen 15 bin kişi arasında bulunan Temel Haklar ve Özgürlükler Derneği'ne üye 30 kişilik grup polisle tartıştı. Polisin copla müdahale ettiği grup, ABD Başkanı Bush aleyhinde sloganlar attı. 
ADANA Mimar Sinan Kültür Parkı önünde toplanan 8 bin kişi Uğur Mumcu Meydanı'na doğru yürürken korteje katılmak isteyen 50 kişilik grupla polis arasında gerginlik çıktı. 2 kişi yaralandı. 
İZMİR DEHAP'lılarla polis arasında arbede çıktı. DEHAP'lılar dükk nların camlarını kırdı. 
MERSİN 5 bin kişinin katıldığı kutlamalarda Öcalan lehine sloganlar atıldı. Yurt genelindeki diğer kutlamalarda olay çıkmadı. 


Bir ucu Yenikapı diğer ucu Saraçhane 

Yürüyüş kortejinin bir ucu Yenikapı'ya vardığında, kortejin arkasında yürüyüşe bile geçemeyenler oldu. 
Yürüyüşlere katılanlar, "Yaşasın 1 Mayıs", "İşçi - memur el ele, genel greve" gibi sloganlar attı. Sloganlar arasında "İstanbul NATO'ya kapılarını kapatıyor", "Irak'ta işgale son" gibi NATO ve ABD aleyhtarı olanlar da vardı. DEHAP'lılar Abdullah Öcalan lehine slogan attı. 
Polis, Yenikapı'da yürüyüş tamamlandığında DİSK Genel Başkanı Süleyman Çelebi'yi grubu dağıtması yönünde uyardı. Anonslar sonunda gruplar dağıldı. 
Çevik kuvvet polisleri biber gazı tüpleri, gaz maskeleri ve gaz bombalarıyla Beyazıt ve Taksim yönüne giden yolları kapattı. 
İstanbul Valisi Muammer Güler, "Saraçhane Meydanı'nda kanuna aykırı şekilde toplanan sendika ve kitle örgütlerinin yöneticileri hakkında soruşturma başlatıldı" dedi. 
Türk - İş Genel Başkanı Salih Kılıç, Abide - i Hürriyet Meydanı'nda bir konuşma yaptı. "Eylemden kaçanın kaşığı kırılsın. Sizleyim" diyen Kılıç'ı bir grup protesto etti. 

'AB'ye girdiğimizde resmi tatil olacak' 

Dışişleri Bakanı Abdullah Gül, 1 Mayıs'ı emekçinin, çalışanın hak ve hukukunun gözden geçirilmesi günü olarak gördüklerini ifade ederek "Türkiye AB'ye tam üye olduğunda, bu günler resmi günler olacak" dedi. 1 Mayıs dolayısıyla Hak-İş Genel Başkanı Salim Uslu'yu kabul eden Gül, gelecek 1 Mayıs'ların, bütün kesimlerin katıldığı şekilde kutlanmasını diledi.Uslu "Gelecek 1 Mayıs'a başbakanın katılacağı sözünü almış oluyoruz herhalde" dedi. Gül de "Şüphesiz büyük mutluluk duyarım. Başbakan ve bakanların da bu fikirde olduğuna inanıyorum. " yanıtını verdi. 

Irak'ın işgalini protesto ettiler 

Dünyadaki 1 Mayıs kutlamaları, Irak'ın işgaline karşı düzenlenen protesto gösterilerine de sahne oldu. Japonya'nın başkenti Tokyo'da toplanan 12 bin kişi, hükümetten Irak'taki Japon askerlerini geri çekmesini istedi. Seul'de de 20 bin işçi, hükümetin Irak'a asker gönderme kararını protesto etti. Çin'de ise Pekin'deki Tiananmen Meydanı on binlerce işçinin akınına uğradı. Almanya'nın başkenti Berlin, kutlamalar öncesinde çatışmalara sahne oldu. Prenzlauer Berg semtinde önceki gün polisle çatışmaya giren 11 genç gözaltına alındı. 60 polis hafif yaralandı. Avusturya'da, muhalefetteki Sosyal Demokrat Parti'nin Viyana Belediye Sarayı önünde düzenlediği kutlamalara yaklaşık 120 bin kişi katıldı. Rusya'nın başkenti Moskova'da düzenlenen gösteriye katılan on binlerce kişi, özelleştirme politikalarını eleştirdi. 



</TEXT>
</DOC>
