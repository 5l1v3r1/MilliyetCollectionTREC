<DOC>
<DOCNO> 247662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/siyaset/axsiy01.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'den asker çekme formülü 
</HEADLINE>
<TEXT>


Başbakan Erdoğan ve Talat'ın, AB'den müzakere tarihi almak amacıyla KKTC'den 5 bin Türk askeri çekme formülünü görüştüğü ortaya çıktı 

BARKIN ŞIK Ankara 


Başbakan Recep Tayyip Erdoğan ile KKTC Başbakanı Mehmet Ali Talat'ın 6 Haziran'daki sürpriz İstanbul buluşmasında, Türkiye'nin aralıkta AB'den tarih almasını kolaylaştıracak önlemler alınmasını değerlendirdikleri ortaya çıktı. İkili, adadan asker çekmeye kadar uzanan strateji üzerinde görüş alışverişinde bulundu. 
Talat, 6 Haziran'da Erdoğan'ı İstanbul'daki evinde ziyaret etti. Görüşmede, iki lider, Türkiye'nin AB'den tarih almasını kolaylaştıracak adımların atılması yolunda fikir birliğine vardı. Liderler, adadan asker çekmeye kadar uzanan bir dizi önlem üzerinde durdu. 

İki alternatif 
Asker çekme konusunda Ankara kulislerinde dile getirilen alternatifler şöyle 
Referandum rüzgarını yakalamışken 5 bin gibi sembolik miktarda askerin çekileceğinin açıklanması, tarih almayı kesinleştirir. Türkiye, AB ile pazarlığın son aşamasında ekim-aralık aylarında konuyu gündeme getirebilir. Referandumun mutlak galibi durumundayken "asker çekme" sinyali, taviz vermeye hazır olduğumuzu gösterir. AB, müzakere kararı alırsa, olumlu tepki olarak asker çekebiliriz. 
Talat, Erdoğan ile görüşmesinden bir gün sonra da, KKTC Cumhurbaşkanı Rauf Denktaş'la, atılması düşünülen adımları görüştü. 


</TEXT>
</DOC>
