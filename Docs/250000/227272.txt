<DOC>
<DOCNO> 227272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy18.html </URL>
<DATE> 2004/03/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Generallerin açtığı dava... Vakit Gazetesi Yazıyı Mehmet Özmen yazdı 
</HEADLINE>
<TEXT>

     Vakit Gazetesi'nde, Asım Yenihaber imzasıyla yayınlanan ''Onbaşı bile olamayacakların general olduğu ülke'' başlıklı köşe yazısında kişilik haklarına saldırıda bulunulduğu iddiasıyla aralarında 4 kuvvet komutanının da bulunduğu 312 generalin gazete ve RTÜK üyesi Mehmet Doğan aleyhine açtığı manevi tazminat davasına devam edildi. 
     Ankara 20. Asliye Hukuk Mahkemesi'nde görülen davanın bugünkü duruşmasına, davacı generallerin avukatı Bilgin Yazıcıoğlu ile davalıların 5 avukatı katıldı. 
     RTÜK üyesi Doğan'ın avukatı Atilla Metin, dava dilekçesine karşı beyanda bulundu. Metin, dilekçesinde, kendilerine yönelik davanın husumet yönünden reddini talep etti. 
     Davacıların avukatı Bilgin Yazıcıoğlu, Asım Yenihaber imzasıyla yayınlanan köşe yazılarının RTÜK üyesi Mehmet Doğan'a ait olduğunun teknik olarak belirlendiğini ifade ederek, bu talebin reddine karar verilmesini istedi. 
     Vakit Gazetesi sahibi, davalı Nuri Aykon'un avukatı Emin Atalay, Mehmet Doğan'ın yazılarını, gerçek ismiyle kaleme aldığını ifade ederek, dava konusu köşe yazısının sahibinin Asım Yenihaber müstear adını kullanan eski Yazı İşleri Müdürü Mehmet Özmen olduğunu kaydetti. Atalay, yazının bu kişi tarafından gazeteye gönderildiğini belgeleyeceklerini söyledi. 
     
     ''DAVAYI SAPTIRILIYOR'' 

     Tekrar söz verilen Bilgin Yazıcıoğlu, Vakit Gazetesi yöneticilerin, davanın başından itibaren köşe yazısını kimin kaleme aldığını bilmediklerini, yazıların faksla gönderildiğini beyan ettiklerini anımsatarak, yazının, Mehmet Özmen tarafından kaleme alındığı beyanının davayı uzatmaya yönelik olduğunu, bunun dikkate alınmamasını istedi. Yazıcıoğlu, ''Devletin resmi kurumu, Türk Telekom'u dikkate almayalım mı Talebimiz üzerine mahkemenin Türk Telekom'dan sağladığı teknik bilgiler sayesinde Asım Yenihaber müstear adın sahibinin Mehmet Doğan olduğu kesinlik kazanmıştır. Bugüne kadar neredeydiler. Bu davayı saptırmadır'' diye konuştu. 
     
     MEHMET DOĞAN'IN AVUKATININ TALEBİ REDDEDİLDİ 

     Yargıç Bülent Çınar, davacının, davalının isim ve soyadının yazılmasında hata yapması durumunda, Hukuk Usulü Muhakemeleri Yasası'nın HUMY 80. maddesine göre bunun düzeltilmesinin imkan dahilinde olduğunu söyledi. 
     Dosyada hata halinden söz etmenin mümkün olmadığını ifade eden Çınar, davacının, gazetedeki köşe yazarını doğal olarak davalı kıldığını kaydetti. Bu ismin müstear olduğunun savunulduğunu, yazısına sahip çıkması beklenen yazarın gizlendiğini anlatan Çınar, ''Bu halde müstear adla yayını kaleme aldığını istihbaratı ile öğrenen davacı tarafın, bu hususu belgelemesi ve kanıtlaması, kuşkusuz ayrı ve saklı bulunmak üzere HUMY'nın 80. maddesine istinaden yazının sahibi olduğunu ileri sürdüğü kişiyi davalı kılması, dilekçesini somut dosyada buna göre yeniden düzenlemesi ve tebliğe göndermesinde usule aykırı bir cihet bulunmamaktadır Bu nedenle Mehmet Doğan'ın avukatının itirazının reddine karar verilmiştir'' dedi. 
     Çınar, Aykon'un avukatı Atalay'a, dava konusu köşe yazısının sahibinin Mehmet Özmen olduğunu bildirdiğinden, bu kişiye ait beyanname, halen gazete yazarı ve çalışanı olup olmadığı ve adresini bildirmesi için 15 gün süre verilmesine karar verildiğini bildirdi. 
     Tarafların sosyal ve ekonomik durumlarının araştırılması için yazılan müzekkere yanıtının beklenmesine karar veren Çınar, duruşmayı erteledi. 
     Dava dilekçesinde, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek ve Jandarma Genel Komutanı Orgeneral Şener Eruygur'un da aralarında bulunduğu 312 general için, gazetenin 25 Ağustos 2003 tarihli nüshasındaki ''Onbaşı bile olamayacakların general olduğu ülke'' başlıklı yazıda kişilik haklarına saldırıda bulunulduğu iddiasıyla, toplam 624 milyar lira manevi tazminatın davalılardan müteselsilen ve müştereken tahsili talep ediliyor. 
     
</TEXT>
</DOC>
