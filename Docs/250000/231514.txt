<DOC>
<DOCNO> 231514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/siyaset/siy01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşsiz' AKP'li dinleyecek 
</HEADLINE>
<TEXT>

   AKP'li Kapusuz, Denktaş'ın Meclis'teki konuşması için, "Milletvekillerine gelin ya da gelmeyin demedik. İşi olmayan gelir. İşim olmazsa izlerim" dedi 
      ANKARA Milliyet 

   
   Cumhurbaşkanı Ahmet Necdet Sezer'in çeşitli etkinliklerde bulunmak üzere İstanbul'a gitmesi, KKTC Cumhurbaşkanı Rauf Denktaş'ın bugün TBMM'de yapacağı konuşmayı Köşk'teki haftalık olağan görüşme nedeniyle dinlemeyeceğini açıklayan Başbakan Recep Tayyip Erdoğan'ı zora soktu. Erdoğan'ın bugün TBMM Genel Kurulu'na gelip gelmeyeceği merak konusu oldu. AKP'li milletvekillerinin de Denktaş'ı dinlemeyebileceği bildirildi. 
   Harp Akademileri Konferansı'na katılmak üzere İstanbul'a geçen Sezer'in Ankara'ya yarın döneceği, bugün Erdoğan'la yapması beklenen haftalık olağan görüşmenin gerçekleşmeyeceği kaydedildi. Bu durum, Japonya'da Denktaş'ın TBMM'de yapacağı konuşmaya "Cumhurbaşkanı ile görüşme" nedeniyle katılmayacağını açıklayan Erdoğan'ı zor duruma düşürdü. Dün gece geç saatlerde Köşk Basın Merkezi, Sezer'in İstanbul'da hiçbir programı bulunmamasına rağmen gününü İstanbul'da geçireceğini kaydetti. Başbakanlık Basın Merkezi yetkilileri de Erdoğan'ın programının netlik kazanmadığını dile getirdi. 
   Bugün Japonya'dan Ankara'ya gelecek Erdoğan, Azerbaycan Devlet Başkanı İlham Aliyev'le öğle yemeğinde buluşacak. Erdoğan'ın Köşk'teki olağan görüşmesi, dün akşam saatlerine kadar, Denktaş'ın Genel Kurul'daki konuşma saatiyle aynı şekilde 15.30 olarak randevu defterinde yer aldı. Başbakanlık yetkilileri Erdoğan'ın İstanbul'a gitme ihtimali bulunduğunu, ancak haftalık görüşmenin burada yapılmayacağını ifade etti. 
   Kulislere dün birçok AKP'li milletvekilinin Denktaş'ı dinlemeyeceği bilgisi de yansıdı. AKP Grup Başkan vekili Salih Kapusuz da, "Milletvekillerine mutlaka 'gelin' ya da 'gelmeyin' diye bir çağrıda bulunmadık" dedi. Kapusuz, "Böyle bir zorunluluk yok. Antalya programına karayoluyla katılacak olanlar yola çıkacak. Denktaş'ın konuşacağı saatte Meclis'te olamayabilirler. İşi olmayan gelir, izler. Ben de işim olmazsa izlerim. Denktaş yeni bir şey söylemiyor" diye konuştu. 
   
   Muhalefet alkışlayacak 
   Daha önce Denktaş'ın ayakta alkışlandığı Genel Kurul salonunda, bu kez sadece muhalefet sıralarından alkış gelecek. 
   DSP Genel Başkanı Bülent Ecevit, KKTC Cumhurbaşkanı Rauf Denktaş'ın bugün TBMM Genel Kurulu'nda yapacağı konuşmayı dinlemek üzere Meclis'e gidecek. 
   
   
   
</TEXT>
</DOC>
