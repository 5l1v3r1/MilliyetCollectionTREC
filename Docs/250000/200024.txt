<DOC>
<DOCNO> 200024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo09.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Bütün teknik direktörlerin onurunu düşünerek istifa ettim 
</HEADLINE>
<TEXT>

     Trabzonspor Teknik Direktörlüğü'nden dün akşam istifa eden Samet Aybaba, hem şahsını hem de ülkede görev yapan meslektaşlarının onurunu düşenerek bu kararı aldığını söyledi. 
     Samet Aybaba, yaptığı yazılı açıklamada, önceki gece Trabzonspor Kulübü Yönetim Kurulu'nun yapmış olduğu toplantıda kendisine 50 milyar liralık para cezası verildiğini dile getirerek, ''Bir teknik adamın görev yaptığı kulüp tarafından para cezasıyla cezalandırılması daha önce eşine rastlanmamış bir olaydır. Bu durumda hem şahsım, hem tüm ülkede görev yapan meslektaşlarımın onurunu düşünerek görevimden ayrılmış bulunmaktayım'' diye kaydetti. 
     Aybaba, daha önce mevcut yönetim kurulunun kongre kararı alması sonrasında yaptığı bir açıklamada, takımı kongreye dek taşıma konusunda Trabzonspor camiasına bir söz verdiğini de hatırlatarak, şu ifadelere yer verdi 
     ''Ancak bugün yaşadığım bu olaylar sonrası görevi sürdürmem benim için imkansız bir hale gelmiştir. Bu durum için beni ve ekibimi bugüne kadar şartsız destekleyen ve güvenen Trabzonspor kongre üyelerinden ve tüm Trabzonspor taraftarlarından özür diliyorum. Görev sürem içinde çalıştığım tüm futbolcularımın, antrenör arkadaşlarımın, teknik ve idari personelimin bana göstermiş olduğu yakınlığa ve sevgiye teşekkürlerimi sununuyorum. Onlarla çalışmaktan büyük mutluluk duyuyorum.'' 
     
</TEXT>
</DOC>
