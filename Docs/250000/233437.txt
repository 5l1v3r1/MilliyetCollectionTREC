<DOC>
<DOCNO> 233437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun47.html </URL>
<DATE> 2004/04/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
AP ve AB'de DEP kararı şoku 
</HEADLINE>
<TEXT>

     AP ile TBMM arasında danışma organı olarak görev yapan Karma Parlamento Komisyonu KPK Eşbaşkanı Joost Lagendijk, DGM'nin, cezaevinde bulunan eski DEP milletvekillerine daha önce verilen 15 yıllık hapis cezasını onamasından ''derin hayal kırıklığına uğradığını'' bildirdi. 
     DGM'deki duruşmaları Avrupa Parlamentosu adına izleyen parlamenter heyetin sözcülüğünü de yapan Lagendijk tarafından yapılan yazılı açıklamada, duruşmalar sırasında yargıç ve savcının savunma hakkına yeteri kadar saygı göstermediği görüşü öne sürüldü. 
     Açıklamada, duruşmayı izleyen Türk ve yabancı sivil toplum örgütleri de mahkeme sürecinin AİHM kurallarına aykırı oldukları yönünde görüş belirttikleri ifade edildi. 
     
     AB KOMİSYONU ''ÜZÜNTÜ VERİCİ'' 
     Avrupa Birliği Komisyonu tarafından yapılan açıklamada da, karardan derin üzüntü duyulduğu bildirildi. 
     DGM kararının Türkiye-AB ilişkilerine olumlu katkısı olmayacağı görüşü savunulan açıklamada, bu kararın Türkiye'de devam eden iyi ve olumlu reformların uygulamadaki önemini de ortaya koyduğu görüşü savunuldu. 
     Hükümetin adli alanda yapılan reformları sürdürerek devam etmesi çağrısında bulunulan açıklamada, bu çerçevede DGM'lerin kaldırılması gerektiği bildirildi. 
     
     AVRUPA PARLAMENTOSU'NDA LEYLA ZANA TARTIŞMASI 
     Avrupa Parlamentosu'nun yarın yapılacak oturumunda Leyla Zana ve arkadaşlarının duruşması görüşülecek ve bu konuda hazırlanan tavsiye karar tasarısı oylanacak. 
     Tavsiye karar tasarısında DGM kararı eleştiriliyor ve bu kararın Türkiye'nin başlattığı adli reformlara tezat teşkil ettiği görüşü ileri sürülüyor. 
     Tasarıda, Zana ve arkadaşlarının duruşmasının Türk adli sistemiyle AB adli sistemi arasında büyük uçurumu göstermesi açısından sembolik bir özelliği olduğu iddia ediliyor. 
     
</TEXT>
</DOC>
