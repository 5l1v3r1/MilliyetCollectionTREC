<DOC>
<DOCNO> 223965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/okur.html </URL>
<DATE> 2004/03/20/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Odaların nabzı 
</HEADLINE>
<TEXT>

   
   Anketler yayımlanıyor, adaylar slogan yarışını sürdürüyor. 28 Mart yerel seçimleri için son haftaya giriliyor. 
   Büyük kentler hareketli ama Anadolu sessiz. 
   Özelikle siyasetin nabzının attığı ticaret ve sanayi odaları, ziraat odaları çok sakin, bir türlü seçim havasına girememiş. Üyeler seçim değil, geçim derdinde. 
   İşte böyle bir atmosferde biz, gündemimizi seçime değil, nisan ayına odaklamayı tercih ediyoruz. 
   Çünkü nisan ayında, yerel seçimden alacağı sonuçla Anayasa değişikliği için yola çıkacak bir AKP iktidarı var karşımızda. Seçimden, istediği sonuçla çıkan AKP, öncelikle kendi vizyonunu oturtacak, üstelik kendi tabanını memnun etmek isteyecek. 
   Anayasa değişikliği dedik, meşhur 2 - B kamu reformu, türban gibi temel konuları da aklımızın bir köşesine yazacağız. 
   İşte AKP milletvekili, Anayasa Komisyonu Başkanı Profesör Dr. Burhan Kuzu harıl harıl çalışıyor. Kuzu, İstanbul Üniversitesi Hukuk Fakültesi'nde Profesör Dr. Selçuk Özçelik'in yıllarca asistanlığı yapmış bir akademisyen. 
   Bize, bütün bunları niye yazdınız derseniz, derdimiz başka. 
   Derdimiz "Türkiye Odalar ve Borsalar Birliği ile Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları" kanun tasarısı. Tasarı, Bakanlar Kurulu'nda, nisan ayında Meclis'te komisyonlara gelecek. Bize göre kıyamet kopacak Çünkü yasa tasarısı kafa karıştırıcı. Tek yenilik, ürün borsalarının yasa kapsamına alınması. 
   İşte hal böyle olunca TOBB'un ne yaptığı da çok önemli. TOBB yasa tasarısını destekliyor ama görünen o ki Meclis'te tasarı ile ilgili çok fazla da değişiklik bekliyor. 
   
   Danışman milletvekili    Şimdi sonacaksınız "Adam sen de, TOBB ile Anayasa değişiklikleri ve Anayasa Komisyonu Başkanı arasında da ne ilgi var sanki " 
   Var, var... 
   Çünkü AKP milletvekili, Anayasa Komisyonu Başkanı Burhan Kuzu, aynı zamanda TOBB'a da danışman oldu. 
   Olacak iş mi Olur, olur... 
   TOBB sadece kendi yasasını değil, Anayasa değişikliğini de çok yakından takip ediyor. Üstelik bu tavır önemli. Eh, odalar, borsalar, birlikler siyasette tansiyonun en hızlı attığı yerler değil mi 
   
      
   
</TEXT>
</DOC>
