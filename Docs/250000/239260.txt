<DOC>
<DOCNO> 239260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/yasam/axyas02.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ev divalarının' zamanıdır şimdi 
</HEADLINE>
<TEXT>


'Çocuk da yapan ama kariyer de isteyen' modern kadın imajı yıkılıyor Yerini 'evde oturan ama ev işi yapmayan' kadınlar alıyor... 

Nevsal Elevli 

İngiltere'de 2100 yetişkin üzerinde yapılan bir araştırmaya göre, günümüz kadınlarının çoğunluğu, kariyerlerini bırakıp evde oturmayı istiyor. Ancak bir şartla Ev işi yapmamak. 
Reklam sektöründe strateji şefi olarak çalışan Marian Salzman, bu araştırmaya dayandırarak yazdığı raporda, çalışan modern annelerin yerini 'ev divaları'nın alacağını söylüyor. 'Trend gurusu' Salzman, kadınlar arasındaki yeni trendin stresli iş yaşamından vazgeçip evde oturmak olacağını söylüyor. 2004'ün 'mükemmel annesi'nin, çocuklara bakması için bir dadı, temizlik ve ütü gibi ev işleri için de özel elemanlar tutarak kendine zaman ayıran kadınlar olduğunu belirtiyor. 
Çift maaşlı, çift kariyerli ailelerin modasının geçtiğini söyleyen Salzman, "Kadınlar iş hayatının gerçeklerini gördü stres, entrikalar, baskı, kıyafet yönetmelikleri yüzünden kendilerine ayıracak zamanları kalmadığını fark ettiler" diyor. 

Erkek, istemiyor 
Araştırmanın ilginç bir bulgusu da, bir zamanlar kadınların evlerinde oturup kariyer peşinde koşmamalarını tercih eden erkeklerin de, bu tercihlerinin değişmiş olması. Kadınların yüzde 69'u maaş almamak ve ev kadını olmayı iyi bir tercih olarak değerlendirirken, erkeklerin yalnızca yüzde 48'i kadınların iş hayatından uzaklaşması gerektiği görüşünde birleşti. 

Sebep, kişisel 
Salzman, bu konuda erkeklerle kadınların yine görüş ayrılığı içinde olduğunu söylüyor. "Bu kez de evde oturmak isteyen kadınlar, kadınların çalışmasını isteyense erkekler" diyen Salzman, kadınların evde oturmak istemesinin sebebinin, çocuklarıyla birlikte olmaktan çok 'kişisel' bir yaklaşımdan kaynaklandığını kaydediyor. Salzman, kadınların bugünkü özgürlük anlayışının, 'modern çağın çalışan annesinin yaşadığı baskılardan kurtulmak' olduğunu belirtiyor. 

Tam bir trend gurusu 

Marian Salzman, 'Next Trends for the Near Future'ın da Sonraki Yakın Geleceğin Trendleri aralarında bulunduğu birçok kitabın yazarı. 

45 yaşındaki Salzman, dünya çapında beşinci büyük reklam ajansı olan Euro RSCG Worldwide'ın strateji şefi olarak çalışıyor. ABD'de oldukça tanınan Salzman, trendleri henüz trend olmadan 'öngörmesiyle' ünlü. 1970'lerde nostalji akımının etkili olacağını, 'Bridget Jones'un Günlüğü' filmiyle gündeme gelen yalnız ve başarılı kadın imajının popüler hale geleceğini ve bu tarz kadınların yeni bir tüketici kitlesi oluşturacağını öngördü. Geçen yıl yayımladığı 'Erkeklerin Geleceği' adlı raporunda, modaya ve bakımına düşkün 'metroseksüel' erkeklerin reklamcıların yeni hedefi olacağını da önceden tahmin eden Salzman bek r ve çocuğu yok. 



</TEXT>
</DOC>
