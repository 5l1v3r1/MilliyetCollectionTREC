<DOC>
<DOCNO> 225315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas31.html </URL>
<DATE> 2004/03/24/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Papa'dan yeni bir kitap Alzatevi, andiamo Kalkın gidelim 
</HEADLINE>
<TEXT>

     Katolik Kilisesi'nin ruhani lideri Papa II. Jean Paul'ün kaleme aldığı son kitap, İtalya Başbakanı Silvio Berlusconi'nin Mediaset Grubu'na bağlı yayınevlerinden Mondatori tarafından yayınlanacak. 
     Roma'da bugün düzenlenen basın toplantısında, ''Alzatevi, andiamo'' Kalkın, gidelim başlığını taşıyan kitabın, Papa II. Jean Paul'ün 84 yaşına gireceği 18 Mayıs tarihinde piyasaya sürüleceği açıklandı. 
     Papa II. Jean Paul yaklaşık 200 sayfalık kitapta, anılarını ve düşüncelerini aktarıyor. Kitabın başlığını ise İncil'de yer alan iki kelime oluşturuyor ''Kalkın, gidelim''. Söz konusu iki kelimeyi, kitabına başlık olarak seçen Papa II. Jean Paul, mayıs ayında piyasaya sürülecek yapıtının son bölümünde, kendisine bağlı piskoposlara sesleniyor. 
     Vatikan Basın Sözcüsü Joaquin Navarro Valls, Papa'nın söz konusu kitabı geçen yıl mayıs-ağustos döneminde yazdığını belirtti. Navarro Valls, ''Papa, bu tür kitapları nadiren bulduğu boş zamanlarında yazıyor. Ancak bu kitabın, Papa'nın yazdığı ve yazacağı son kitap olacağını söyleyemem'' dedi. 
     Mondadori Yayınevi Başkan Yardımcısı Maurizio Costa ise Papa'nın kitabını yayınlamanın kendileri için büyük bir mutluluk olduğunu söyledi. Costa, ''Kitabın yayınlanması konusunda Berlusconi'yle konuşmadım. Yayınevimizin politikası doğrultusunda tümüyle kendimiz karar verdik'' dedi. 
     Yapıtın, İngilizce, Fransızca, Almanca ve İspanyolca çevirilerinin de hazırlanmakta olduğu açıklandı. İtalyancasının 250-280 bin adet basılması öngörülen kitaptan elde edilecek gelirler, daha önceki yapıtlar için de geçerli olan kural doğrultusunda Papa'nın hayır işlerine tahsis ettiği fona aktarılacak. 
     Papa II. Jean Paul'ün 1994'te yine Mondadori yayınevinden yayınlanmış olan ''Varcare la soglia della speranza'' Umudun eşiğini aşmak adlı eseri, 50 ülkede yaklaşık 20 milyon satmıştı. Kitaptan elde edilen gelirler, Bosna'da bir Ortodoks kilisesinin inşası için harcanmıştı. 
     
</TEXT>
</DOC>
