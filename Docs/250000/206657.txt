<DOC>
<DOCNO> 206657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/dunya/dun03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB liderleri Türkiye'yi artık istiyor 
</HEADLINE>
<TEXT>

      
   Avrupa Birliği AB Komisyonu'nun Genişlemeden Sorumlu Üyesi Günter Verheugen, AB ülkeleri devlet ve hükümet başkanlarının, özellikle ABD'deki 11 Eylül saldırılarının ardından, Türkiye'nin AB üyeliğinden yana olduklarını söyledi. 
   Günter Verheugen, Alman Focus dergisine yaptığı açıklamada, "Avrupa'daki tüm hükümet ve devlet başkanları 1999 yılında, 'Türkiye AB üyesi olabilir, ancak aslında biz bunu istemiyoruz' diyordu. Günümüzde ise AB ülkeleri liderlerinin çoğu, dış politika ve güvenlik konularından dolayı Türkiye'nin üyeliğini istiyor. Bu gelişme 11 Eylül 2001 tarihinde başladı" dedi. 
   Türkiye'deki gelişmelerin AB üyeliği için yeterli olup olmadığı konusunda kesin bir "evet" ile şartsız bir "hayır" arasında başka seçeneklerin de bulunduğunu kaydeden AB Komisyonu'nun Genişlemeden Sorumlu Üyesi Verheugen, "Türkiye'nin AB üyeliği konusunda sonuçta teknik bir mekanizma değil, üye ülkelerin siyasi iradesi karar verecektir" diye konuştu. 
   
   
   
</TEXT>
</DOC>
