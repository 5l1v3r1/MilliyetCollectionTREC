<DOC>
<DOCNO> 237043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/ekonomi/aeko.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinden Enron geçen fatura 
</HEADLINE>
<TEXT>


GAMA'nın Trakya Elektrik'teki ortağı Enron'a kestiği 16.1 milyon dolarlık iki fatura, hesap uzmanlarının raporuna 'Ne tür harcama olduğu belli değil' ifadesiyle geçti. Trakya Elektrik yetkilileri bu faturalar için 'Hükümet dairelerinden gerekli izinlerin alınması ve TC içerisindeki sözleşme müzakereleri alanında olmuştur' dedi 

Nedim Şener 

ABD'de mali piyasaları sarsan Enron'un Türkiye'de de muhasebe usulsüzlüğü yaptığı tespit edildi. Enron'un ortakları ile birlikte Tekirdağ'da kurduğu doğalgaz çevrim santralı için kayıtlarına geçirdiği faturalarla, hak ettiğinden fazla yatırım indiriminden yararlandığı belirlendi. Şirket aleyhine 212 trilyon lira vergi ve ceza hesaplandı. 
Maliye Bakanlığı Hesap Uzmanları Kurulu tarafından hazırlanan 29 Eylül 2003 tarihli ve XCV - 3 31 - 31 numaralı rapora göre, Enerji Bakanlığı ile maliyet artı k r esası üzerinden anlaşma imzalayan Enron'un büyük ortak olduğu Trakya Elektrik AŞ'nin muhasebe kayıtlarında içeriği tam olarak belirlenemeyen milyonlarca dolarlık faturalar tespit edildi. 
Bunların arasında en ilgincini, Trakya Elektrik'teki küçük ortak GAMA'nın kestiği toplam 16 milyon 100 bin dolarlık iki fatura oluşturdu. Gama'nın 10 Ekim 1996 ve 4 Haziran 1998'de kestiği 8 milyon 50 bin dolarlık iki faturanın ne gibi hizmetler karşılığında muhasebe kayıtlarına geçirildiğini araştıran hesap uzmanları, bunu yazılı olarak şirkete sordu. Büyük ortağı Enron olan şirketten GAMA'nın kestiği 16.1 milyon dolarlık faturalar için şaşırtıcı bir açıklama yapıldı 
"Gama tarafından gerçekleştirilen geliştirme hizmetleri esas olarak, hükümet dairelerinden gerekli izinlerin alınması ve Türkiye Cumhuriyeti içerisindeki sözleşme müzakereleri alanında olmuştur." 
Trakya Elektrik'te santral maliyetine eklenen ancak 'yatırım indirimi uygulamasına aykırı olduğu' tespit edilen başka faturalar da saptandı. 
Trakya Elektrik AŞ tarafından Enron'a bağlı şirketlere sponsor geliştirme hizmeti karşılığı 5 milyon dolar ödeme yapılırken, Enron'a bağlı inşaat şirketine de santralı 149 gün erken teslim ettiği için 24.5 milyon dolar erken ödeme primi bonus verildi. 
Alınan fatura yine maliyete eklenirken, planlanan ancak kullanılmayan 35 milyon dolar krediye aracılık etmesi amacıyla Enron'un yan finans kuruluşuna "yararlanma harcı" adı altında 2.8 milyon dolar verildi ve alınan fatura diğerleri gibi santralın maliyetine eklendi. Böylece toplam 600 milyon dolara mal olan santralın tartışmalı birçok harcaması maliyete eklenirken, bu para Enerji Bakanlığı, dolayısıyla elektriği kullanan abonelerden çıkacak. 
Enron'un büyük ortağı olduğu Trakya Elektrik AŞ bir yandan artırılan maliyetlerle Enerji Bakanlığı'ndan fazladan gelir elde ederken, maliyete eklenen giderler ile de faaliyete geçtiği 1999'dan bu yana haksız yere yatırım indiriminden yararlandı. 

Enron'un macerası 
Enron'un Türkiye'deki macerası 1993 yılında başladı. Enron'un yüzde 50, Midlands Overseas Ltd'nin yüzde 31, Wing'in yüzde 9 ve Türk ortak GAMA'nın yüzde 10 ortaklığı ile 1993 yılında kurulan Trakya Elektrik AŞ yatırım teşvik belgesini 1995'te aldı. Santralın inşaatına 1996 yılında başlayan şirketin, yatırım başlamadan yapılan harcamalara ilişkin kur farkları ile küçük ortaklara proje ve sponsor geliştirme adı altında fatura karşılığı ödenen 21 milyon doları maliyete katarak "yatırım indirimi" uygulamasıyla vergi matrahından düştüğü belirlendi. 
21 milyon doların 2 milyon 366 bin doları Enron Power Operations Ltd, 719 bin doları Enron Europe Ltd, 1 milyon 913 bin doları Midlands Generation Overseas Ltd'ye, 16 milyon 100 bin doları da GAMA Endüstri AŞ'ye ödendi. 

'Resmi dairelerdeki harcama' Uzmanlar, faturaların içeriği konusundaki kafalarında oluşan soru işaretlerini raporlarında şöyle dile getirdiler "Özellikle ücrete yönelik harcamalardan hükümet dairelerinden gerekli izinlerin alınması ve Türkiye Cumhuriyeti içerisindeki sözleşme müzakereleri alanında GAMA Endüstri AŞ tarafından yapılan harcamaların ne tür harcamalar olduğu belli değildir." 
Trakya Elektrik AŞ 4 Eylül 2003 tarihinde hesap uzmanlarına gönderdiği yazılı açıklamada, faturalaştırdığı küçük ortaklara yaptıkları ödemenin daha önce imzalanmış olan "Ücret Anlaşmasına" göre yapıldığını açıkladı. 
Ödemelerin içeriğinden bahsedilirken de tüm sözleşmelerin takibi, incelenmesi, geliştirilmesi, yerli ve yabancı mali hukuk müşavirlerine anlaşmaların hazırlatılması, yurtdışı ve yurtiçi bankalar ve kurumlarla müzakere edilmesinden bahsedildi. 
16 milyon 100 bin dolar ödeme yapılan GAMA ile ilgili harcama içinse "iş geliştirilmesi ile ilgili olarak takriben 4 sene müddetle yabancı ortakların elemanlarına GAMA ofislerinin tahsisi ve bu ofislerin imkanlarından tam istifade ettirilmesi vs. hizmetlerin geliştirilmesidir" denildi. 
Hesap Uzmanları, GAMA'ya yapılan 16.1 milyon dolarlık ödeme dahil toplam 21 milyon dolarlık harcamanın aslen şirketin çeşitli iş takip harcamaları, Türkiye Cumhuriyeti'nde hükümet dairelerinden çeşitli izinlerin alınması ve sözleşme müzakereleri konusunda yapılan giderler olduğunu vurguladılar. 

Müteahhitlere bonus ödendi Trakya Elektrik'teki muhasebe usulsüzlüklerinin bir başka boyutunu santral inşaatını gerçekleştiren müteahhit firmalara "erken bitirme" karşılığı ödenen primler bonus oluşturdu. 
Hesap Uzmanları'nın raporuna göre, Enron'a bağlı inşaat şirketi tarafından inşa edilen santralin 149 gün erken bitirilmesi karşılığı toplam 24.5 milyon dolarlık prim ödemesi gerçekleştirildi. 
Şirket tarafından yapılan bu ödeme, maliyete eklenirken, yasa gereği yalnızca yatırımın amacına uygun olarak yapılan harcamaların vergi matrahından düşülmesine imkan tanıyan yatırım indirimi uygulamasına aykırı biçimde hareket edildiği belirlendi. 
Ödemelerin 1.5 milyon doları Enron Proje Yönetim Ltd'ye, 1.9 milyon doları Enron Equipment Installation Company'ye, 413 bin doları Enron Onshore Procurement'a "Schedule Completion Bonus" adı altında ödendi. 
Ayrıca "Dizayn, Satın Alma ve İnşaat Anlaşması" gereği Enron Equipment Procurement Company'ye yapılan 16.8 milyon dolalık Erken Üretim İkramiyesi'ne Consortium Bonus ek olarak 3.6 milyon dolar ödeme yapıldı. 
Büyük ortağı Enron olan Trakya Elektrik AŞ'den konuyla ilgili yapılan açıklamada, anlaşmaya göre teslim tarihi 12 Temmuz 1999 olan santral inşasının 149 gün önce bitirilerek 13 Şubat 1999 tarihinde şirkete devredildiği belirtildi. 
149 günlük üretim kazanç ve k rın elde edilmesinden dolayı inşaatçı firmalara erken üretim primi verildiği belirtilirken Hesap Uzmanları 24.5 milyon dolarlık harcamanın maliyet değil, ödemenin yapıldığı 1999 yılı gideri olarak hesaplanması gerektiğini belirtti. 
Uzmanlar 1999 itibarı ile 10.5 trilyon liraya karşılık gelen bu harcamanın yatırım indirimi kapsamında değerlendirilemeyeceği için vergi matrahına eklenmesi gerektiğini belirttiler. 

Alınmayan krediye komisyon Enron'un yönetimindeki Trakya Elektrik AŞ'deki vergi kanunlarına aykırı uygulamanın bir başka boyutunu da, kendisine bağlı bir finans şirketine ödediği 2.8 milyon dolarlık kredi komisyonu oluşturdu. Hesap Uzmanları'nın yaptığı incelemeye göre alınması öngörülen 35 milyon dolar kredinin Enron'a bağlı finans kuruluşları tarafından temin edilmesi planlandı. 
Ancak kredi kullanılmamasına rağmen Trakya Elektrik AŞ tarafından Enron'a bağlı finans kuruluşuna 2.8 milyon dolar ödendi. Bu gider de santralin maliyetine eklendi. 
Hesap Uzmanları yaptıkları inceleme sonucunda yatırım indiriminden yararlanılması mümkün olmayan giderlerin ve her yıl vergiden düşülen tutarların kurum kazancına eklenmesi gerektiği sonucuna vardılar. 
Rapora göre Trakya Elektrik 145 trilyon lira olan kazancının tamamına yatırım indirimi uygulayarak vergi vermezken 2001 yılında elde ettiği 368 trilyon lira kazanç için de aynı yöntemi benimsedi. Hesap Uzmanları'nın incelemesi sonucunda maliyete dahil edilemeyecek giderler için yatırım indirimi uygulamasının alanı daraltıldı. Şirket 2002 yılında 213 trilyon kazanç elde ederken indirmesi gereken yatırım tutarı yalnızca 82 trilyon lira ile sınırlandı. Şirketin 131 trilyon liralık kazancı ise vergi matrahı tespit edildi. Şirket aleyhine 39 trilyon lirası Kurumlar Vergisi ve 3.9 trilyon lirası fon payı olmak üzere toplam 212 trilyon lira vergi ziyaı ve ceza hesaplandı. 

Ödeme 7.2 trilyon 
Hesap Uzmanları'nın yaptığı tespitlere göre toplam 212 trilyon lira vergi, gecikme faizi ve cezası öngörülen Trakya Elektrik ile ilgili olarak şirket yetkilileri mahkemede itiraz yoluna gitmedi. Sorunu Maliye Bakanlığı bünyesinde bulunan ve Maliye Müsteşarı, Müsteşar Yardımcısı ve Gelirler Genel Müdürü'nden oluşan Uzlaşma Komisyonu'nda çözmeyi tercih eden şirketin toplam ödemesi 7.3 trilyon oldu. 


</TEXT>
</DOC>
