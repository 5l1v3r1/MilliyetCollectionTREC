<DOC>
<DOCNO> 230287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko01.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 3 mektup 
</HEADLINE>
<TEXT>

   Sakıp Sabancı, New York'ta geçirdiği böbrek ameliyatının ardından yazdırdığı dileğinde Sabancı ailesinin, tamamlanması için 40 milyon dolara ihtiyaç olan Ayazağa Kültür ve Kongre Merkezi'ni bitirmesini istedi 
      
   AİLESİNE 
   Türkiye'ye kongre merkezi kazandırın    Sakıp Sabancı, New York'ta böbrek ameliyatı sonrasında yazdırdığı dileğinde şunları söylüyordu 
   "Sayın Sakıp Sabancı'nın 17 Temmuz 2003 tarihinde, New York Presbyterian Hastanesi Cornell Medical Center'daki odasında geçirdiği böbrek ameliyatı ve ona bağlı komplikasyonları atlatmakta olduğu dönemde hıçkırıklar içinde yazdırdığı son dileğidir. 
   Ben, kardeşlerim ve yeğenlerim ile çalışanlarım büyük fedakarlıklar yaparak en kritik kriz günlerinden geçerken, başta kardeşlerim Şevket ve Erol ile bütün aile fertlerinin 215 milyon dolarlık bir kaynak yaratarak Sabancı Üniversitesi'ni kurmalarına müteşekkirim. Varolsunlar, uzun ve sağlıklı yaşasınlar. 
   Türkiye'nin ufkunu açacak, İstanbul'da doğru dürüst bir kongre merkezi, yani kongre salonlarını ihtiva eden bir kompleks yıllardan beri tamamlanamamıştır. Bundan bir müddet evvel, Sayın Şakir Eczacıbaşı bana müracaatla inşaatı devam etmekte olan kongre merkezi için 40 milyon dolara ihtiyaç olduğunu ve fakat Hazine'nin bunu karşılayamadığını bildirmişti. 
   Büyük ve değerli Sabancı ailesi bu işi Sabancı adına yaparsa sizlere hem ben hem bütün ulus minnettar oluruz. 
   Not1 Yapılacak tesislerin en üstüne Sabancı adının verilmesi ve içerdeki büyük kısımlara da başta Hacı Sabancı'nın sonra Özdemir Sabancı'nın adını, daha sonra İhsan Sabancı'nın, Şevket Sabancı'nın, Erol Sabancı'nın ve sonra da anamın ve babamın isimlerinin istenmesi dileğimdir. 
   Not2 Büyük işler başaran Sabancı ailesi bu işi gerçekleştiremezse bunun yerine faydalı olacak başka projeleri gerçekleştirmelidirler." 
   
   CHP'Lİ SARIGÜL'E 
   Din, ırk parti farkı gözetme    İSTANBUL Milliyet 
   Şişli Belediye Başkanı Mustafa Sarıgül'e 5 Nisan'da gönderdiği mektup 
   
   "Sevgili kardeşim, 
   Seçimler öncesi, dediğiniz ve inandığınız gibi üstün bir oy farkı ile yeniden başkan seçilmenizden dolayı sizi kutlamakta geciktiğim için üzgünüm. Hastanede olmam, bizzat gelerek yanaklarından öperek kutlamama imkan vermedi. Din - dil - ırk ve parti gözetmeksizin herkese eşit davranarak, ilçeye Avrupai bir hava verdirtmeniz neticesi kazandığınız sempati ve sağladığınız güven eminim kazanmanızın en büyük nedenleridir. Sizi yeniden kutluyorum." 
   
   BAŞBAKAN ERDOĞAN'A 
   Tebrik ve takdir ederim    ANKARA Milliyet 
   Sakıp Sabancı Başbakan Recep Tayyip Erdoğan'a 4 Nisan'da yazdığı son mektubunda ekonomideki gelişmelere değinerek, hükümetin attığı adımları tebrik etti. 
   Başbakan Erdoğan, gazetecilerin sorularını yanıtlarken, "Attığımız adımları tebrik ve takdir eden bu mektup da artık arşivimize bir hatıra olarak girecek" dedi. Sabancı'yı dört gün önce ziyaret ettiğini, son ifadelerini, tavsiyelerini aldığını kaydeden Erdoğan, şöyle konuştu "Kıbrıs politikamızdaki kararlılığımızı destekliyordu. 'Siz inanılmazı başardınız' dedi. Ekonomide attığımız adımları o kendine has üslubuyla anlatarak, 'Allah sizden razı olsun' dedi. Ekonomide, "olmaz, olmaz, olmaz' ifadelerini kullandı." 
   
   
</TEXT>
</DOC>
