<DOC>
<DOCNO> 203217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko23.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sümer basması" için son günler... 
</HEADLINE>
<TEXT>

     Bir zamanlar giyim dünyasına damgasını vuran ''Sümer basması, amerikan bezi'' artık tarih olacak. Yakında bütün satış mağazalarını kapatacak olan Sümer Holding, stoklarının toptan satışı için ihale açtı. 
     Resmi Gazete'nin bugünkü sayısında yayımlanan ihaleye göre, stoklardaki mallar, pamuklu, yünlü, konfeksiyon, saraciye-kundura, fason üretim, proje mamulleri, resmi mamuller olmak üzere 7 grup altında toplandı, Muhammen bedelleri toplamı KDV hariç 29 trilyon 515 milyar 390.3 milyon lira olarak belirlenen malların ihalesinde, geçici teminat tutarı toplam 885 milyar 462 milyon lira olarak belirlendi. 
     İhale kapsamında, Sümer Holding'e ait Ankara, Bursa, Diyarbakır. Erzurum, İstanbul, İzmir Bölge Müdürlük depoları, Bahçekapı, Bursa, Erzurum, Konak, Samsun, Trabzon, Ulus mağazaları, Adana, Adıyaman, Bakırköy, Beykoz, Çanakkale, Manisa, Merinos, Sarıkamış, Sivas, Tercan ve Van işletmelerinde stokta bulunan mallar, kapalı teklif usulü ile satılacak. 
     Satış şartnamesi ekinde yer alan mamuller için verilecek teklifte, talep olunan mamulün grubu ve birimsel tipi belirtilecek. Mamul miktarının tamamına, bir veya birkaç grubun tamamına, bir veya birkaç birimsel tipin tamamına, şartnamede belirtilen esaslar çerçevesinde vadeli veya peşin teklif verilebilecek. Birimsel tip bazında mamul miktarının ve tahmini mamul tutarının altında teklif verilemeyecek. 
     İhale konusu mamullerin isim listeleri ve satış şartnamesi, 100 milyon lira bedel ile makbuz karşılığı Ankara'daki Sümer Holding merkezinden alınabilecek. İhale konusu mamuller, belirtilen illerdeki depo, mağaza ve işletmelerde görülebilecek. 
     Tekliflerin, 9 Ocak 2004 Cuma günü akşam saat 17.00'ye kadar verilmesi gerekiyor. 
     İhalede, 8 ayı geçmemek üzere vadeli teklif verilebilecek. Aylık vade farkı yüzde 2.5 olacak ve ödemeler aylık eşit taksitler halinde yapılacak. 
     İhale üzerinde kalan istekli, ihalenin kendisinde kaldığının bildirilmesinden itibaren 30 gün içinde, peşin satışlarda malın bedelinin tamamını, vadeli satışlarda ise ilk taksiti ve düzenlenen fatura üzerinden toplam KDV'yi ödeyecek. 
     
     ''BATAN GEMİNİN MALLARI'' 
     Türkiye'de, 1987'de ilk özelleştirme kapsamına alınan Sümer Holding'in özelleştirilmesine ilişkin işlemlerin gelecek yıl tamamlanması öngörülüyor. İşletmelerinin tamamı kapatılan, gayrimenkul varlıklarının büyük bölümü satılan holdingin stoklarındaki mallar da satışa çıkarılmış oldu. 
     İhale kapsamında, iç çamaşırından gömleğe, basma-pazenden yünlü kumaşlara, çarşaf-nevresimden havluya, seccadeye, takım elbiseden ayakkabı-çantaya kadar çok çeşitli mallar satılacak. 
     Satılacak mallar arasında 2 milyon 322.7 bin metre pamuklu, 776.7 bin metre yünlü kumaş, 26 bin 683 adet takım elbise, 338 bin 619 çift sivil ayakkabı, resmi kıyafetler için üretilmiş 505.3 bin metre kumaş, 15 bin 517 takım elbise, 92 bin 225 çift ayakkabı bulunuyor. 
     Holding, stoklarını eritmek için, bu yıl satış fiyatlarında yüzde 50'ye yakın indirim yapmıştı. İndirimler nedeniyle mağazalardaki satışlarda bir canlanma olduğu belirtiliyor. 
     Halen holdingin Ulus'taki Genel Müdürlük binasının altındaki mağazasında 17.5 milyon liraya ayakkabı-bot, 27 milyon liraya tek kişilik nevresim, 5 milyon liraya tek kişilik çarşaf alınabiliyor. Fiyatlarda yüzde 35 genel indirimin dışında, peşin ödemede yüzde 15 ayrıca indirim yapılıyor. 
     İlanda verilen tahminin mamul fiyatlarına göre yapılan hesaplamaya göre, KDV hariç, takımların fiyatı 40 milyon lira, ayakkabıların fiyatı 17 milyon liraya, yünlü kumaşların metresi 7.7 milyon liraya geliyor. 
     
</TEXT>
</DOC>
