<DOC>
<DOCNO> 232604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur10.html </URL>
<DATE> 2004/04/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
74'ünde gelinlik giydi... 
</HEADLINE>
<TEXT>

     Erzincan'da, 100. Yıl Atatürk Huzurevi'nde kalan 71 yaşındaki Esat Sila ve 74 yaşındaki Asiye Çelik, huzurevinde düzenlenen düğünle hayatlarını birleştirdi. 
     Huzurevini uzun süredir paylaşan Sila ve Çelik'in, buradaki uyumlu beraberliği huzurevi çalışanlarının dikkatini çekince, konu, Erzincan Yaşlıları Koruma Derneği'ne iletildi. 
     Dernek yetkililerinin araya girmesiyle anlaşan çift, daha sonra evlenmeye karar verdi. 
     Sila ve Çelik için huzurevinin yemek salonunda yapılan düğün, oldukça renkli geçti. Beyaz gelinliğiyle konukların dikkatini çeken Çelik ile Sila, hazırlanan düğün pastasını kesti ve 70'inden sonra gelen mutluluğun tadını çıkardılar. 
     Düğüne, Erzincan Valisi Refik Arslan Öztürk, Belediye Başkanı Erkan Karaman ve çok sayıda davetli katıldı. 
     Kentte esnaftan ve değişik kurumlardan toplanan yardımlarla düğünleri yapılan çiftin, yaşamlarını yine huzurevinde sürdürecekleri belirtildi. 
     Çiftin dün akşam da huzurevinde kına gecesinin yapıldığı bildirildi. 
     
</TEXT>
</DOC>
