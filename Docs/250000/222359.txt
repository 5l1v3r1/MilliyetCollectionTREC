<DOC>
<DOCNO> 222359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/yasam/yas04.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Chat'te başlayan aşk çifte cinayetle bitti .. 
</HEADLINE>
<TEXT>

   Türk kızı Ferda ile Afganistanlı Bektaş'ın evliliği iki ayda bitti. Dört ay sonra Ferda'nın anne ve babası öldürüldü. Çifte cinayetten yargılanan Bektaş, 'Ben suçsuzum" diyor 
      FRANKFURT Milliyet 
   
   Almanya'nın Hannover kentinde Nisan 2003'te Elazığlı işadamı Yusuf 59 ve eşi Nuriye Ünle'yi 54 bıçaklayarak öldürdüğü ileri sürülen Afganistanlı damat, h kim karşısına çıktı. 
   Ünle ailesinin kızı Ferda ile 27 yaşındaki Afgan tıp öğrencisi Bektaş Ü.'nün chatleşerek başlayan aşkı, kısa süre sonra evlilikle noktalandı. Ancak Ünle ailesinin de karşı çıktığı Ferda ile Bektaş'ın evliliği kısa sürdü. Bektaş'ın, Berlin'de üniversite eğitimi devam ettiği için yanına taşınan Ferda, iki aylık beraberlikten sonra, eşinin kendisini dövdüğü ve bıçakla tehdit ettiği iddiasıyla Hannover'e, ailesinin yanına döndü. 
   Olaydan dört ay sonra Yusuf Ünle ve eşi, Hannover Toptancı Hali'ndeki işyerlerinde, toplam 50 bıçak darbesiyle öldürülmüş halde bulundu. Afgan damattan şüphelenen polis, Ferda'nın telefonlarını dinlemeye aldı. Nitekim olaydan bir süre sonra eski eşini arayan Bektaş, 'Afganistan'da olduğunu, savaşa katıldığını ve yaralandığını' söyledi. Ancak, polis, elektronik izleme ile Afgan gencin aslında Norveç'in başkenti Oslo'da bulunduğunu tespit etti. 
   
   'İşin içinde PKK da var' 
   Bir süre sonra Norveç'te yakalanıp Almanya'ya teslim edilen Ü. hakkında cinayet suçlamasıyla dava açıldı. Savcılık, terk edilmeyi gururuna yediremeyen Bektaş'ın elini kana buladığını ileri sürerken, gencin avukatı ise cinayetin başkaları tarafından işlenmiş olabileceğini ileri sürüyor. Avukat, halde kabzımallık yapan ve kent içinde market işleten Yusuf Ünle'nin PKK'ya haraç verdiğini ve işyerlerinin cinayetten birkaç hafta önce kundaklandığını ileri sürdü. 
   
   
</TEXT>
</DOC>
