<DOC>
<DOCNO> 224780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun64.html </URL>
<DATE> 2004/03/23/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Rumsfeld "Bin Ladin öldürülseydi 11 Eylül saldırısı yine yapılırdı" 
</HEADLINE>
<TEXT>

     ABD Savunma Bakanı Donald Rumsfeld, ''Usame bin Ladin ölü ya da diri ele geçirilmiş olsaydı da 11 Eylül saldırıları düzenlenirdi'' dedi. 
     11 Eylül saldırılarıyla ilgili soruşturma komisyonuna bu gece ifade veren Rumsfeld, ''bin Ladin'in ele geçirilmesinin 11 Eylül saldırılarını önleyeceğini düşünen kimse yok'' diye konuştu. 
     Rumsfeld, ''Onun öldürülmesiyle Afganistan'daki El Kaide dağılmazdı. Pentagon ve Dünya Ticaret Merkezi'ne uçakları çarptıran El Kaide teröristleri, aylardır zaten ABD'deydi'' dedi. 
     Bakan, 6 ay öncesinden saldırılarla ilgili istihbarat toplandığı halde gereğinin yapılmadığı iddiasını da yalanladı. 
     Komisyona, Rumsfeld'den önce Dışişleri Bakanı Colin Powell ifade vermişti. 
     Bu akşam, bir yandan Bush yönetiminin önde gelen isimlerini dinleyen, bir yandan da ön raporunu yayınlayan soruşturma komisyonunun, esas raporunu Temmuz ayında yayınlaması bekleniyor. 
     
</TEXT>
</DOC>
