<DOC>
<DOCNO> 207471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun07.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Obezlere müjde... Aracınızda kilonuzu öğrenin... 
</HEADLINE>
<TEXT>

     Obezitenin ulusal bir sorun haline geldiği ABD'de bir mucit, otomobilde kilo ölçen bir cihazın patentini alarak bu konuda yeni bir tartışma başlattı. 
     Connecticut eyaletinden Yefim Kriger adlı mucidin geliştirdiği ve sürücünün ağırlığını ölçen cihaz, aracın göğüs paneline yerleştirilen bir ekranda kilo verip vermemesi gerektiğini bildiriyor, eğer sürücü son ölçüldüğünden bu yana kilo aldıysa, ''dostça'' bir ifadeyle ''Oh, kilo almışsın, ne oldu böyle '' ifadesi beliriyor. 
     Fazla kilolarla mücadelede yeni bir silah olarak değerlendirilen cihaz, ayrıca, sürücüye kilosu fazlaysa diyet veya egzersiz programı öneriyor ve sürücünün 3 ay ya da 3 yıl sonra kaç kilo olacağını hesaplıyor. 
     Birçok Amerikalı için son sığınak sayılabilecek otomobillere baskül konmasına tepki gösterenler, bu cihazın bulunduğu otomobili asla satın almayacaklarını ve binmeyeceklerini söylüyorlar. 
     Birçok sürücü, trafik sıkıştığında ekranında sürekli ''fazla kilo'' uyarısı bulunan bir cihazı görmek istemediğini söylerken, kilo sorunu bulunmayan sürücüler, bunu insanları kilo vermeye teşvik etmek için olumlu icat olarak değerlendiriyorlar. 
     Sadece araç park konumundayken kilo ölçebilen cihaz, otomobildeki diğer yolcuların da ağırlığını hesaplayabiliyor. 
     
</TEXT>
</DOC>
