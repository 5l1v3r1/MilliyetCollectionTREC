<DOC>
<DOCNO> 240211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/yasam/ayas.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş kardeş coplandılar 
</HEADLINE>
<TEXT>


ODTÜ ve Dicle Üniversitesi öğrencilerinin kurmaya çalıştığı 'Kardeşlik Köprüsü', jandarma coplarıyla 'yıkıldı'. Olaylarda 10 öğrenci yaralandı, 4 kişi gözaltına alındı 

ANKARA Milliyet 

Dicle Üniversitesi ve Ortadoğu Teknik Üniversitesi ODTÜ öğrencileri arasında kurulmaya çalışılan 'Kardeşlik Köprüsü', yönetim ve jandarma engeline takıldı. Bahar şenliklerine davet edilen Dicle Üniversitesi öğrencileri, ODTÜ Rektörlüğü'nün, "Olay çıkaracakları ihbarı aldık" demesi üzerine içeriye alınmadı. Bunun üzerine öğrenciler jandarmayla çatıştı 10 öğrenci yaralandı, 4 kişi de gözaltına alındı. 
ODTÜ ve Dicle Üniversitesi öğrencileri arasında, üniversite yönetimlerinin de izniyle ortak bir çalışma başlatıldı. Dicle Üniversiteli öğrenciler, 16-18 Nisan arasında ODTÜ'lü bir grubu Diyarbakır'da ağırladı. Çeşitli yerleri gezen öğrenciler, panellere de katıldı. ODTÜ'lüler de Diyarbakır'dan ayrılırken, Dicle Üniversitesi öğrencilerini bahar şenliklerine davet etti. Ancak iki üniversite yönetiminin de izniyle Ankara'ya gelen 135 öğrenci, jandarma engeliyle karşılaştı. 

Prof. Bilgen tartaklandı 
Durumu yönetime bildiren öğrenciler, rektörlükten "Gelenlerin olay çıkaracağı ihbarını aldık. Bu yüzden içeri alamayız" yanıtını aldı. 
Karara tepki gösteren öğrenciler, Kürtçe "Dicle'den ODTÜ'ye Kardeşlik Köprüsü" pankartıyla Yüzüncü Yıl Kapısı'nda toplandı. Jandarma, yaklaşık 2 saat boyunca ODTÜ öğrencilerini de içeriye almadı. Dicle Üniversiteli öğrencilere destek vermeye gelen ODTÜ'lülerle jandarma arasında küfürleşme yaşandı. Ardından da ortalık savaş alanına döndü. Jandarmanın ilk barikatını aşan öğrenciler, ikinci barikata geldiklerinde coplar konuştu. Panzerlerin tazyikli su sıktığı çatışmada göz yaşartıcı gaz da kullanıldı. Yaklaşık 10 dakika süren çatışmada yaralanan 10 öğrenci hastaneye kaldırılırken, 4 öğrenci gözaltına alındı. 
Öğrencileri sakinleştirmeye çalışan Elektrik ve Elektronik Bölümü'nden Prof. Dr. Semih Bilgen de tartaklandı. Çevrede yaklaşık 700 jandarma görev yaparken, 15 otobüs dolusu Çevik Kuvvet polisi üniversite girişine sevk edildi. 

Öğrenciler Biz şenliğe gelmiştik 

Fotoğraflar ŞERİF ÇIRAY 
Olaylar sonrası, DÜ'lü öğrenciler, "Bizi buraya onlar davet etti. Kalacak yer bile ayarlandı, ama şimdi izin vermiyorlar. Onları Diyarbakır'da 2 gün çok güzel ağırlamıştık. İzin verilmeyecekti de, niye bizi buraya kadar getirdiler" dedi. Arkadaşlarının serbest bırakılması için kapıda bekleyen öğrenciler de, haklarında işlem yapılacağını öğrenince okuldan ayrılmaya karar verdi. Halay çeken ve "Kardeşlik Köprüsü engellenemez" sloganı atan öğrenciler, bir süre sonra dağıldı. 



</TEXT>
</DOC>
