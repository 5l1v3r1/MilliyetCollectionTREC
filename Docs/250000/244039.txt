<DOC>
<DOCNO> 244039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur26.html </URL>
<DATE> 2004/05/30/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Yurttan Kısa Kısa... Kimsesiz çocuklar yararına uçurtma şenliği ... 
</HEADLINE>
<TEXT>

     Denizli'de, yetiştirme yurtlarında kalan çocuklar yararına uçurtma şenliği düzenlendi. Türk Hava Kurumu'nun katkılarıyla Yetim ve Acizleri Koruma Derneği tarafından Uydukent'te düzenlenen şenlikte, çocuklar uçurtma uçurdu, masa tenisi ve tavla turnuvalarına katıldı. 
     Çevre illerden de katılımın olduğu şenlikte düzenlenen uçurtma, halat çekme, şapka kapma ve yoğurt yeme yarışmalarında dereceye girenlere, çeşitli hediyeler dağıtıldı. Yetim ve Acizleri Koruma Derneği Başkanı Ayten Kuruş, geçen yıl düzenlenen etkinliklerde elde edilen 8.5 milyar liranın, kız yetiştirme yurdunda kalan öğrencilerin ihtiyaçları için kullanıldığını belirterek, bu yıl 10 milyar liralık gelir elde etmeyi hedeflediklerini söyledi. Etkinliklerde, Pamukkale Sağlık ve Eğitim Vakfı da kimsesiz ve yardıma muhtaç 20 çocuğu sünnet ettirerek, çeşitli hediyeler verdi. 
     
     YARGITAY ÜYELERİ, KAYSERİ'DE FİDAN DİKTİ 
     Yargıtay üyeleri, Kayseri'nin Develi İlçesi'ndeki hatıra ormanına fidan diktiler. 
     Onursal Yargıtay üyelerinin de katılımıyla Aksu mevkiinde oluşturulan Yargıtay Hatıra Ormanı'na fidan dikilmesinin ardından Develi Belediye Başkanı Recep Özkan, Yargıtay üyelerine şükran plaketi verdi. 
     
     ŞEYH ŞA'BAN-I VELİ OYUNU İLGİ GÖRDÜ 
     Kastamonu'nun yerel tiyatro grubu ''Nöbetçi Tiyatrosu'', Sepetçioğlu Osman Efe oyununun ardından Turan Yılmaz'ın yazdığı ''Şeyh Şa'ban-ı Veli''yi sahneledi. 
     Rıfat Ilgaz Kültür Merkezi'nde, dün akşam sahnelenen oyuna Kastamonulular büyük ilgi gösterdi. Oyun, gelecek hafta sonunda tekrar sahnelenecek. 
     Öte yandan, Nöbetçi Tiyatro ekibinin Kastamonu ve ilçelerinde daha önce sahnelediği Sepetçioğlu Ali Efe oyununun Haziran'da İstanbul'da da izleyicilerin beğenisine sunulacağı bildirildi. 
     
     SİGARASIZ BİR DÜNYA GÜNÜ... 
     Çanakkale Sağlık Müdürü Dr. İlhan Güney, sigarayı bırakmak için istek ve iradenin birinci aşama olduğunu söyledi. 
     31 Mayıs Sigarasız Bir Dünya Günü nedeniyle yazılı açıklama yapan Güney, sigarayı bırakmanın kolay olmadığını belirterek uygun yöntem ve iradeli davranmanın önemine dikkati çekti. 
     Nesilden nesile aktarılan bu kötü alışkanlığın sağlığa ve ekonomiye verdiği zarara ''dur'' demenin kişilerin elinde olduğuna işaret eden Dr. Güney, şunları kaydetti 
     ''Birinci aşama istek ve iradedir. İkinci aşama cesaret, üçüncü aşama ise uygun beceriler ve destektir. Sigara bağımlıları son yıllarda özellikle üniversite hastanelerinde yaygınlaşmakta olan sigara bırakma kliniklerine başvurularak destek almalıdır.'' 
     
</TEXT>
</DOC>
