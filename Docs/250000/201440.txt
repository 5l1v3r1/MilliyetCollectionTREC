<DOC>
<DOCNO> 201440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur18.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş bırakan KESK üyeleri ile polis arasında gerginlik... 
</HEADLINE>
<TEXT>

     İş bırakarak Beyazıt Meydanı'nda toplanan KESK üyesi memurlar, ''Kamu Yönetimi Temel Kanunu Tasarısı''nı protesto ettiler. 
     KESK'in aldığı karar üzerine iş bırakan memurlar, gruplar halinde Beyazıt Meydanı'nda toplandı. 
     ''Kamu Yönetimi Temel Kanunu Tasarısı Geri Çekilsin'' pankartının açıldığı eylemde, ''Sözleşmeli Çalışmak İstemiyorum'' yazılı dövizler taşıyan memurlar, ''Kölelik yasası geri çekilsin'' sloganı attı. 
     İstanbul Tabip Odası, ÖDP, Halkevleri ve İstanbul Üniversitesi'nden bir grup öğrencinin de destek verdiği eylemde, düzenleme komitesi tarafından Sultanahmet Meydanı'na kadar yürüneceği ve açıklamanın burada yapılacağı duyuruldu. 
     Bunun üzerine alanda kortej oluşturan grup, Sultanahmet Meydanı'na doğru yürüyüşe geçmek istedi. Bu sırada gaz maskeleri bulunan çevik kuvvet ekiplerinin bir panzerle alanın çıkışını kapattıkları gözlendi. Yapılan görüşmeler sonrası emniyet yetkililerinin yürüyüşe kesinlikle izin verilmeyeceğini belirtmeleri üzerine alanda bulunanlar oturma eylemi başlattı. Oturma eyleminin de sonuç vermemesi üzerine açıklamayı meydanda yapan KESK Genel Sekreteri Mustafa Avcı, emniyet güçlerinin tutumunu protesto etti. 
     Hükümetin demokratik tepkiler karşında baskı uyguladığını öne süren Avcı, çıkarılan AB uyum yasalarının, bürokrasiye takılarak uygulanamadığını söyledi. 
     Hükümetin, ''kamuyu yeniden yapılandırmayı gündemine alarak reform adına bir yasa hazırladığını'' ancak bunu hazırlarken sendikalara ve sivil toplum örgütlerine danışmadığını anlatan Avcı, ''Oysa biliniyor ki, yasalar toplumsal sözleşmelerdir. Taraflar onaylamazsa uygulama şansı olmaz, tıkanır, çatışmalara neden olur'' dedi. 
     Avcı, bundan dolayı bugün Türkiye genelinde iş bırakarak meydanlarda toplandıklarını kaydederek, hükümetten tasarıyı geri çekmesini istedi. 
     Bu arada, açıklamanın ardından grup dağılmaya başlarken, bazı memurlar Sultanahmet Meydanı'na yürünmemesine tepki gösterdi. 
     
</TEXT>
</DOC>
