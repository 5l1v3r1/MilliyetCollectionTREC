<DOC>
<DOCNO> 247091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun28.html </URL>
<DATE> 2004/06/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Necef'te gergin gün... Cuma namazı kılınamadı 
</HEADLINE>
<TEXT>

     Irak'ın Necef kentinde, radikal Şii lideri Mukteda Sadr'a bağlı milislerin, rakip gruba saldırması üzerine, Hazreti Ali camiinde cuma namazı kılınamadı. 
     Olay yerinde bulunan AFP muhabirinin bildirdiğine göre, sokaklarda ''Müslümanlar birleşin'' diye slogan atarak yürüyen Irak İslam Devrimi Yüksek Konseyi IİDYK üyesi yaklaşık 200 kişi, cuma namazı için Hazreti Ali türbesine girerken, Sadr'a bağlı milisler de Sadr lehine sloganlar attı. Sadr milisleri, daha sonra her hafta cuma namazı kıldıran Şeyh Sadrettin El Kubbanci için minberi hazırlayan gruba taş ve ayakkabı atarak saldırdılar. 
     Bu olaylar üzerine, caminin terk edilmesi için çağrıda bulunuldu ve namaz kılınamadı. 
     Sadr milisleriyle Amerikan askerleri arasında yaklaşık 2 aydır çatışmalara sahne olan Necef'te ilk kez cuma namazı kılınamadı. 
     İki hafta önce, cuma namazından çıkarken yaylım ateşine tutulan Kubbanci, saldırının Sadr yanlılarınca yapıldığına inandığını söylemişti. Kubbanci, son haftalarda milislerden ölüm tehditleri aldığını da belirtmişti. 
     Sadr milisleri geçen cuma da Kubbanci'nin hutbesini bitirmesini engellemişti. 
     
</TEXT>
</DOC>
