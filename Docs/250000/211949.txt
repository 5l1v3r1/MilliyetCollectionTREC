<DOC>
<DOCNO> 211949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko34.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli kredi kartına alışamadı... İlginç araşıtırma için... 
</HEADLINE>
<TEXT>

     Türkiye'de alışverişte kredi kartının payının yükseldiği bildirildi. 
     MasterCard Türkiye, son 5 yıldır tüketicinin nabzını tutan MasterIndex araştırmasının kartlı yaşamın gelişimine ve beklentilerine ışık tutan sonuçlarını, İstanbul'da açıkladı. 
     MasterIndex araştırması, ''MasterIndex ile 5 Yıl'' ismiyle kitaba dönüştürüldü. Kitapta, ünlü karikatürist Erdil Yaşaroğlu'nun, Türk halkının hem güncel, hem de geleneksel alışkanlıklarını araştırma sonuçları ile betimlediği karikatürlere de yer veriliyor. 
     MasterCard Avrasya Genel Müdürü Özlem İmece ve Üye İlişkileri Direktörü Karin Dalva, düzenledikleri basın toplantısında, 2003 yılı Aralık ayında gerçekleştirilen son araştırma verilerini açıkladılar. 
     15 yaşın üzerinde Türkiye'nin 7 bölgesini kapsayan ve Türkiye'nin kentsel nüfusunu temsil eden bin 200 kişi üzerinde yapılan araştırmaya göre, cüzdanlarda ortalama 2 kredi kartı bulunuyor. 
     Araştırmaya katılanların yüzde 52'si bir adet kredi kartına sahip olurken, ortalama sahip olunan kredi kartı sayısı 1.8. Bireylerin yüzde 74'ü ise bir adet banka kartına sahip. 
     Sosyo ekonomik düzeye ve yaş grubuna göre değerlendirildiğinde, banka kartı ve kredi kartı sayısı üst sosyo ekonomik gruplara gidildikçe ve yaşla doğru orantılı büyüyerek artıyor. 
     Araştırmaya göre, 10 milyon liranın üzerindeki alışverişlerde kredi kartı akla geliyor. Ortalama 58 milyon liralık alışverişlerde kredi kartı cüzdanlardan çıkıyor. 
     Veriler, en büyük rakip olan nakitin kan kaybettiğini ortaya koyuyor. Yıllara göre kıyasla, sadece yüksek harcama tutarlarında değil, ortalama ve düşük harcama tutarlarında da kartlı alışverişte artış görülüyor. 
     Ankete katılanların ''Üzerinde yeterli nakit varsa her zaman nakit kullanmayı tercih ederim'' diyenlerin oranı 2002 yılı Mayıs ayında yüzde 28 iken, Aralık 2003'de yüzde 13 oldu. 
     Kredi kartı sahiplerine kredi kartlarını ortalama olarak ne sıklıkta kullandıkları sorulduğunda, kart sahiplerinin kredi kartlarını ayda ortalama 4 kez kullandığı ortaya çıktı. Üst sosyo ekonomik grup, ayda ortalama 5 kez kredi kartı kullanıyor. 
     Tüketiciler, nakit yerine kart kullanmayı tercih ettikleri harcamaları, fatura ödemeleri, sağlık ve eğitim masrafları olarak açıkladı. 
     
     SIK KULLANMA NEDENİ TAKSİTLENDİRME 
     Taksitlendirme özelliği, en önemli sık kredi kartı kullanma nedeni olarak öne çıkıyor. Bu tercihin yanı sıra hediye puanı ve indirim özelliği de, kredi kartı kullanımını sıklaştıran faktörlerin başında geliyor. 
     Taksitlendirme, Akdeniz Bölgesi için öncelik taşırken, indirim Doğu, Güneydoğu Anadolu ve İç Anadolu için diğer bölgelere göre daha önemli görünüyor. 
     Kadınlar için taksitlendirme daha önemli iken, erkekler kartta yüksek limite, dolayısıyla prestije daha çok önem veriyor. Veriler, erkeklerin kart sadakatinin kadınlara oranla daha yüksek olduğunu ortaya koyuyor. 
     Tüketiciler, yeni kart alırken öncelikle taksitlendirme özelliği arıyor. İşlem gören mağaza sayısının çokluğu ve promosyon imkanı da önem taşıyor. 
     ''Kredi kartını en çok nerelerde kullanıyoruz '' sorusuna verilen yanıtlara göre, internet, giyim mağazaları, akaryakıt istasyonları ve süpermarketlerde kredi kartı ödemelerinin hakim olduğu görülüyor. 
     MasterIndex'den çıkan bir başka sonuç, banka kartı konusunda Türk halkının büyük çoğunluğunun yeterince bilgi sahibi olmadığı ve banka kartının alışverişlerde kullanılabileceğini bilmediği. 
     
     KREDİ KARTINI EN AZ KARADENİZ BÖLGESİ KULLANIYOR 
     Araştırmaya göre, alışverişlerde kredi kartının payı yükseliyor. Erkek ve kadınlar hemen hemen aynı oranda kredi kartını kullanıyor. Oran, ortalama yüzde 45 olarak belirlendi. Üst sosyo ekonomik grup, alışverişlerinin yarıdan fazlasını kredi kartı ile yapıyor. 
     Bölgelere göre dağılımda ise kredi kartını en çok Ege ve Marmara Bölgesi kullanıyor. 1 ayda yapılan harcamaların yarısına yakını kredi kartı ile yapılıyor. Harcamalarda kredi kartı payının en az yer tuttuğu bölge ise Karadeniz olarak saptandı. 
     MasterIndex'ın Aralık 2003 sonuçları, Türk halkının ekonomiden umutlu olduğunu ortaya koyuyor. 
     Araştırma sonuçlarına ilişkin basın mensuplarının sorularını yanıtlayan Özlem İmece, ''Hala nakit toplumuyuz. Maliye Bakanı kart kullanım alanını yaygınlaştıracağız diye açıklama yaptı. Kaydi ekonomi yaratmak istiyorsak kartlı ödeme sistemlerini yaygınlaştırmamız lazım'' dedi. 
     Türk toplumunun, vergisini kartla ödemeyi, köprü girişlerinde ve karayollarında kartı kullanmak istediğini belirten İmece, enflasyonun düştüğü bir ortamda banka kartları kullanımının yaygınlaştırılması gerektiğinin önemine işaret etti. 
     TL'den 6 sıfırın atılmasıyla da bozuk paraların daha fazla olacağını, bu nedenle banka kartı kullanımının yaygınlaşması gerektiğini vurgulayan İmece, kredi kartı ile yapılan alışverişlerde komisyon alınamayacağını da söyledi. 
     
</TEXT>
</DOC>
