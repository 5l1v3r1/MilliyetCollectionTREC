<DOC>
<DOCNO> 216607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur35.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan Malımı istediğim yerde muhafaza ederim 
</HEADLINE>
<TEXT>

     Genç Parti GP Genel Başkanı Cem Uzan, ''Evinde yapılan polis aramasında Telsim'e ait kontörlerin bulunduğunun doğru olduğunu'' belirterek, ''Telsim bana ait bir şirkettir. Bunun için ben malımı istediğim yerde, istediğim şekilde muhafaza ederim'' dedi. 
     Bursa'dan geldikten sonra 4. Levent'teki GP İstanbul İl Başkanlığı'nda basın toplantısı düzenleyen Cem Uzan, ''Tasarruf Mevduatı Sigorta Fonunu'nun TMSF Uzan Grubu'na el koymasının ardından evine 4 kez polis baskını yapıldığını, bugün ise bir gıyabi tutuklama kararı çıkartıldığını'' söyledi. 
     ''İşte AK Parti Türkiyesi'' diyen Uzan, ''Şahsı ve ailesi için 2 defa özel kanun çıkarıldığını, buna rağmen hiçbir yargı kararı olmadan insanların malı ve mülkünün elinden alındığını'' öne sürdü. 
     Daha sonra basın mensuplarının sorularını yanıtlayan Uzan, ''Evinizde bulunan Telsim kontörlerinden haberiniz var mıydı '' sorusuna şu karşılığı verdi 
     ''Evimde Telsim'e ait kontörler vardır. Telsim bana ait bir şirkettir. Bunun için ben malımı istediğim yerde, istediğim şekilde muhafaza ederim. Bunun da hiç kimseye hesabını vermek zorunda değilim. Bunun sahibi benim.'' ''TMSF Başkanı Ahmet Ertürk ile borçlara ilişkin bir görüşme yapıp yapmayacağının'' sorulması üzerine de Uzan, ''şu ana kadar böyle bir görüşme yapmadığını'' bildirdi. 
     Uzan, ''TMSF Başkanı ile görüşme yapmamı gerektiren bir şey yok. Herhangi bir randevu talebim de olmadı. Benim temsilcilerim kendisiyle görüştüler. Dün bir toplantı yaptılar'' dedi. 
     ''Ertürk ile şu dakika itibariyle görüşme niyetinde olmadığını'' da ifade eden Cem Uzan, ''Önümüzdeki süreçte görüşmeyi düşünür müsünüz '' sorusunu ise ''Şu dakika evimde ne olduğunu ben bilemiyorum...'' diye yanıtladı. 
     
</TEXT>
</DOC>
