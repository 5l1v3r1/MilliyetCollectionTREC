<DOC>
<DOCNO> 211279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo10.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Konya şoku sürüyor 
</HEADLINE>
<TEXT>

     Trabzonspor Kulübü Başkanı Atay Aktuğ, Konyaspor karşısında aldıkları 3-0'lık yenilgi sonrasında, ''Gereken her şey yapılacaktır'' dedi. 
     Aktuğ, yaptığı açıklamada, Konyaspor karşısında beklemedikleri bir futbol sonrası, beklemedikleri bir yenilgi aldıklarını belirterek, ''Kendi sahamızdaki maçlarda puan kaybetmememiz gerekir. Ancak 3-0'lık bir yenilgi aldık. Bu yenilgiyi telafi etmeye çalışacağız'' dedi. 
     Yenilgi karşısında fazla söylenecek bir şeyin olmadığını ifade eden Aktuğ, ''Ligdeki yerimizin tesadüf olduğunu söylüyorduk. Kötü bir sonuç aldık. Teknik adam değilim. Futbolcuların performans konusunu teknik heyet çözer. Oyuncular, ilerleyen dönemlerde daha iyi hazır olmalı. Bizi mahcup etmeyeceklerine inanıyoruz. Onlara güveniyoruz'' diye konuştu. 
     Yönetim olarak bir değerlendirme yapacaklarını da dile getiren Aktuğ, şöyle konuştu 
     ''Gereken her şey yapılacak. Taraftarların tepkisini de doğal karşılıyorum. Ben de onların yerinde olsam, aynen bağırırdım. Büyük bir üzüntü duyduk. Trabzonspor, inşallah bundan sonra hem içeride hem de dışarıda maçlarını alacak. Trabzonspor, büyük bir camia ve bunu atlatır.'' 
     
</TEXT>
</DOC>
