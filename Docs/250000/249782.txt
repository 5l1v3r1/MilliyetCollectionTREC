<DOC>
<DOCNO> 249782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonyas15.html </URL>
<DATE> 2004/06/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kuşadası'nın "mavi bayrakları" tehdit altında... 
</HEADLINE>
<TEXT>

     Kuşadası'nın sahip olduğu Mavi bayrakların, ilçede 2006 yılına kadar kanalizasyon sistemi kurulamaması halinde, Uluslararası Mavi Bayrak Kurumu tarafından geri alınacağı bildirildi. 
     Aydın Kültür ve Turizm Müdürü Halil İbrahim Aktemur, AA muhabirine, Kuşadası'nın 13 Mavi bayrağa sahip olduğunu söyledi. Temiz ve bakımlı plaj ve marinaların uluslararası bir çevre ödülü olan Mavi bayrakla ödüllendirildiğini belirten Aktemur, ''Türkiye'de 100'ü aşkın plajda Mavi bayrak var, 13 tanesi Kuşadası'nda'' dedi. 
     İl Kültür ve Turizm Müdürlüğü olarak bu yıl 35 noktada tahlil yaptıklarını, 2005 yılında Kuşadası'nda Mavi bayrak sayısının en az 25 olacağını tahmin ettiklerini belirten Aktemur, şöyle konuştu 
     ''Kuşadası'nda 13 plajda bulunan Mavi bayrak tehlikeye girdi. Uluslararası Mavi Bayrak Kurumu, 2006 yılından itibaren kanalizasyon sistemi olmayan bölgelerdeki Mavi bayrakların geri alınacağını açıkladı. Bu durumda, Kuşadası'nda 1996 yılından bu yana kanalizasyon projesi tamamlanamadığı için sıkıntı yaşanıyor. Mavi bayrakların kaybedilmesi ilçe turizmine büyük darbe olur. Bu kapsamda hazırlanan KUŞATAK projesinin 2006 yılına kadar mutlaka hayata geçirilmesi gerekiyor.'' KUŞATAK projesi ile ilgili kaynak arayışlarının aralıksız sürdüğünü bildiren Halil İbrahim Aktemur, proje kapsamında olan yazlık sitelerdeki evlerden belirli oranda para toplanmasının da gündemde olduğunu ifade etti. 
     Aktemur, deniz ve plajlarıyla her yıl turist akınına uğrayan Kuşadası'nın ülke ekonomisine katkısının büyük olduğunu söyledi. İlçede ikinci konutların ağırlıkta olduğuna dikkati çeken Halil İbrahim Aktemur, ''Geçmişte yapılan hataların bedeli yavaş yavaş ortaya çıkıyor. Uluslararası Mavi Bayrak Kurumu'nun kriterlerinde 2006'dan itibaren değişikliğe gitmesi, ilçede tehlike sinyallerinin çalmasına neden oldu. Çünkü kriterlerde yer alan kanalizasyon sistemi Kuşadası'nda hala bitirilmemiş bir proje durumunda'' diye konuştu. 
     
</TEXT>
</DOC>
