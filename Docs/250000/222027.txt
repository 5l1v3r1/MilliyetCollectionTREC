<DOC>
<DOCNO> 222027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy12.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Görevini yaptın Denktaş, 4'lü görüşmelerden çekil artık... 
</HEADLINE>
<TEXT>

     MHP Genel Başkanı Devlet Bahçeli, Kıbrıs görüşmelerinde KKTC Cumhurbaşkanı Denktaş'ın görevini yaptığını belirterek, Denktaş'a 4'lü görüşmelerden çekilmesi çağrısında bulundu. 
     Partisinin Antalya'da düzenlediği mitingde konuşan Bahçeli, hükümetin dış politikasını eleştirdi. 
     Mahalli seçimlerin, yerel yöneticilerin seçilmesi amacıyla da yapılsa Türk halkının temel tercihlerini de ortaya koyacağını ifade eden Bahçeli, şöyle konuştu 
     ''Seçimlerde yüksek katılım sağlanmalı. Bugün ülkeyi Ak Parti iktidarı yönetmektedir. Sayısal çoğunluğu olan, yani Anayasa'yı referanduma gitmeden değiştirebilecek gücü bulunan Ak Parti iktidarı, meşruiyetini uluslararası alanda aramaktadır. Ak Parti yönetimi, iktidara hazırlıksız yakalanmıştır. Bu hazırlıksızlığı kapatmak için aceleci, teslimiyetçi ve acemice davranış içindedir. İşte böyle bir anlayış Türkiye'yi yol ayrımına getirmiştir.'' Konuşmasında Kıbrıs'ın tarihi gelişimini anlatan Bahçeli, ''AB'ye girme uğruna Kıbrıs'ın 'Ver-kurtul' anlayışıyla elden çıkarıldığını'' iddia ederek sözlerini şöyle sürdürdü 
     ''Güney Kıbrıs yönetimi, AB'ye katılacaktır. Bu da yetmemiştir. Kıbrıs'ın tamamını alarak, Kıbrıs Türklüğü'nü zaman içinde eriterek, Kıbrıs Cumhuriyeti adıyla 1 Mayıs 2004 tarihinde AB'ye girmeyi istemektedir. Rumların ne yapmak istediği açıkça ortada. Ak Parti iktidarı ne yapmak istiyor AB'den takvim almak uğruna, KKTC'yi, Annan Planı temelinde verip kurtulmayı ve Rumların Enonis hayaline teslim etmeyi istemektedir. Ama Kuzey Kıbrıs Türktür, Türk kalacaktır. 'Ver-Kurtul'cular gün gelecek milletten kurtulamayacaktır. Annan Planı, Kıbrıs Türklüğünü yok etmeyi amaçlamaktadır.'' Kıbrıs konusunda Rauf Denktaş'a dayatma yapıldığını iddia eden Bahçeli, medyayı da eleştirerek, ''Medyanın bir bölümünün, Rum ve AB söylemlerine rağmen Kıbrıs'ta yine anlaşma olmuyor. Hangi partiden, hangi görüşten olursak olalım, Türk milleti olarak davamıza sahip çıkmalıyız'' dedi. 
     BM Genel Sekreteri Kofi Annan'ın Kıbrıs Cumhuriyeti için 200 bayrak ve marş hazırlattığını söylediğini anımsatan Bahçeli, şöyle devam etti 
     ''Şimdi anlaşma olmuyor. Ancak Kofi Annan, anlaşma sağlanamayan maddelerin yerine kendi görüşlerini dolduracak. Hadi ordan Kofi Annan... Sen kanla çizilen bayrağı nasıl indireceksin. Haydi Denktaş, sen mücadelene devam et. Kuzey Kıbrıs Türkü için direniyorsun. 22 Mart'tan itibaren 4'lü görüşmeler başlayacak. Sen görevini yaptın. 4'lü müzakerelerden çekil.'' Hükümetin Irak konusundaki politikasını da eleştiren Bahçeli, şöyle konuştu 
     ''Irak'ta Güney Kürdistan devleti kurulacak. Peki acaba Kuzey Kürdistan neresi olacak Kuzey Irak'ta kırmızı çizgi yok ediliyor. Irak'ta Türkmen halkının siyasi hakları ortadan kaldırılamaz. Irak'ta Türkmenler yok sayılmaya çalışıyor. Talabani, Kerkük'te nevroz bayramını kutlamak istiyor. Çünkü Kerkük'ü, Kürt Federasyonu'nun başkenti olarak ilan etme hazırlığında. Türkiye Cumhuriyeti bu kadar acz içinde ve teslimiyet içinde kalamaz. Kerkük Türktür, Türk kalacaktır.'' 
     
</TEXT>
</DOC>
