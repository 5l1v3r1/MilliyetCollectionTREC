<DOC>
<DOCNO> 237224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy19.html </URL>
<DATE> 2004/05/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal "Hükümetin gerçek zihniyeti yavaş yavaş şekilleniyor" 
</HEADLINE>
<TEXT>

     CHP Genel Başkanı Deniz Baykal, Hükümet ve üniversiteler arasında, meslek lisesi mezunlarının üniversiteye giriş puanların hesaplanması konusunda bir gerilim yaşandığını belirterek, ''Siyasette samimiyet esastır. Kimse kimseyi aldatmasın, kimse meslek lisesi kavgası ardında kendi arka bahçesinin kavgasını götürmeye kalkmasın'' diye konuştu. 
     Baykal, partisinin TBMM Grubu'nda yaptığı konuşmada, üniversiteye giriş sınav sistemiyle ilgili olarak yapılması planlanan düzenlemeye ilişkin eleştirilerde bulundu. Bu konunun Hükümet ve üniversiteler arasında tartışmaya, gerilime yol açtığını belirten Baykal, yapılan toplantılara rağmen bir uzlaşma sağlanamadığını anlattı. 
     Baykal, üniversite sorununun ülkenin en önemli sorunları arasında yer aldığını, eğitim alanında özellikle son dönemde ciddi bir ihmalin sözkonusu olduğunu kaydederek, bu yıl üniversite sınavına 1 milyon 900 bin öğrencinin gireceğine ancak toplam kontenjanın sadece 190 bin olduğuna dikkati çekti. 
     Üniversitelerin mali bir kuşatma altında bulunduğunu, Maliye Bakanlığı'nın döner sermaye gelirlerinden oluşturulan araştırma fonlarına el koyduğunu belirten Baykal, Hükümet ve üniversitelerin bu konularla ilgili olarak değil meslek liseleri puan hesaplama yöntemi konusunda karşı karşıya geldiklerini vurguladı. Baykal, sözlerini şöyle sürdürdü 
     ''Hükümet ve üniversiteler karşı karşıya, niye Efendim, meslek liseleri üniversiteye girerken puan hesaplamasında haksızlığa maruz kalıyormuş, o haksızlığın düzeltilmesi gerekiyormuş... Siyasette samimiyet esastır. Herkes açık konuşsun, karnından konuşmasın, kimse kimseyi aldatmasın. Kimse meslek lisesi kavgası ardında, kendi arka bahçesinin kavgasını götürmeye kalkmasın.'' 
     
     HÜKÜMETİN GERÇEK ZİHNİYETİ 
     Meslek liselerinin çok önemli olduğunu, ancak üniversitelerin yapısını değiştirmemek gerektiğini kaydeden Baykal, meslek lisesi mezunlarının kendi alanlarındaki ön lisans ve lisans kurumlarında eğitime devam etmelerine engel bir durum bulunmadığını söyledi. Baykal, başka bir alanda eğitim yapmak isteyenlere de yasak konulamayacağını ancak bunu kolaylaştırmanın da doğru olmadığını kaydetti. 
     Eğitimin gerçek sorunlarını bir kenara bırakarak yapay sorunlarla uğraşmanın çok büyük bir yanlış olduğunu belirten Baykal, ''Hükümet'in gerçek anlayışının, gerçek zihniyetinin yavaş yavaş ortaya çıkmaya başladığını'' savundu. Meslek okulu görüntüsü arkasında bir başka kavganın gündeme getirilmek istendiğini ve bunun Türkiye'yi sıkıntıya sokacak bir yaklaşım olduğunu kaydeden Baykal, eğitimin siyasi çatışmanın bir parçası olmaktan çıkarılması gerektiğini söyledi. 
     İki ayrı gruba, iki ayrı eğitim sistemi anlayışının kültür çatışmasına yol açacağını belirten Baykal, ''Herkes şunu çok iyi bilmeli ki Türkiye'nin liselerinde okuyan kızlarımız, erkeklerimiz, dürüst, namuslu, ahlaklı insanlar olarak hazırlanmaktadır. Okul farklılaştığını zaman ahlak farklılaşması olmaz'' diye konuştu. 
     
     KIBRIS 
     Konuşmasında Kıbrıs'ta referandumun ardından yaşanan gelişmelere de değinen Baykal, Güney Kıbrıs'ın Avrupa Birliği'nde AB yerini aldığını ancak Kuzey Kıbrıs'ta seçilen milletvekillerinin Avrupa Konseyi'nde düşüncelerini ifade etme olanağının bile esirgendiğini kaydetti. 
     Referandumun ardından geçen 11 günlük sürede Kuzey Kıbrıs'ın bir gerçeklik olarak kabul edilmesi konusunda hiçbir adım atılmadığını ifade eden Baykal, ''Kıbrıs konusunda izlenen politika en büyük diplomatik başarı olarak ilen edilmişti. Allah aşkına birisi bu başarıyı benim de görmeme yardımcı olsun. Bunun neresi başarı '' diye sordu. Baykal, Hükümet'in Irak'tan Kıbrıs'a kadar dış politika alanındaki uygulamalarının ''tam bir fiyasko'' olduğunu öne sürdü. 
     Ekonomiyle ilgili de kısa bir değerlendirme yapan Baykal, ekonomide dikkati çeken gelişmeler yaşandığını ve önümüzdeki dönemde yeni tedbirlerin alınmasının gündemde olduğunu savundu. 
     
</TEXT>
</DOC>
