<DOC>
<DOCNO> 245662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/dunya/adun.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'ye 'devlet' anonsu 
</HEADLINE>
<TEXT>


Başbakan Erdoğan, İstanbul'da yapılacak İKÖ Zirvesi'nde KKTC'nin ilk kez 'toplum' yerine 'Kıbrıs Türk Devleti' olarak adlandırılacağını açıkladı 

Utku Çakırözer Ankara 


Annan Planı'na referandumda "evet" diyerek çözümden yana tavır sergileyen Türkiye ve KKTC, bu politikanın en önemli somut sonucunu İslam Konferansı Örgütü'nün İKÖ İstanbul'daki zirvesinde alacak. Başbakan Recep Tayyip Erdoğan, İKÖ Dışişleri Bakanları Zirvesi'nde KKTC için ilk kez "toplum" yerine "Kıbrıs Türk Devleti" ifadesinin kabul edileceğini açıkladı. İKÖ'nün kararıyla 1974 Barış Harek tı'ndan sonra Kıbrıs'ın kuzeyindeki oluşuma uluslararası bir zeminde ilk kez "devlet" statüsü tanınmış olacak. 

İnşallah'lı açıklama 
Erdoğan, dün İstanbul Sanayi Odası'nda, "İKÖ toplantısında İnşallah KKTC, Annan Planı'nda olduğu şekliyle 'Kıbrıs Türk Devleti' olarak ilan edilme durumuyla karşı karşıya. Ön raporlar bu istikamette hazırlanmış vaziyette" dedi. 
Erdoğan'ın açıklaması doğrultusunda, 14 - 16 Haziran'da 57 ülkenin katılımıyla yapılacak zirvede, örgütün toplantılarına bugüne kadar "Kıbrıs Müslüman Türk Toplumu" olarak katılan KKTC'nin ilk kez "devlet" sıfatıyla ve "Kıbrıs Türk Devleti" adıyla çağrılması kararı alınacak. 

İlk adımı siz atın 
BM Genel Sekreteri Kofi Annan'ın hazırladığı barış planı 24 Nisan'da Ada'da yapılan referandumda Türklerin evet demesine rağmen Rumların olumsuz tavrı nedeniyle hayata geçirilemeyince, Türkiye KKTC üzerindeki 30 yıllık ambargoların kaldırılması için diplomatik atak başlattı. İslam ülkelerine çağrıda bulunan Ankara, "İlk adımı siz Müslüman kardeşlerimizden bekliyoruz" mesajı gönderdi. 

Taslak metin hazır 
Ankara'nın diplomatik çabalarına ilk yanıt Cidde'de yapılan İKÖ hazırlık toplantısından geldi. Mayıs başındaki toplantıda Türkiye'nin talebi kabul edildi ve toplantılara "Kıbrıs Müslüman Türk Toplumu" adıyla çağrılan KKTC'nin bundan sonra Annan Planı'nda kullanılan ifadeyle "Kıbrıs Türk Devleti" olarak katılımına olanak sağlanan taslak metin hazırlandı. İstanbul'da dışişleri bakanları tarafından kabul edilerek hayata geçecek karar, KKTC'nin örgütteki "gözlemcilik" statüsünü de güçlendirerek tüm oturumlara katılması ve görüş bildirmesi olanağını sağlayacak. 
Rumların İKÖ üyeleri üzerinde baskı kurarak metni değiştirme tehlikesi nedeniyle kazanılan tarihi başarı bir aydır açıklanmadı. Cidde toplantıları sırasında Milliyet tarafından duyurulan karar, ilk kez dün Erdoğan tarafından resmen açıklandı. Erdoğan'ın dün temkinli konuşarak, "İnşallah açıklanacak" demesi dikkat çekti. 


</TEXT>
</DOC>
