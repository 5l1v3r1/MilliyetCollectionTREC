<DOC>
<DOCNO> 240267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko10.html </URL>
<DATE> 2004/05/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İthalatçı birliklere üye olmayan, ithalat yapamayacak... 
</HEADLINE>
<TEXT>

     İthalatçı birliklerinin faaliyetlerini düzenlemek amacıyla, birlik organlarının kuruluşu, işleyişi, görevleri, üyelerinin hak ve yükümlülükleri ile birlik gelirleri ve bütçesine ilişkin usul ve esaslar belirlendi. 
     Resmi Gazete'nin bugünkü sayısında yayımlanarak yürürlüğe giren, İthalatçı Birlikleri Yönetmeliği'ne göre, ithalatçıların, ithal ettikleri maddelerle ilgili birliğe üye olmaları zorunlu olacak, gümrük idarelerince de, gümrük beyannamelerinin tescilinde Birlik onayı aranacak. 
     Birlik üyelerinin yükümlülüklerinin de sıralandığı yönetmelik uyarınca, Genel Kurul toplantıları, Dış Ticaret Müsteşarlığı'nın tayin edeceği bir veya daha fazla temsilci gelmeden açılamayacak. 
     Yönetmelikte, Birlik yönetim ve denetim kurullarının seçimi, yükümlülükleri, birlik başkan, başkan vekilliği ve genel sekreterin görevleri de sıralandı. 
     
     İTHALATÇI BİRLİKLERİ İCRA KURULU 
     Yönetmeliğe göre, tüm birliklerin Yönetim Kurulu başkanlarının belirlenmesinden sonraki ilk üç ay içerisinde, İthalatçı Birlikleri İcra Kurulu oluşturulacak ve ardından İcra Kurulu Başkanlığı seçimi yapılacak. 
     İthalatçı birlikleri, Dış Ticaret Müsteşarlığı'nın mali ve idari denetimine tabi olacak. 
     
</TEXT>
</DOC>
