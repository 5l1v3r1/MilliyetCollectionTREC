<DOC>
<DOCNO> 231556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/altan.html </URL>
<DATE> 2004/04/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bozuk düzen bir lunapark benzeri... 
</HEADLINE>
<TEXT>

   
   GÖRKEMLİ bir lunaparkta, çarpıcı renklerle donanmış, dönüp duran dev bir dönme dolap oluklarının uçurumsal inişleriyle dik çıkışları içinde, bir anda yıldırım hızıyla adeta düşmeye başlayan daracık özel arabalardaki kadınlı erkekli müşterilerin, çığlık çığlığa yüreklerinin ağızlarına gelmesi gitgide hızlanarak ve uçarak dönen salıncaklar neredeyse yere dikey olarak göklere doğru fırlayan büyük kayık salıncaklar... 
   Böyle bir lunaparkta, teknisyenlerin denetimindeki elektronik yönetim tablolarıyla şartellerin arızalandığını düşünün. 
   Dönme dolap hızlandıkça hızlanıyor, derken bir anda duruveriyor, sonra yine hızlanıyor yani garip bir kekemeliğe uğruyor... 
   Uçarak dönen salıncaklar da öyle... 
   Kayık salıncaklar ise bir bebek beşiği gibi, bir türlü havalanmıyor. 
   
   Bizdeki politik olayları, demeçleri, nutukları, polemikleri, sık sık yoğunlaşan karşılıklı "ihanet" suçlamalarını izlerken nedense aklıma hep, elektronik donanımı bozulmuş bir lunapark geliyor. 
   Nasıl gelmesin ki bir, İÜ Rektörü'nün, gerekirse 100 bin, 140 bin şehit verme pahasına, tümden Kıbrıs'ı da, hatta Atina'yı da alıvereceğimize dair yaptığı konuşmayı hatırlayın bir de Genelkurmay Başkanı Orgeneral Hilmi Özkök'ün aynı konularda yaptığı, üst düzey, objektif, demokratik ve akılcı açıklamalarına bakın... 
   Bir üniversite rektörü, aşırının aşırısı hamaset palaları sallarken Genelkurmay Başkanı Orgeneral Hilmi Özkök, sakin, vakur ve esprili... 
   
   Orgeneral Özkök'e, hangi amaçla olduğunu pek kestiremediğim bir öneri yapılıyor ve şöyle deniyor 
   - Kara Harp Okulu'nda liderlik konulu iki günlük bir sempozyum var. Siz Kara Harp Okulu öğrencileri için, KKTC Cumhurbaşkanı'na bir çağrı yapsanız, bir konferans verse uygun olmaz mı 
   Genelkurmay Başkanı Orgeneral Özkök'ün, bu ilginçten de ilginç öneriye, yanıt verirken söylediği ilk cümle 
   - Son anda söylenmiş parlak fikirlerden daima korkarım... 
   
   Aklımda kaldığı kadarıyla, vaktiyle de İsmet Paşa'ya yine Kıbrıs konusunda şuna benzer bir soru sorulmuştu 
   - Ayağınıza çizmeyi çekecek misiniz 
   İsmet Paşa'nın da yanıtı kısa olmuştu 
   - Benim çizmem yok, aklım var... 
   
   Türkiye'de "hamasetçilik" hala daha geçer akçe... Yerli yersiz, neredeyse tüm dünyaya karşı, bir vurma kırma babalanması... 
   Alkış toplamak isteyen de, kahramanlık ve kaba kuvvet övünmelerine başvuruyor politikada rakibini sindirmek isteyen de militarizmin şemsiyesi altında itibar sahibi olmak isteyen de... 
   Türkiye'nin, "bireylerin yaşam düzeyi" açısından Finlandiya'nın 96 basamak altına düşmüş bulunması, nedensiz değil. 
   
   Şimdiye dek, makro - ekonomi açısından Türkiye'nin gerçek bir röntgenini gözler önüne sermek, politikacıların pek işine gelmedi. 
   Varsa yoksa hamaset, varsa yoksa kahramanlık edebiyatı, varsa yoksa "dış düşmanlar" ve hatta "iç düşmanlar" vurgulaması... 
   Ayıp olacak kadar ilkel ve kolay bir politika efelenmesi hatta bir politika üçkağıtçılığı... 
   
   İlk kez Adalet Bakanı Cemil Çiçek'le, Maliye Bakanı Kemal Unakıtan Ankara'nın, KKTC'ye yaptığı milyonlarca dolarlık yardımlara değindiler... 
   Başbakan Tayyip Bey de 
   - Dünya, terörü önlemek için silahlara ayırdığı parayı yoksulluğu gidermeye ayırması halinde, barışı çok daha çabuk yakalar, demiş. 
   Ancak silah üreticileriyle gizli ve açık ortakları, kolayından vazgeçerler mi karlarından, barış uğruna 
   
   Silah üreticileriyle gizli ve açık ortakları, ne zaman vazgeçmeye başlarlar karlarından 
   Ne zaman ki modern teknolojinin yeni bir ürünü, yahut ürünleri silah satışlarından daha çok kar sağlamaya başlar... 
   Ve o dönem yaklaşmakta... 
   Çünkü her kurşunun, yahut bombanın öldürdüğüyle üç - beş müşteri daha kaybolmakta... 
   
   Cep telefonları, arabalar, internet, bilgisayarlar, tekrar tekrar hep aynı insanlara satılacak değil ya... 
   Silah satışlarının sağladığı karlar yüzünden ölenler modern teknolojinin genişlemesi gereken müşteri çemberini de, daraltmada... 
   21. yüzyılın vazgeçilemeyecek rotasını silah üreticilerinin kazançlarıyla, modern teknolojiye dayalı üretimlerin sağladığı kazançlar arasındaki zıtlaşma çizecek... 
   
   Yaşadığımız nisan ortası nasıl, 1904'ün Nisan ortasına hiç mi hiç benzemiyorsa 2104'ün Nisan ortası da, yaşamakta olduğumuz günlere hiç mi hiç benzemeyecek... 
   Enseyi karartmayın. İnsanlık kötüye gitmez, Türkiye de gitmez. Bir süre çalkantılardan geçse bile... 
   
      
   
</TEXT>
</DOC>
