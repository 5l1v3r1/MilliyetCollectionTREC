<DOC>
<DOCNO> 218524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko11.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı tren projesi 2. etap için hazırlıklara başlandı... 
</HEADLINE>
<TEXT>

     Ulaştırma sektörünün öncelikli projeleri arasında yer alan ve ilk etaba ilişkin inşaat çalışmaları sürdürülen Ankara-İstanbul demiryolu hattının modernizasyonunda ikinci etapla ilgili hazırlıklara başlandı. 
     Mevcut demiryolu rehabilitasyon projesinin ikinci etabını oluşturan 180 kilometre uzunluğundaki İnönü-Köseköy bölümünün ''anahtar teslim'' yapımı için ihale hazırlıklarına başlayan Devlet Demiryolları TCDD Genel Müdürlüğü, bu kesim için gerekli olan kredi temini için de Hazine onayına başvurdu. 
     TCDD Genel Müdürlüğü'nün 2004 yılı yatırım programında yer alan ve halen yatırım çalışmaları sürdürülen birinci etap ile birlikte entegre bir şekilde sürdürülecek projenin ikinci etabı için yeni bir ihale açılması planlanıyor. Özkaynaklar dışında yapımı yüzde 100 dış kredi ile gerçekleştirilecek olan ikinci etap modenizasyon çalışmaları için yaklaşık 855 milyon euroluk bir krediye ihtiyaç bulunuyor. 
     2004 yılı yatırım programında projenin genel toplam yatırım tutarı 2 katrilyon 275 trilyon lira olarak belirlenen mevcut demiryolu projesinin ikinci etabını oluşturan İnönü-Köseköy için yaklaşık 1 katrilyon 225 trilyon lira karşılığı bir kredi kullanılması öngörülüyor. 
     Ankara-İstanbul arasındaki mevcut hattın modernizasyonuu öngören çalışmaların en geç 4 yıl içinde tamamlanması öngörülüyor. Toplam 540 kilometre uzunluğundaki mevcut hattın modernizasyonu ile yapılacak çalışmalarda bazı kesimler önemli ölçüde kısalarak halen 7 saat olan demiryolu ulaşım süresi 3 saat 10 dakikaya düşürülecek. 
     Modernize edilecek hatlarda 200 kilometreye kadar hız yapan trenler çalışacak. TCDD Genel Müdürlüğü'nün uzun yıllardan bu yana gündeminde bulundurduğu projenin yaklaşık 2.3 katrilyon liraya malolması planlanıyor. Finansmanın tamamı yapımcı firma gruplarınca kredi olarak sağlanacak. Ankara-Eskişehir arasında yapımı devam eden kesimin inşaatı İspanya'dan sağlanan kredilerle yürütülürken bu kesimdeki inşaat çalışmaları Türk firma gruplarınca yürütülüyor. 
     
</TEXT>
</DOC>
