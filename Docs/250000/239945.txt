<DOC>
<DOCNO> 239945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun32.html </URL>
<DATE> 2004/05/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İspanyol askerlerden ilk grup bu akşam Irak'tan dönüyor 
</HEADLINE>
<TEXT>

     Irak'taki İspanyol askerlerinin geri çekilme sürecinin bugün başladığı, 144 kişilik ilk grubun bu akşam İspanya'da olacağı bildirildi. 
     İspanya Başbakanı Jose Luis Rodriguez Zapatero'nun göreve gelir gelmez 8 Nisan'da aldığı, ''Irak'taki İspanyol askerlerinin geri çekilmesi'' kararının bugün uygulanmaya başlandığı ve en fazla 2 haftada tamamlanacağı belirtildi. 
     Kuveyt'ten hareket edecek 144 İspanyol askerinin bu akşam saat 21.30 civarında İspanya'nın Almeria kentinde olacağı açıklandı. 
     Savunma Bakanlığı, ailelere askerleri havaalanında karşılama izni verdi. Askerlerden 81'inin Almeria'da kalacağı, diğer 63 askerin Madrid'e gideceği kaydedildi. 
     Yetkililer, Irak'ta 1156 İspanyol askeri, 4 helikopter, 91 zırhlı araç, 297 ulaşım ve nakliye aracı, 300'den fazla konteynır bulunduğunu söylediler. 
     Irak'ın Divaniye kentinde üsleri bulunan İspanyol askerleri, 15-17 Mayıs tarihleri arasında bu üssün kontrolünü ABD'ye teslim ederek, en geç 27 Mayıs tarihinde tamamen Irak'tan çıkmış olacak. 
     
</TEXT>
</DOC>
