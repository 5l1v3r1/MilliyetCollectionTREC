<DOC>
<DOCNO> 232546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko10.html </URL>
<DATE> 2004/04/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kamu bankalarının özelleştirilmesi için danışman firma arayışı başladı 
</HEADLINE>
<TEXT>

     Kamu bankalarının özelleştirilmesi için Dünya Bankası'na taahhüt edilen yol haritasının oluşturulması için danışman firma arayışı başladı. 
     A.A muhabirinin edindiği bilgiye göre, yol haritası ile Ziraat Bankası'nın sektör ortalamaları çerçevesinde operasyonel verimliliğinin artırılması planlanıyor. 
     Hazine, Dünya Bankası ve IMF arasında görüşmeler yürütülürken, bu konuda uluslararası deneyime sahip bir danışmanlık firmasının tutularak, üçüncü bir gözün bu işe bakması fikri gündeme geldi. 
     Bunun üzerine Ziraat Bankası danışman firma arayışına girerken, dünyada bu işi yapabilecek 3-4 danışman firma ile temasa geçildi. 
     
     YOL HARİTASI 

     Danışman firma aracılığı ile oluşturulacak yol haritasında öncelikle sektör ortalamalarına nasıl erişileceği ortaya konacak. 
     İkinci olarak, kamu bankalarının nasıl özelleştirilmesi gerektiği belirlenecek. 
     Kamu bankalarının özelleştirilmesi konusunda Dünya Bankası ve IMF'nin görüşleri bulunduğu, ekonomi yönetiminin de kendi fikirlerini ortaya koyduğu hatırlatılırken, buna karşılık 3 yıldır özelleştirmenin gerçekleştirilemediğinin altı çiziliyor. 
     Danışman firmanın ortaya koyacağı yol haritasının Dünya Bankası ve IMF ile ekonomi yönetiminin dışında üçüncü bir göz olacağı dolayısıyla tarafları ortak bir noktada buluşturacağı vurgulanıyor. 
     Danışman firma tarafından hazırlanacak yol haritasının IMF ve Dünya Bankası tarafından kendi boardlarına götürülerek onaylanacağı da belirtiliyor. 
     
</TEXT>
</DOC>
