<DOC>
<DOCNO> 233748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yazar/heper.html </URL>
<DATE> 2004/04/22/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Turgut Özal'ı kim öldürdü 
</HEADLINE>
<TEXT>

   
   TURGUT Özal Çankaya'da Cumhurbaşkanlığı Köşkü'nde öldü. 
   Eşi Semra Hanım "arkamda yürüyordu birden düştü" diyerek ölüm şeklini tarif etti. 
   Bu ölüm çeşitli şüpheleri de beraberinde getirdi. 
   Aileye göre Cumhurbaşkanı Turgut Özal ölmemiş, öldürülmüştü. 
   
   ÖZAL, 21. yüzyıl Türk yılı olacak" diyordu. 
   "Adriyatik'ten Çin Seddi'ne" sözü onun döneminde ortaya atılmıştı. 
   Turgut Özal Türkiye'nin bölgesinde etkin bir konumda olmasını, önemli roller oynamasını istiyor, bunun için teşebbüslerde bulunuyordu. Balkanlar'a uzun seyahatler yapıyor, Orta Asya ile ilişkileri sıcak tutmak için temaslarda bulunmayı görev sayıyordu. 
   
   İDDİALARA göre, güçlü bir Türkiye istemeyen çevreler, bu yolda ilerleyen Özal'ın sonunu hazırlamışlardı. 
   Bunun için 18 Haziran 1988'de yapılan Anavatan Partisi 2. Kongresi'nde kürsüde konuşurken ona suikast teşebbüsünde bulunuldu, Kartal Demirağ Özal'ı elinden yaraladı. Bu suikast girişimi ilk sanılıyordu. Oysa geçenlerde Turgut Özal'ın ölüm yıldönümünde işadamı Zeynel Abidin Erdem başka bir suikast girişiminden söz etti. Erdem, "Kartal Demirağ'ın teşebbüsünden önce Özal'ın, ilk kez Antalya'da dağlık bir bölgeden geçerken öldürülmek istendiğini" açıkladı. Erdem'e göre Özal, "bu suikast girişiminin gizli kalmasını" istemişti. 
   
   ÖZAL'ın Köşk'teki ölümü ailesine göre normal bir ölüm değildi. Eşi, oğlu, kardeşi Korkut Özal bu ölümün suikast sonucu gerçekleştiğini hep ileri sürdüler. Dönemin Sağlık Bakanı Halil Şıvgın da "öldürüldü" diyordu. 
   Özal'ın öldüğü gün Köşk'te doktor olmaması da suikast kanısını güçlendiriyordu. 
   Bu arada Korkut Özal "1988'deki Kartal Demirağ teşebbüsünden sonra Turgut Özal'ın kendisine bir isim verdiğini, ama bu isimle ilgili olarak sonuç alamadığını" da iddia etti. 
   
   TURGUT Özal iki suikast teşebbüsünden kurtulmuş, ama üçüncüsünde Cumhurbaşkanı olarak ölmüştü. Ailesi bu kanaatteydi. 
   Ama bu iddiaların üzerinde yıllardır ciddi bir şekilde durulmuyor. Üzerinde durmayı bırakın, yetkililer tarafından şöyle veya böyle bir açıklama bile yapılmıyor 
   Oysa, iki yol izlenebilir 
   İddiaları Ankara Cumhuriyet Başsavcılığı suç ihbarı sayabilir. Gereğini yapar. 
   Türkiye Büyük Millet Meclisi bir araştırma komisyonu kurabilir. 
   Demokrasilerde böyle olaylar, iddialar, üstü örtülü kalamaz. Örtülü kalırsa benzer hukuksuzluklar devam edebilecek kanısı yerleşir. 
   
   SÖZÜN KISASI    "Gırgıriye filmi yeniden çekiliyor." 
   Plato herhalde, Kıbrıs. 
   
   "Yaşar Nuri, görüş farkı nedeniyle CHP'den ayrıldı." 
   Girerken o fark yok muydu 
   
   "Türk insanı yoksul ama mutlu." 
   Ya bir de zengin olsaydı. 
   
   "Başkan Topbaş geçmişi suçladı." 
   Geleceğe bakalım. 
   
   KIBRIS 
   Verheugen'den itiraf    Dananın kuyruğu kopuyor. 
   Cumartesi akşamı veya en genç pazar günü sonuç belli olur. 
   Ama Rumların oyunu devam ediyor. Dün Avrupa Parlamentosu Kıbrıs oturumunda sert bir konuşma yapan Verheugen'in sözleri durumu özetliyordu "Rumlar beni aldattı..." 
   Annan, Güvenlik Konseyi garantisi sunsa da Rumlar, "hayır"da direniyor. Rumlar adeta "evet"i pahalıya satma pazarlığını son dakikaya kadar sürdürüyor. Üstelik Güney Kıbrıs Rum halkı bu pazarlığın sonucuna uyar mı o da başka bir konu. 
   AB, Türkiye'ye karşı kaypak bir politika izliyor. Açık, samimi konuşmuyor. 
   Rum "hayır"ı nedeniyle Kıbrıs'ta birleşme olmazsa Türkiye'nin AB'den müzakere tarihi alması tehlikeye düşer mi 
   Müzakere tarihi konusunda yaratılacak bir sürprize karşı Ankara'nın alternatif planı var mı 
   Bir de şu var Sonuç ne olursa olsun, Ankara hükümeti ile Denktaş, pazar gününden itibaren nasıl birbirinin yüzüne bakacak .. 
   
   KOLAYCI TV 
   Starlar ve jüriler    Yaratıcılığımız kısırlaşmış. 
   Kalitesiz yerli dizi furyası da bunu gösteriyor. Star yarışmaları da. 
   "Popstar"ı Kanal D şöhret etti. Adı değişse de olay orada devam ediyor. Ama benzerleri de başka kanallarda bitiverdi. 
   Şimdi Türkstar var, Popstar var, Akademi Türkiye var... 
   Birbirinin kopyası. Bizim TV'lerde yaratıcılık yok, kolaycılık var. 
   Seyirci yarışmadan çok, jüri denen uyumsuz birlikteliğin acayipliklerini, acemi tiyatro kumpanyasındaki gibi soğuk esprilerini izliyor. 
   Oysa TV'lerin seyircileri yalnız, "kolay beğenenler" değil ki. 
   TV'ler izleyicinin beğeni düzeyini yükselteceğine, tam tersine onlar kalitede alt düzeye iniyorlar. 
   Yöneticiler, TV'leri devamlı seyredebilseler böyle olmaz, ama biliyorum, işleri çok .. 
   
   KAMU VİCDANI    Seçim arifesinde kaçak yapılaşmaya göz yuman belediyeciler yargılanmalı. Yeni belediyeler ne kadar yıkım yaptı, hemen açıklanmalı.Hortumcular hakkında aklayıcı raporlar hazırlayan bir kısım bilirkişi, taahhüt edildiği gibi, mutlaka mahkeme önüne çıkartılmalı. 
   
      
   
</TEXT>
</DOC>
