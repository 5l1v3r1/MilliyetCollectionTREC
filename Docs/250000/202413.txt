<DOC>
<DOCNO> 202413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/sazak.html </URL>
<DATE> 2003/12/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kıbrıs, AB, çözüm 
</HEADLINE>
<TEXT>

   
   AB referandumuna dönüşen Kıbrıs'ta seçimler 'derby maçı' gibi berabere sonuçlandı. Dört partinin Meclis'e girebildiği KKTC'de sandalye dağılımı 'tek başına iktidar'a şans tanımadı. İktidar ve muhalefet partileri 25'er üyeye sahipler. Bu tablo 'Denktaşçı' ve 'AB'ci' taraflar arasında 'kilitlenme' anlamına geliyor. 
   Annan planının en güçlü destekçisi Cumhuriyetçi Türk Partisi CTP lideri Mehmet Ali Talat'ın oyların yüzde 35'ini alarak seçimden önde çıkması AB yanlısı çözüm olasılığını artırıyor. Serdar Denktaş'ın partisi DP'nin çıkardığı 7 üyenin katılımı halinde seçimin kilidi 'üçlü koalisyon' ile açılabilir. Hükümet krizi ise yeni bir seçimin habercisi demektir. 
   2004 Nisan sonuna kadar Kıbrıs'ta çözüm bekleyen Ankara ve Brüksel'in önümüzdeki ayları 'iktidar sorunu' ile tüketmeleri Türkiye'nin AB gündemini de olumsuz etkileyebilir. 
   Kıbrıs'taki seçimler ve Saddam'ın yakalanması Brüksel zirvesinin sonuç bildirgesinde yer alan 'Güneydoğu'da durum'la neyin kastedildiği sorusunun yeterince tartışılmasını önledi. 
   Başbakan Erdoğan, metne giren Güneydoğu kavramının yanlış anlaşıldığını savunarak şu açıklamayı getirdi 
   "Güneydoğu ifadesi ilk defa kullanılmıyor. Bu ifadeler sadece bölgeler arası gelir dağılımı farklılığını gidermeye yöneliktir. Bizim de buna yönelik ciddi adımlarımız var. Kültürel haklar da sadece Güneydoğu ile ilgili değildir. Böyle konmak istenmiş ama gösterdiğimiz çabalar sonucunda düzeltilmiştir." 
   AKP liderinin 'düzeltilmiştir' dediği nokta, 'Güneydoğu'daki durum ve kültürel hakların iyileştirilmesi'ni birbirine bağlayan 've' sözcüğüdür. Böylece ileride 'siyasi çözüm' çağrışımı uyandıracak yanlış anlamalar önlenmiş oluyor. Bu cümlenin sonuna konulan 'nokta' ise 'makro ekonomik dengesizlikler ve yapısal eksikliklerin düzeltilmesi' isteğini Kopenhag ölçütleri arasına katmayı son anda engelledi. 
   Brüksel'de 'takvim savaşımı' veren diplomatlar, işi gücü bıraktılar, 'nokta virgül diplomasisi' ile Türkiye'nin önüne çıkarılan engelleri aşmaya çalışıyorlar. 
   Ancak Güneydoğu sinyallerinin 'noktalama işaretleri' ile aşıldığını düşünmek aşırı iyimserlik olmuyor mu 
   AB Türkiye Temsilcisi Hansjörg Kretschmer Van'ında bu hafta sonu yapılan toplantıda Güneydoğu Anadolu Bölgesi için ayrı bir strateji düzenlenmesini istemesi rastlantı olmasa gerek. 
   ALLENDE'Yİ ANARKEN Irak lideri Saddam Hüseyin'in Bağdat düşerken ortadan kaybolması ardından 'tek kurşun' atmadan saklandığı yerde ABD askerlerine teslim olması, 1973'te Şili'deki Pinochet darbesi sırasında Başkan Salvador Allende'nin 'onurlu direnişi'ni akla getirdi. Allende, seçimle iktidara gelen ilk sosyalist lider olarak kendisini deviren cuntaya karşı koymuş ve 'ölümü seçmişti.' 
   
      
   
</TEXT>
</DOC>
