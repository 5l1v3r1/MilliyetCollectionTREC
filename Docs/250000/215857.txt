<DOC>
<DOCNO> 215857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/ekonomi/eko06.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telsim, Türkiye için değerli bir şirket' 
</HEADLINE>
<TEXT>

   Telekomünikasyon Kurumu Başkanı Ömer Arasıl, Telsim'in yeni yönetimle daha düzenli çalışmaya başlayacağını söyledi 
   EKONOMİ SERVİSİ 
   
   Türkiye pazarının ikinci büyük cep telefonu operatörü Telsim'in yönetimine TMSF tarafından el konulmasının ardından, cep pazarında şirketin geleceği hakkında olası senaryolar da konuşulmaya başlandı. 
   Hükümet tarafından, yönetimine el konulan Telsim'in satılabileceğinin işaret edilmesine rağmen, şirket aleyhine Motorola ve Nokia tarafından açılan toplam 4.2 milyar dolarlık tazminat davasının, satışın önünde engel olması bekleniyor. Bugüne kadar yaptığı yaklaşık 3 milyar dolarlık altyapı yatırımıyla tüm Türkiye'yi kapsama altına altına alan şirketin değeri konusunda ise sektörde farklı rakamlar konuşuluyor. 
   
   Satış senaryosu 
   Tüm dünyada telekomünikasyon sektöründe yaşanan krizin ardından, 6 milyon abonesi bulunan Telsim'in değerinin 2 - 2.5 milyar dolarlar seviyesinde olduğu tahminlerde ağırlık basıyor. 2001'de dünya genelinde yaşanan ve şirket değerlerini gerileten telekom krizi öncesinde cep telefonu operatörlerinin değeri abone başına 100 dolarla çarpılıyordu. Bu durumda Telsim'in 6 milyar dolar olması gereken değerinin, hem dünyadaki gerileme trendi hem de şirketin hesaplarının bugüne kadar denetlenememesi nedeniyle, yapılan tahminlerin de altında kalmasından endişe ediliyor. 
   
   'Düzene girecek' 
   Telekomünikasyon Kurumu Başkanı Ömer Arasıl, Telsim'in Türkiye için çok değerli bir şirket olduğunu belirterek, şirketin bu değerini bulması gerektiğini söyledi. Arasıl ayrıca, Telsim'in, bugüne kadar pek çok taahhütünü yerine getirmediğini, mevcut durumda şirketin bir düzen içine gireceğini açıkladı. 
   Bu arada sektörde konuşulanlara göre, Telsim başka bir şirkete satılsa bile, belirsizliğin hakim olduğu süreçte pazarın lideri olan Turkcell'in 19 milyon olan abone sayısını hızla yukarı çekmesi de bekleniyor. 
   
   
</TEXT>
</DOC>
