<DOC>
<DOCNO> 212058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/eko08.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'İcra iflas'ta 'Beğendik mi kurtarılıyor' tartışması 
</HEADLINE>
<TEXT>

   AKP'liler, 'İcra iflas tasarısındaki değişiklik Beğendik'i kurtaracak' diyen CHP'lileri, 'telekulak gibi bilgi aktarmakla' suçladı 
   ANKARA Milliyet 
   
   İcra ve İflas Yasa Tasarısı TBMM Adalet Komisyonu'nda kabul edilirken tasarıda borçların ödemesini erteleme süresinin, iki yıldan dört yıla çıkarılmasının nedeninin AKP'nin Beğendik firmasını kurtarma operasyonu olduğu iddia edildi. 
   
   İki madde değiştirildi 
   CHP'li Orhan Eraslan, komisyona isimsiz gelen ve "Bunu geçirin" denilen süre uzatımı talebini araştırınca AKP'lilerin "Beğendik gönderdi" dediklerini söyledi. Sinirlenen AKP'li Recep Özel, Eraslan'ı alt komisyonda konuşulanları "telekulak" gibi basına aktarmakla suçladı. Adalet Bakanı Cemil Çiçek de erteleme süresinin dört yıla uzatılmasına karşı çıkarak, "Hükümet olarak bir firmayı değil, ülkeyi kurtarmak istiyoruz. Süreyi olduğundan uzun tutarsanız suistimal olur, kaytarmanın bir yolunu bulurlar" dedi. 
   Adalet Komisyonu'nda kabul edilen tasarı, sermaye şirketleri ve kooperatiflerin yeniden yapılanmasını düzenlerken, iflasın ertelenmesi süresini iki yıldan dört yıla çıkarıyor, icra ve iflasa ilişkin ilanların, beş büyük gazete yerine tirajı 100 binden fazla gazetelerde yayımlanmasını hükmediyor. 
   
   
</TEXT>
</DOC>
