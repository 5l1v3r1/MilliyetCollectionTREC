<DOC>
<DOCNO> 240560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur21.html </URL>
<DATE> 2004/05/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Eurovision birincisi Lyzichko Hayatımın en özel günüydü 
</HEADLINE>
<TEXT>

     49. Eurovision Şarkı Yarışması'nda birinci olan Ukraynalı Ruslana Lyzichko, dün akşam hayatının en özel gününü yaşadığını belirterek, ''Türkiye'de çok mutlu oldum. Türkiye'yi çok seviyorum'' dedi. 
     Ruslana Lyzichko, yarışmanın gerçekleştirildiği Abdi İpekçi Spor Salonu'ndaki Basın Konferans Merkezi'nde bir basın toplantısı düzenledi. 
     Basın toplantısına ekibiyle gelen Lyzichko, salona, dün akşam seslendirdiği ''Wild Dance'' adlı şarkısı eşliğinde girdi. 
     Lyzichko, yarışmada birinci olmasında katkı sağlayan ekibi, salonda bulunan annesi Nina, babası Stephan ve eşi Alexandr'a teşekkür etti. Organizasyon için de teşekkür eden Ruslana Lyzichko, ''Türkiye'de çok mutlu oldum. Türkiye'yi çok seviyorum'' dedi. 
     Türkçe ''Teşekkür ederim'' diyen Lyzichko, yarışmada yaşadığı duyguları ifade ederken de, ''Dün akşam çok mutlu oldum. Hayatımın en özel günüydü'' diye konuştu. 
     Gözyaşlarına hakim olamayan Ukraynalı sanatçı, herkesi gelecek yıl ülkesinde gerçekleştirilecek yarışmaya davet etti. 
     Ruslana Lyzichko, başarısında biraz şarkı, biraz da dans performansının etkili olduğunu dile getirerek, kendisine oy veren herkese teşekkür etti. 
     Ukraynalı sanatçı, salondan ayrılırken posterlerini imzaladı ve hatıra fotoğrafları çektirdi. 
     
</TEXT>
</DOC>
