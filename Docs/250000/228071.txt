<DOC>
<DOCNO> 228071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas07.html </URL>
<DATE> 2004/04/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Deve yarışında robot jokeyler 
</HEADLINE>
<TEXT>

     Katar'da deve yarışında ilk kez robot jokeyler kullanıldı. 
     Doha'da yapılan beş kilometrelik yarışı izleyenler, develerin üstüne jokey niyetine yerleştirilmiş robotları görünce şaşkına döndüler. 
     Yarış düzenleme komitesinden Hamid Bin Casim Ettani, ''Robotların işe yarayıp yaramayacağını görmek istedik. Başarılı bir deneme oldu. Seyirciler de bundan hoşlandı. Kazananlar ödüllerini aldı'' dedi. 
     Hafif robotların yarışta avantaj sağladığını kaydeden Ettani, robotların uçak yapımında kullanılan malzemelerden yapıldığını belirtti. 
     Ettani, uzaktan kumandalı robotları üreten İsviçre firmasının, yıl sonuna kadar daha gelişmiş robot üretmeyi taahhüt ettiğini de söyledi. 
     Robotların, yakında eleştiri konusu olan çocuk jokeylerin yerini alması bekleniyor. 
     
</TEXT>
</DOC>
