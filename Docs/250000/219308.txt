<DOC>
<DOCNO> 219308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur20.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu "PKK içinde bölünme ve dağınıklık mevcut" 
</HEADLINE>
<TEXT>

     İçişleri Bakanı Abdulkadir Aksu, kendilerine, terör örgütü PKK'nın elebaşlarından Osman Öcalan'ın Amerikan birliklerine teslim olduğuna ilişkin bir bilgi ulaşmadığını belirterek, ''Ancak örgüt içerisinde bölünme ve dağınıklık mevcut'' dedi. 
     Aksu, ilköğretim 1. ve 3. sınıf öğrencilerini trafik kuralları konusunda bilinçlendirmek amacıyla Karşıya Yeşilevler İlköğretim Okulu'ndan başlatılan kampanyanın açılış törenine katıldı. 
     Abdulkadir Aksu, burada gazetecilerin, Osman Öcalan'ın Amerikan birliklerine teslim olduğuna ilişkin duyumları hatırlatmaları üzerine, bir kaç günden beri bu tür söylentilerin olduğunu, ancak kendilerine ulaşan bir bilgi bulunmadığını söyledi. Görsel ve yazılı basında bu yönde haberlerin yer aldığını belirten Aksu, daha önce de topluma kazandırma yasası ile örgüt içerisinde bir kızgınlık olduğunu ve bu konuda bölünme yaşandığını ifade etti. Aksu, Osman Öcalan'ın teslim olduğuna ilişkin kendilerine bir bilgi ulaşmadığını yineleyerek, ancak örgütte bir dağınıklığın yaşandığını söyledi. 
     
     KAMPANYA 
     Aksu, Ankara Emniyet Müdürlüğü Trafik Eğitim Şube Müdürlüğü tarafından düzenlenen ''Ailemin ve Ülkemin Trafik Polisiyim'' kampanyası dolayısıyla düzenlenen törende yaptığı konuşmada da Türkiye'de her yıl trafik kazalarında binlerce insanın öldüğünü, on binlercesinin yaralandığını veya sakat kaldığını ve trilyonlar değerinde de maddi kayıpların meydana geldiğini belirtti Şimdiye kadar alınan tedbirler, uygulamaya konulan projeler ve yasal düzenlemelerle, trafik kazalarının azaltılması hususunda nispi ilerlemeler kaydedildiğini belirten Aksu, ''Bütün bu çabalara rağmen, trafik kazalarının önlenmesinde ülke olarak yeterli düzeye geldiğimizi söylememiz mümkün değildir'' dedi. 
     Konuya çeşitli yönlerden yaklaşarak, etkili önlemler almanın zorunluluğuna dikkati çeken Aksu, başta trafik alt yapısının iyileştirilmesi olmak üzere, trafik konusunda kararlı önlemlerin alınması ve uygulanması, gerekli eğitim desteği sağlanarak, toplumsal sorumluluk ve bilincin geliştirilmesi gerektiğini vurguladı. 
     2004 yılının ''Trafik Yılı'' ilan edildiğini hatırlatan Aksu, bu yıl düzenlenecek etkinliklerle, trafik bilincini toplumun bütün kesimlerine yaymak ve bu konuda kamuoyunu duyarlı hale getirmeyi amaçladıklarını kaydetti. 
     Trafik kazalarının asgariye indirilmesi, düzenli ve güvenli bir trafik ortamının tesis edilmesi, trafik kurallarına uyma alışkanlığı kazandırılmasının, insana trafik kültürünün kazandırılması ile mümkün olduğunu belirten Aksu, bunun yolunun da trafik eğitiminden geçtiğini anlattı. 
     ''En iyi eğitim erken yaşta verilen eğitimdir'' diyen Aksu, çocukların bu kampanya ile eğitilmesine verdiği önemi vurguladı. 
     
     ''TRAFİK KURALLARINA UYACAĞIMA SÖZ VERİRİM'' 
     Kampanyanın çocuklara trafik kurallarını öğretmek amacıyla başlatıldığını anlatan Ankara Valisi Yahya Gür ise trafik kurallarının küçükken öğrenilebileceğini ve çocukların bu kuralları öğrendikten sonra, ailesinin trafik polisi olacağını söyledi. 
     Ankara İl Emniyet Müdürü Ercüment Yılmaz da kampanyanın geçen yıl başlatıldığını ve 58 bin öğrenciye eğitim verildiğini belirtti. Çocukların hizmetinde olduklarını ifade eden Yılmaz, daha sonra çocuklara trafik kurallarına uyacaklarına ve ailelerini uyaracaklarına dair söz verdirdi. 
     Trafik kurallarını anlatan sinevizyon gösterisinin ardından çocuklara, üzerlerinde ''Ailemin ve Ülkemin Trafik Polisiyim'' yazılı kimlik kartları dağıtıldı. 
     İlköğretim öğrencilerinden Oğuzhan Kaplan, Şeyda Tekin ve Sinem Yiğiter ise kartlarını İçişleri Bakanı Aksu'dan aldılar. 
     
</TEXT>
</DOC>
