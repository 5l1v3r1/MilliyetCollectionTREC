<DOC>
<DOCNO> 238209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur07.html </URL>
<DATE> 2004/05/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mahruki "AKUT 184 operasyonda 700'den fazla kişiyi kurtardı" 
</HEADLINE>
<TEXT>

     Asya kıtasında en yüksek dağlara tırmandığı için ''Kar Leoparı'' unvanını alan Arama Kurtarma Derneği AKUT Başkanı Nasuh Mahruki, depremlere ve doğal afetlere hazırlanılması ve toplumun bilinçlendirilmesini sağlamak amacıyla Anadolu yollarına çıktı. 
     Antalya'nın Finike İlçesi'nde bir süre önce satın aldığı arazide villa yapan ve tatillerini burada geçiren Mahruki, AA muhabirine yaptığı açıklamada, AKUT'un ''gönüllü ordusu''nun çığ gibi büyüdüğünü, toplumun yaralarını sarmaya çalıştığını söyledi. 
     AKUT'un 10 yıl önce kurulduğunu ve bugüne kadar 184 operasyona katıldığını belirten Mahruki, şöyle konuştu 
     ''Yurt içi ve yurtdışında yaptığımız 184 operasyonda, 700'den fazla kişiyi kurtardık. AKUT gönüllüleri, toplumu bilinçlendirmek amacıyla Bir nefes için Akut Anadolu'yu dolaşıyor sloganıyla il il geziyor. Toplumun afetlere hazırlanması, afet sırasında alınacak önlemler ve kurtarma çalışmaları konusunda bilinçlendirmek için proje başlattık.'' Bu projenin başarıyla devam ettiğini anlatan Mahruki, dört ayda Anadolu'yu gezerek illeri ziyaret edeceklerini, buralarda fotoğraf sergisi açtıklarını, ücretsiz ''AKUT'la Afetlere Hazırlık Kitabı'' dağıttıklarını ve film gösterimi yaptıklarını kaydetti. Mahruki, ''Ziyaret ettiğimiz illerde deprem seminerleri ve solunum yolları tıkanıklığı sorunlarına yönelik test çalışması gerçekleştiriyoruz. Proje bittiğinde 2 milyon kişiye ulaşmayı hedefliyoruz'' dedi. 
     
     TATİLİNİ FİNİKE'DEKİ VİLLASINDA GEÇİRİYOR 
     Mahruki, boş zamanlarını, Antalya'nın Finike İlçesi'nde yaptırdığı, eski Türk evleri örneği villasında geçirdiğini de belirterek, villasının düzenlenmesini üç yılda tamamlayabildiğini anlattı. Mahruki, şöyle devam etti 
     ''Burayı satın aldığımızda harabe halinde bir yerdi. Bina ve bahçe tanzimi epeyce vaktimizi aldı. Burada huzur buluyorum. Kimi zaman dere kenarında bulunan villamdan kanoyla denize açılıyorum, kimi zamanda bahçedeki hayvanları besliyorum.'' Villasında, tavuskuşundan, sülüne kadar onlarca türde hayvan bulunduran Mahruki, ''Bahçe ve hayvanlarla ilgilenmek, beslemek çocukluğumdan beri hoşuma gitmiştir. Bu benim için bir anlamda terapi oluyor. Huzur buluyorum'' dedi. 
     
</TEXT>
</DOC>
