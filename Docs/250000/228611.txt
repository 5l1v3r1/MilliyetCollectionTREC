<DOC>
<DOCNO> 228611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun36.html </URL>
<DATE> 2004/04/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Müslüman derneklerinden İspanya'daki saldırı girişimine kınama 
</HEADLINE>
<TEXT>

     Almanya'daki Müslüman dernekleri, İspanya'da 2 Nisan'da ortaya çıkarılan yeni terör saldırısı girişimini kınadı. 
     Almanya'daki çok sayıda Müslüman derneğin çatı kuruluşları olan Müslümanlar Merkez Konseyi ve İslam Konseyi tarafından yapılan ortak açıklamada, ''Terörizmin her çeşidini kınıyor, bunun insanlığın ve mantığın tüm ölçütlerini yok ettiğini ve tüm dinlerin öğretisine aykırı olduğunu savunuyoruz'' denildi. 
     Bu tür saldırıları planlayanlar ve uygulayanlar için Müslüman toplumunda anlayış, yer ve destek olmadığı belirtilen açıklamada, ''Bu tür suçlara rıza gösterenler de suç işler'' ifadesi yer aldı. 
     Açıklamada, İslamiyet'in cinayeti ve terörü kabul etmediği ve terör saldırılarıyla bağlantılı hale getirilemeyeceği kaydedildi. 
     Federal Anayasayı Koruma Dairesi tarafından radikal görüşlü olduğu gerekçesiyle izlenen İslam Toplumu Milli Görüş IGMG Derneği de, açıklamayı yapan İslam Konseyi'ne üye bulunuyor. 
     İspanya'da Madrid-Sevilla demiryolu hattında, 2 Nisan Cuma günü yaklaşık 12 kilogram ağırlığında patlayıcı madde bulunmuş ve etkisiz hale getirilmişti. 
     
</TEXT>
</DOC>
