<DOC>
<DOCNO> 211083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur16.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis bu hafta "Yeni Lira"yı görüşecek... 
</HEADLINE>
<TEXT>

     TBMM, Kurban Bayramı öncesinde yoğun bir gündemle çalışacak. 
     Genel Kurul'da, 27 Ocak Salı günü, CHP Tekirdağ Milletvekili Enis Tütüncü ve arkadaşlarının tarım ve hayvancılığın sorunlarını araştırılması amacıyla verdikleri önergenin görüşmelerine devam edilecek. Araştırma Önergesi'nin görüşmelerinin tamamlanmasının ardından 1 Ocak 2005 tarihinden itibaren Türk lirasından altı sıfır atılmasını öngören yasa tasarısı ele alınacak. 
     Genel Kurul'da, DİE'nin 2001 yılı rakamları ile kişi başına milli geliri 1500 dolar ve altındaki 36 ilde yatırımların ve istihdamın teşvikini sağlamak amacıyla hazırlanan tasarı ile yabancılara ikinci el taşıt satışına imkan veren tasarı da bu hafta görüşülecek. 
     Uzman erbaşlarla ilgili düzenlemeleri içeren üç ayrı yasa tasarısı ile gündemdeki uluslararası anlaşma ve sözleşmeler de Genel Kurul'un bu haftaki çalışmalarında ele alınacak. 
     AK Parti, bu hafta Genel Kurul'da görüşmeyi planladığı Kamu Yönetimi Temel Yasa Tasarısı'nı ise Kurban Bayramı sonrasına bırakma kararı aldı. 
     
     KOMİSYONLAR 
     Meclis'teki ihtisas komisyonları de gündemlerindeki yasa tasarı ve tekliflerini ele alacak. 
     Tarım, Orman ve Köyişleri Komisyonu, 27 Ocak Salı günü at yarışları hakkında kanunda değişiklik yapan tasarıyı görüşecek. 
     Bayındırlık İmar, Ulaştırma ve Turizm Komisyonu, 28 Ocak Çarşamba günü Kuzey Ankara Girişi Kentsel Dönüşüm Projesi Kanun Tasarısı'nı ele alacak. 
     KİT Komisyonu, 28 Ocak Çarşamba günü Ziraat Bankası, 29 Ocak Perşembe günü ise YURTKUR hesaplarını inceleyecek. 
     
</TEXT>
</DOC>
