<DOC>
<DOCNO> 244054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas15.html </URL>
<DATE> 2004/05/30/ </DATE>
<TIME> 16.57 </TIME>
<AUTHOR>  </AUTHOR>
<HEADLINE>
Almanya, gurbetçi işçi için özel ambulans uçak yolladı 
</HEADLINE>
<TEXT>

     Samsun'da rahatsızlık geçiren bir gurbetçi, özel ambulans uçakla Almanya'ya götürüldü. 
     Alınan bilgiye göre, Almanya'nın Bremen kentinde bir fabrikada işçi olarak çalışan ve memleketi Samsun'a izne gelen gurbetçi Yusuf Gökçek , dün geçirdiği kalp rahatsızlığı sonucu Samsun Devlet Hastanesi'ne kaldırıldı. 
     Burada yapılan ilk müdahale sonrasında eşi Gülsüm Gökçek'in durumu Almanya'daki özel sigorta şirketine bildirmesi üzerine Yusuf Gökçek, gönderilen özel ambulans uçakla Samsun Çarşamba Uluslararası Havaalanı'ndan Almanya'nın Bremen kentine götürüldü. 
     Samsun Devlet Hastanesi'nden 5 kişilik ekiple alınarak, ambulansla havaalanına götürülen gurbetçi Gökçek, burada özel ambulans uçağa alındı. Daha sonra Gökçek'e ambulans uçakta ikinci bir kalp krizi riskine karşı anjiyo yapıldı. Bu sırada uçak yaklaşık 45 dakika alanda bekletildi. 
     Eşiyle birlikte özel ambulans uçağa binen Gülsüm Gökçek, eşinin sağlık sigortasının yurtdışında da geçerli olması için ''sigorta bedelinin haricinde yıllık 13.5 Euroluk bir ek sözleşme'' yaptığını kaydederek, ''Şimdi bu sigortanın yararını gördük. Umarın eşim bir an önce sağlığına kavuşur'' dedi. 
     
</TEXT>
</DOC>
