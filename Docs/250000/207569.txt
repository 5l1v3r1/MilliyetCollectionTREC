<DOC>
<DOCNO> 207569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo22.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Ilie gelirse yüküm azalır 
</HEADLINE>
<TEXT>

     Beşiktaş'ın golcü futbolcusu İlhan Mansız, kötü alışkanlıklara kapılmaması için ailesinin kendisine spor yapma konusunda büyük destek verdiğini söyledi. 
     Fevziye Mektepleri Vakfı Özel Işık Lisesi'nde gerçekleştirilen panelde öğrencilerin sorularını yanıtlayan İlhan, ailesinin kendisine sporda büyük destek verdiğini bildirdi. 
     Milli futbolcu, özellikle yurtdışında uyuşturucu bağımlılığının çok yaygın olduğunu vurgulayarak, ''Almanya'da da bu tür yaşamlar çok fazla. Ailem kötü yollara düşmemem için spor yapmam konusunda bana destek verdi'' dedi. 
     
     ILIE 
     İlhan Mansız, Beşiktaş'ın Rumen futbolcu Adrian Ilie'yi transfer etmesi durumunda forvetin yükünün azalacağını anlattı. 
     Rumen oyuncunun daha önce Galatasaray'da başarılı olduğunu ifade eden İlhan, takıma katılması durumunda Beşiktaş'ın başarısı için birlikte ter akıtacaklarını söyledi. 
     
     FUTBOLU BEŞİKTAŞ'TA BIRAKMAK İSTİYORUM 
     Şu anda Türkiye'nin ve Avrupa'nın en iyi takımında oynadığını savunan İlhan Mansız, söyle devam etti 
     ''Beşiktaşlı olmaktan mutluyum. Siyah-beyazlı forma altında Avrupa'da da başarılı olmak istiyorum. Çocukluğumdan beri Beşiktaşlı'ydım. Avrupa'da bir takıma transferim söz konusu olsaydı, bu takım yine Beşiktaş olurdu. Kısmet olursa futbolu Beşiktaş'ta bırakmak istiyorum.'' Golcü futbolcu, ''Beşiktaş'ta kiminle yan yana oynamak isterdiniz '' biçimindeki soruya karşılık, FC Barcelona'da forma giyen Kluivert'in Beşiktaş'ta oynaması durumunda siyah-beyazlı takımın açık ara şampiyon olacağını öne sürdü. 
     
     PRAG MAÇINDAN SONRA DÜŞÜŞ 
     İlhan, Avrupa Şampiyonlar Ligi'nde AC Sparta Prag ile yapılan maçtan sonra kendisinin performans olarak düşüş yaşadığını itiraf etti. 
     Sezon başında takımla birlikte hazırlık kampına katılamadığının ve İtalya'da tedavi olmak zorunda kaldığını dile getiren İlhan, şöyle devam etti 
     ''Ligde ilk yarıda 8 gol attım. Bu da oynadığım maç sayısı itibariyle iyi bir istatistik. Ancak ilk sezondaki performansımdan uzağım. Sezon başında hazırlık kampına katılamadım ve bunun eksikliğini sezon içinde yaşadım. İkinci yarı hazırlık kampında iyi çalışıp, bundan sonra başarılı olacağıma inanıyorum.'' Milli futbolcu, sakat olduğu dönemlerde sıkıntılar yaşadığını ifade ederek, ''Herşeye hazırlıklı olmalıyız. Sakatlığı kimse istemez. Ancak sakatlık döneminde sahalara dönmek için mücadele etmek lazım. Zaten sahaya çıktığımızda da bütün enerjimizle başarı için mücadele veriyoruz'' diye konuştu. 
     
     ''BABA OLMAK GÜZEL BİR DUYGU'' 
     İlhan, ''Baba olmak nasıl bir duygu '' sorusuna karşılık, ''Baba olduğum için çok mutluyum. Doğduğu ilk günlerde sizi uykusuz bıraksa da güzel bir duygu'' dedi. 
     Bir öğrencinin ''En büyük hayaliniz neydi '' biçimindeki sorusunu ise İlhan, şöyle yanıtladı 
     ''Hayalim hep futbolcu olmaktı. Ancak sporcunun hayatı tamamıyla spora endeksli oluyor. Buna göre yaşıyoruz. Gece hayatı kısıtlı oluyor. Futbolcu olmak için okulu bıraktım. Almanya'da ekonomi eğitimi alıyordum. Bu eğitimimi tamamlamak için şimdi yeniden başvuru yaptım.'' 
     
</TEXT>
</DOC>
