<DOC>
<DOCNO> 224138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/siy04.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Bombacı'nın babası AKP'li aday 
</HEADLINE>
<TEXT>

   CHP Lideri "El Kaide bombalarının" kilit ismi Habib Aktaş'ın babasının AKP'nin Mardin Savur belediye meclis üyesi adayı olduğunu açıkladı 
   Adana DHA 

   
   CHP Genel Başkanı Deniz Baykal, Başbakan Erdoğan'ı radikal dinci terör örgütlerine pirim vermekle suçladı. İstanbul'da meydana gelen saldırıların kilit ismi Habib Aktaş'ın babası Abdülaziz Aktaş'ın AKP'nin Mardin Savur belediye meclis üyesi adayı olduğunu açıklayan Baykal, "İşte bu yüzden terör örgütünün adını koyamadı" dedi. 
   Baykal, Adana mitinginde 10 bin kişiye hitap etti. Kartal Mason Locası'na saldırıda ağır yaralanan teröristlerden Engin Vural'ın İGDAŞ'ta çalıştığını hatırlatan Baykal, "Bu kişi kim tarafından işe alındı, biliyor musunuz Erdoğan tarafından. CHP bunları söyleyince kökü bereketsiz oluyor" diye konuştu. 
   
   Gözden çıkardı 
   KKTC Cumhurbaşkanı Rauf Denktaş'ın, "Kıbrıs'ın cenaze töreninde bulunmak istemiyorum" deyip görüşmelerden çekildiğini kaydeden Baykal, şunları söyledi "Kıbrıs'ı bu duruma nasıl getirdiler. Yazık değil mi, günah değil mi KKTC'yi de gözden çıkardın buna da tamam. CHP'nin köküne dil uzattın buna tamam. Ama artık 'tamam' diyecek durum kalmadı." 
   
   Siyah kurdele 
   Kürsüye SHP'nin seçim konvoyunda iki gazetecinin ölmesi nedeniyle yakasında siyah kurdeleyle çıkan Baykal, partisinin Adana ve ilçelerindeki belediye başkan adaylarını tanıtarak, destek istedi. 
   Baykal, memleketi Antalya'da yaptığı mitingte de, AKP zihniyetini de yarasaya benzeterek, "Işıkta yarasalar göremezler, bakamazlar. Türkiye Cumhuriyeti'nin aydınlığı bunların gözünü kamaştırıyor" dedi. 
   
      
   Atatürk posterini indirmek istediler    Baykal'ın Antalya mitingi olaylı başladı. Miting alanındaki bir apartmanda, üzerinde Atatürk resmi ve altında da "İşte bizim kökümüz" yazan dev poster, sessizce apartmanın çatısına çıkan 3 türbanlı kadın tarafından indirilmek istendi. Miting alanında Baykal'ın gelmesini beklerken, posterin indirildiğini fark eden CHP'liler, kadınları yuhalayarak protesto etti. Bunun üzerine türbanlı kadınlar çatıdan aşağı inerek kaçtı. 
   
   
   
   
   
   
</TEXT>
</DOC>
