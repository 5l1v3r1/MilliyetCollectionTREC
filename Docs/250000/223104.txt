<DOC>
<DOCNO> 223104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko19.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü 3 yılın acısını çıkarıyor... 
</HEADLINE>
<TEXT>

     Otomobil satışlarında yılın ilk iki ayı sağlanan rekor artışta, sektörde yaklaşık 3 yıl süren durgunluğun önemli payı olduğu bildirildi. 
     Çukurova Yetkili Otomobil Satıcıları Derneği YODER Başkanı Süleyman Onatça, geçen yıl Ocak-Şubat döneminde yurt genelinde 11 bin 800 olan otomobil satışının, bu yıl aynı dönemde 49 bin 320'ye, Adana'da ise 226'dan 5 kat artışla bin 149'a çıktığını kaydetti. 
     Sektöre milyonlarca dolar yatırım yapan firmaların geçtiğimiz yıllarda büyük zararlara uğradığını kaydeden Onatça, ''Yatırımcılar, yaklaşık 3 yıl zararına çalıştılar. Otomotiv sektörü, kötü bir 2001 akibetinden sonra nihayet piyasalara baharı müjdeledi'' dedi. 
     
     ARTIŞTAKİ FAKTÖRLER 

     Onatça, hükümet tarafından sağlanan teşviklerin ve kredi faizlerinin düşmesinin satış artışlarını büyük oranda etkilediğini belirterek, şunları söyledi 
     ''Geçtiğimiz yıl Ağustos ayında başlayan 20 yaş üstü araçların ÖTV indirimini kapsayan yasanın yürürlüğe girmesi ve piyasadaki olumlu havanın araç kredisi faiz oranlarına yansıması, 3 yıldır ertelenen taleplerin harekete geçmesine neden oldu. Bunun yanı sıra 2000 yılında rekor artışla 466 bin olan otomobil satışının da bugün için olumlu etkisi oldu. Aradan geçen zamanda krizler nedeniyle araçlarını yenileyemenler, bu araçların 4 yaşını doldurması, yani artık eski model olarak görülmesi nedeniyle yeni taleplerin oluşmasını sağladı.'' 
     
     EKONOMİNİN METEOROLOJİSİ 

     Onatça, otomobil satıcıları olarak bu yıl yurt genelinde 300 bin satış rakamına ulaşmayı hedeflediklerini ifade ederken, ''otomobil satışları ekonominin meteorolojisidir. Siyasi istikrar olması durumunda yüzde 16 olan kişi başına düşen araç sayısının, Avrupa ülkelerinde olduğu gibi yüzde 45'e ulaşacağını tahmin ediyoruz. Yani, ekonomideki iyimser hava ile önümüzdeki aylar ve yıllarda da yeni rekorlar bekliyoruz'' dedi. 
     Sektördeki hareketliliğin devam edebilmesi için bazı yeniliklerin yapılması gerektiğini de savunan Onatça, şunları kaydetti 
     ''Yirmi yaş üstü araçları kapsayan yasanın 2006 yılına kadar uzatılmasını, trafik tescil ve araç muayene işlemlerinin yetkili servisler tarafından yapılmasını istiyoruz. Araç muayene işlemlerinin, bizler tarafından yapılması, Karayolları Şube Müdürlükleri'ne verilen yükü ortadan kaldıracağı gibi alınan tasarruf önlemlerine de katkıda bulunacaktır. Ayrıca, bu sayede yığılmalar ortadan kalkarak, araç sahiplerine büyük rahatlık sağlanacak.'' 
     
</TEXT>
</DOC>
