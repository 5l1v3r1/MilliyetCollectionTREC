<DOC>
<DOCNO> 215344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/dunya/adun.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asıl gerçek çok daha iğrenç' 
</HEADLINE>
<TEXT>

   ABD'de Demokratik Parti'nin en güçlü başkan adayı John Kerry ile ilişkisi olduğu söylenen stajyer gazeteci Alex Polier'in yaşadıklarının basında çıkan haberlerden çok daha şok edici olduğu ileri sürüldü 
      DIŞ HABERLER SERVİSİ 

   
   İşte o kadın 
   Kerry kampanyasında en büyük destekçisi milyoner eşi Teresa ile... Alex Polier ile ilişkisi olduğu iddiaları Kerry'nin Beyaz Saray hedefini baltalayabilir. Anketler Kerry'nin beğenilirlik oranının Bush'un 10 puan üzerinde, yüzde 52 olduğunu gösteriyor.    
   ABD'de Demokratik Parti'nin en güçlü başkan aday adayı, kasım seçiminde ABD Başkanı George W. Bush'un rakibi olmasına kesin gözüyle bakılan Massachusetts Senatörü John Kerry'nin, 27 yaşındaki gazeteci Alex Polier'le 2001'de başlayıp iki yıl süren bir ilişki yaşadığı yönündeki iddialar, senatörün başkanlık umutlarını tehdit eder hale geldi. Kerry iddiaları kesin bir dille reddederken, Polier'in, İngiltere'de yayımlanan The Sunday Telegraph gazetesine konuşan Amerikalı bir arkadaşı, "Gerçekte olanlar, basında çıkan haberlere göre çok daha iğrenç" diye konuştu. 
   Sekiz yıllık evli başkan aday adayı John Kerry'nin son derece başarılı ilerleyen kampanyası, tam da anketlerde Kerry'nin güvenilirlik oranının yüzde 52'ye yükselerek Bush'u 10 puan geride bıraktığı noktada sekteye uğradı. 
   
   'Kerry ahlaksız' 
   Eski ABD Başkanı Bill Clinton'ın Beyaz Saray stajyeri Monica Lewinsky'le yaşadığı ilişkiye atfen "ikinci Monica" olarak adlandırılan Alex Polier, nişanlısı Yaron Schwartzman ile birlikte gittiği Kenya'da, kendisine ulaşabilen gazetecilere yorum yapmaktan kaçındı. Ancak genç kadının babası Terry Polier, basına yaptığı açıklamalarla "ikinci Monica skandalına" tüy dikti. 60 yaşındaki John Kerry'yi "ahlaksız" olarak nitelendiren Baba Polier, "Kızımın birlikte olmasını isteyeceğim bir erkek değil" diye konuştu. Kızıyla Kerry arasında bir ilişki olduğunu doğrulamayan, ancak öfkeli olduğu gözden kaçmayan Polier, Kerry'nin, kızını seçim kampanyasında çalışmak üzere çağırdığını, ancak Alex'in öneriyi reddettiğini de belirtti. 
   
      Çekici ve zeki 
   Terry Polier'in bu açıklamaları üzerine, Polier ailesinin Pennsylvania eyaletinin Malvern kentindeki evinin önü, canlı yayın araçları ve gazetecilerle doldu. Tüm Amerikalıların merak ettiği Alex Polier'in, bir dönem Associated Press haber ajansı için çalıştığı, kariyerinin başlangıcında Kerry ile tanıştığı, Columbia Üniversitesi'nden mezun olduğu ve okul arkadaşları tarafından "çekici, zeki ve lider" olarak nitelendirildiği biliniyor. 
   
   İki önseçim daha kazandı 
   Evlilik dışı ilişki iddialarını kesin bir dille reddeden Kerry, cumartesi Nevada ve başkent Washington'daki önseçimleri de kazandı ve bugüne kadarki 16 önseçimden 14'ünün galibi olarak, Bush'a karşı Demokrat seçmenin umudu olmayı sürdürdüğünü kanıtladı. 
   Bu arada Demokrat adaylardan Howard Dean'ın yarıştan çekilmeyi düşündüğü bir sırada Kerry'nin evlilik dışı ilişki kurduğu iddiaları üzerine bundan vazgeçtiği ve umudunu Wisconsin önseçimine bağladığı bildiriliyor. 
   
   
   
   
</TEXT>
</DOC>
