<DOC>
<DOCNO> 243301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy17.html </URL>
<DATE> 2004/05/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdoğan pazarda alışveriş yaptı... 
</HEADLINE>
<TEXT>

     Başbakan Recep Tayyip Erdoğan, semt pazarında alışveriş yaparak esnafla sohbet etti. 
     Erdoğan TESK'in 2004 yılı Başkanlar tonlantısına katıldıktan sonra Kırkkonaklar Çukurca Birlik Mahallesi'nde kurulan semt pazarını gezdi. Erdoğan'a Sanayi ve Ticaret Bakanı Ali Coşkun da eşlik etti. 
     Pazarda değişik tezgahlardan bir kilo çilek, iki kilo salatalık, üç koli yumurta, iki kilo kayısı, soğan, karpuz ve üç milyonluk simit satın alan Erdoğan kendisine yöneltilen, "Fiyatlar yüksek mi " sorusuna, "Gayet iyi" yanıtını verdi. Pazarda Erdoğan'a yapma çiçek ve yavru tavşan hediye edildi. 
     Erdoğan ayrıca bir yaşındaki küçük hemşerisi Nisa Koçer'i de kucağına alarak sevdi. Erdoğan kendisini izleyen vatandaşları da selamladı. 
     Erdoğan'ın pazar gezisi sırasında esnafla ilginç diyalogları da yaşandı. Bazı esnaflar pazarın kurulduğu gün, marketlerin fiyat indirmesinden yakındı. 
     Erdoğan pazarı gezerken önünde durduğu soğan tezgahı esnafı, "koku yok" diyerek soğan ikram etti. Kuru soğandan tadan Erdoğan, soğanın acılığını ima ederek, "Bu esnaf böyle, koku yok diyor ama duman etti bizi" dedi. 
     Erdoğan gezisi sırasında satın aldığı ürünlerden tatmayı da ihmal etmezken, esnafa "Hayırlı işler" dileyerek pazardan ayrıldı. 
     
</TEXT>
</DOC>
