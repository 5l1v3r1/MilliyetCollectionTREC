<DOC>
<DOCNO> 249757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur47.html </URL>
<DATE> 2004/06/21/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Vali, kütüphanede müdireyi bulamayınca soruşturma başlattı... 
</HEADLINE>
<TEXT>

     Bingöl Valisi Vehbi Avuç, mesai saati içerisinde kütüphanede bulamadığı Müdire Gültekin Yavuz hakkında soruşturma başlattı. 
     AA muhabirinin aldığı bilgiye göre, 1 Mayıs 2003 depreminde hasar gördüğü için yıkılan Bingöl Halk Kütüphanesi, geçici olarak Ticaret Meslek Lisesi Spor Salonu'na taşındı. 
     Bingöl Valisi Vehbi Avuç, geçici olarak spor salonunda hizmet verilen kütüphaneye gitti. Ancak kütüphane Müdiresi Gültekin Yavuz'u yerinde bulamadı. 
     Avuç, daha sonra kütüphaneye gelen Yavuz hakkında, ''mesai saatlerine uymadığı ve işine gösterdiği ilgisizlik nedeniyle soruşturma'' başlatıldığını söyledi. 
     Kütüphanede bulunan 26 bin kitaptan sadece 3 bininin raflara dizildiğinin tespit edildiğini anlatan Avuç, şunları kaydetti 
     ''Öğrencilerimiz için her zaman eğitim ve kitap okuma diyoruz. Ancak, buradaki rezalete hepimiz şahit olduk. Kütüphane kütüphanelikten çıkıp kahvehaneye dönüşmüş. Bu durumda buraya hiçbir öğrenci gelmez. İşinin önemini kavrayamayan 35 yıllık müdire hanım hakkında soruşturma başlatıldı.'' Yavuz ise öğle mesaisine rahatsızlığı nedeniyle geciktiğini ifade etti. 
     
</TEXT>
</DOC>
