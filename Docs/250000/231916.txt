<DOC>
<DOCNO> 231916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/cemal.html </URL>
<DATE> 2004/04/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Şeyin şeyi 
</HEADLINE>
<TEXT>

   
   Arabada giderken radyodan haberleri dinliyordum. 'Şeyin şeyi' başladı. Gülmeye başladım. Komik geldi. Bülent Arınç anlaşılan gazeteci milletinin gazına gelmiş, kendini tutamamış, veryansın ediyordu. 
   Evet, şeyin şeyi, koskoca Meclis Başkanı'nın ağzına yakışmadı. Türbanla ilgili soruya sinirlenmesinin anlaşılabilir nedenleri vardı, ama bu yüzden ağzını bozması ayıp kaçtı. Nitekim sonra bunu kendisi de fark etmiş olmalı ki, bir açıklamayla kamuoyundan özür diledi. 
   İyi güzel. 
   Ama başka ayıplar da var. 
   Bunların da üstünde durmak gerekiyor. Bu ülkede türbanla ilgili kamusal alan fazlasıyla geniş tutulmuş durumda. 
   Bu da bir ayıp 
   Çankaya Köşkü bu çerçevede yer alıyor. Türbanlıların Köşk'teki Cumhurbaşkanı kabullerine katılmaları yasak. Esenboğa Havalimanı'nda Cumhurbaşkanı'nı uğurlama ya da karşılama törenlerinin yapıldığı mekan da öyle... 
   Şeyin şeyi olayının patlak vermesine yol açan 23 Nisan resepsiyonları da farklı değil. TBMM Başkanı'nın her yıl davet verdiği bu mekan da kamusal alan tarifi içinde yer aldığından türbanlılara - bu arada Arınç'ın eşine de - kapalı... 
   Bence bunlar da ayıp. 
   Demokrasi açısından ayıp 
   Bu ayıptan da kurtulmak lazım. 
   Demokrasilerde laikliğin gerekli kıldığı kamusal alanlar var tabii. Ama bunlar Batı demokrasilerinde bizdeki kadar geniş tutulmuyor. 
   Son olarak Fransa'da türbanla ilgili kısıtlamalar getirildi. Bunları laikliğin gereği olarak savunanlar da vardı, karşı çıkanlar da. 
   Ancak Fransa'da yasaklar bizdeki kadar yaygın değil. Örneğin özel okullar ve üniversiteler türban yasağının dışında. 
   Bizde ise tam tersi. 
   Tümünde türban yasağı var. Anayasa Mahkemesi'nin bir kararı uyarınca, Türkiye'de üniversiteler de türban yasağının uygulandığı kamusal alanlar arasında yer alıyor. 
   Bence üniversitelerin bu yasak kapsamı dışında kalması daha doğru olur. Bu yasağın kalkması, laikliğe ve demokrasiye aykırı bir durum yaratmaz. Bunun için türbanla ilgili daha dar kapsamlı bir kamusal alan tarifi yapılsa, daha iyi olur diye düşünüyorum. 
   Evet, türban duyarlı bir konu. 
   Toplumu ve siyaseti geriyor. 
   Çok tartışmalı bir konu. Sorun olmaktan çıkarılması, çözülmesi için yaygın bir mutabakat, bir uzlaşma ortamının aranması isabetli olur. 
   Ama türbanın bugün için ille de Türkiye'nin gündeminde bulunması gerekmiyor. Gündemin üst sıralarında çok daha önemli konular var. 
   Kıbrıs var. 
   Avrupa Birliği var. 
   AB'ye uyumla ilgili anayasal ve yasal değişiklikler kapıya gelmiş durumda. Bu paketin haziran ayına kadar - CHP'nin de işbirliğiyle - gerçekleştirilmesi, Kıbrıs'tan evet çıkması kadar önemli bir konu. 
   Bu nedenle şeyin şeyleri ile uğraşmak yerine, gerçek gündeme sahip çıkmaktır doğru olan... 
   
      
   
   
</TEXT>
</DOC>
