<DOC>
<DOCNO> 243482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun07.html </URL>
<DATE> 2004/05/28/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Kerry Amerikalılar korkulan değil, saygı duyulan bir ABD istiyor 
</HEADLINE>
<TEXT>

     Bülent Keneş 

Demokrat Parti başkan adayı Senatör John F. Kerry, Amerikalıların ''kendisinden korkulan değil, saygı duyulan bir ülke'' istediklerini söyledi. 
     Kerry, ABD'nin ulusal güvenliği konusunda yaptığı konuşmada, Bush yönetimini, diğer milletlerin yaygın desteğini almaksızın ABD'yi savaşa sokmakla eleştirdi. Kerry, ''Diplomatik yolları tüketmeden güç kullanmaya baktılar. İkna etmeleri gerekirken zorbalık yaptılar. Kısacası Amerikan liderliğinin nesiller boyu oluşturduğu bir mirasa zarar verdiler. Ve biz bunu onarmalıyız,'' dedi. 
     Amerikalıların bütün dünyada saygı duyulan bir Amerika istediklerini kaydeden Kerry, ''Bütün dünyada hala dinlemesini bilen ve liderlik yapan bir Amerika'ya yönelik güçlü bir istek var. Sadece korkulan değil saygı duyulan bir Amerika'ya'' şeklinde konuştu. 
     Kerry, Irak'taki durumun kötü olduğunu, ''Bush'un Irak'taki yanlış politikalarında ısrar ettiğini'' belirtti. Bush yönetimi dışında herkesin Irak'ta büyük bir problemle karşı karşıya olunduğunu anladığını kaydeden Kerry, izleyeceği yeni ulusal güvenlik politikasının dört ana prensibe dayanacağını söyledi. 
     Kerry bu prensipleri şöyle sıraladı 
     ''ABD diğer milletlerle yeni ittifaklar başlatmalı ordu modernize edilmeli ve güçlendirilmeli ülkenin Ortadoğu petrollerine olan bağımlılığına 10 yıl içinde son verilmeli Amerikan fikir ve değerlerinin geliştirilmesi için istihbari bilgiler ile diplomatik ve ekonomik güç daha iyi kullanılmalı.'' Kerry, ''Amerika her zaman dünyanın en büyük askeri gücü olmalı... Ama gücümüzü, ancak ittifaklar yoluyla büyütebiliriz. Yalnız başımıza ya da sadece birkaç ülkenin koalisyonuna dayanarak devam edemeyiz,'' şeklinde konuştu. 
     
</TEXT>
</DOC>
