<DOC>
<DOCNO> 232811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko32.html </URL>
<DATE> 2004/04/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Starbucks Coffee Türkiye'de 1 yaşında 
</HEADLINE>
<TEXT>

     Ünlü kahve zinciri Starbucks Coffee'nin Başkan Yardımcısı Troy Alstead, Türkiye'de planladıklarının çok ötesinde bir sonuç elde ettiklerini belirterek, ''İşimizin hacminden ve büyüme potansiyelinden çok memnunuz'' dedi. 
     Türkiye'de Shaya A.Ş. tarafından temsil edilen Starbucks'ın Başkan Yardımcısı Troy Alstead, İstanbul'da düzenlediği basın toplantısında, sadece Amerika'da yılda 400-500 mağaza açtıklarını, hedeflerinin bu rakamı 700-800'e çıkarmak olduğunu bildirdi. 
     Starbucks'ın Türkiye gibi ülkeler için ayrı bir önemi bulunduğunu ifade eden Alstead, kahve kültürü bulunan Türkiye gibi ülkelerde derin fırsatlar olduğuna işaret ederek, şunları kaydetti 
     ''1 yıllık performans gösteriyor ki, Starbucks'ın yeni bir deneyim olarak mevcut kahve kültürü Türkiye'de çok iyi algılanmıştır. Eminiz ki bundan sonra Starbucks Türkiye'de daha iyi bir performans gösterecektir. Son 1 yıl içerisinde Türkiye'deki sonuçlardan memnunuz. Türkiye'de planladığımızın çok ötesinde bir sonuç elde ettik. İşimizin hacminden ve büyüme potansiyelinden çok memnunuz. Bugüne kadar olan performans bundan sonrasının daha da iyi olacağı konusunda bize inanç verdi.'' Alstead, başka pazarlara girme yerine Türkiye'nin seçilmesinde Shaya'nın birkaç marka ile birlikte bu ülkeye girmesinin etkili olduğunu belirterek, ''Dünyada bunun birkaç örneği var. Çin, Güney Doğu Asya ve Ortadoğu'' dedi Shaya A.Ş. Genel Müdürü Işık Keçeci Aşur da, 1 yılda beklediklerinin üzerinde bir müşteri memnuniyeti elde ettiklerini belirterek, sosyo-ekonomik açıdan sadece A ve B grubuna değil her türlü müşteriye hitap ettiklerini söyledi. 
     Aşur, ''Starbucks bir elit, kent markası değildir. Biz halkın bir parçası olmak istiyoruz'' dedi. 
     Basın mensuplarının sorularını da yanıtlayan Aşur, Starbucks'da Türk kahvesine talep olduğunu belirterek, ''Türkiye'de Starbucks'ın Türk kahvesini 7 Ortadoğu ülkesine ihraç edeceğiz. Nasıl yapıldığını biz öğreteceğiz. Bunun üzerine çalışıyoruz. Oradaki Starbucks'larda satılacak'' diye konuştu. 
     Bu hafta Beyoğlu'nda açacakları şube ile 11 mağazaya ulaşacaklarını bildiren Aşur, Ankara'ya da gideceklerini ve Türkiye'de uzun vadeli düşündüklerini anlattı. 
     
     EN İYİ MÜŞTERİ AYAKKABI BOYACISI 
     Aşur, en yoğun müşteri alan mağazalarının Erenköy ve Akmerkez olduğunu belirterek, Erenköy mağazalarının en iyi müşterisinin bir ayakkabı boyacısı olduğunu ve hergün bir frappuccino aldığını anlattı. 
     Bodrum, Marmaris, İzmir, Eskişehir ve Adana'da mağaza açılışı için talep geldiğini ifade eden Aşur, ''Biz 11 mağaza açarak pazarı büyüttük. Pazar, gelen mağazalar ve markalarla büyüyor. Türkiye'de kahve pazarı yarattığımızı düşünüyorum'' diye konuştu. 
     Aslantürk, Ankara'da 3 mağaza açacaklarını belirterek, Starbucks olarak Türkiye'de kısa vadeli planlara bağlı olduklarını ve franchising vermeyi düşünmediklerini bildirdi. 
     1971 yılında ABD'nin Seattle kentinde özel kahveler satan bir dükkanla faaliyete geçen Starbucks, bugün dünya genelinde 7800'ün üzerinde coffee store ile kahve tutkunlarına hizmet veriyor. 
     
</TEXT>
</DOC>
