<DOC>
<DOCNO> 212441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur19.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları Arafat'ta... 
</HEADLINE>
<TEXT>

     Diyanet İşleri Başkanı Ali Bardakoğlu, ırk ve sınıf temeline dayalı bütün anlayışların İslam tarafından reddedildiğini belirterek, ''Arafat, her türlü ayırımcılığın yasaklandığı can, mal, akıl, nesil, ırz, namus ve şeref güvenliği inanç özgürlüğü, kadın hakları gibi temel insan haklarının ve evrensel ilkelerin bütün insanlığa duyurulduğu gerçek özgürlük ve eşitlik günüdür'' dedi. 
     Bardakoğlu, Vakfe'ye durmak için Arafat'ta toplanan Türk hacı adaylarına hitap etti. 
     İslam dininin en önemli ibadetlerinden birinin hac olduğunu ifade eden Bardakoğlu, şöyle konuştu 
     ''Bu mübarek mekanlar, sıradan yerler değildir. Bu mekanlar, ilk insan ve ilk peygamber Hz. Adem'in, Allah'a imanın en büyük mücadelelerinden birini vermiş ve ona tam teslimiyet göstermiş Hz. İbrahim ile Hz. İsmail'in ve ilahi vahyin son halkası ve kemal noktası olan Hz. Muhammed'in peygamberlik davet ve mücadelesini verdiği yerlerdir. 
     İşte bu topraklarda ve Yüce Allah'ın insanları en çok bağışladığı gün olan bu büyük günde hac ihramıyla Arafat'ta bulunmak bir Müslüman için en büyük nimetlerden biridir. Hacılar için kullanılan Allah'ın misafirleri tabiri, Hz. Peygamberin hadislerinden alınmıştır. Hiç şüphesiz bundan daha şerefli bir misafirlik olur mu Böyle bir misafirliğe kabul edilmek, büyük bir nasiptir. Bu misafirlik bütün yakarışları duyan, dertlere derman veren, duaları karşılıksız bırakmayan, kendisine yönelen yakarışları engin rahmetiyle kuşatan Allah'ın misafirliğine kabul edilmektir. Sizler bu misafirliğe kabul edilmekle büyük bir nimete kavuşmuş bulunuyorsunuz.'' 
     
     ''ARAFAT, İNSAN HAKLARI GÜNÜDÜR'' 
     Bardakoğlu, Müslümanlar için bugünün önemli bir gün olduğunu ifade ederek, sözlerini şöyle sürdürdü 
     ''Arafat, insan hakları günüdür. Çünkü tarihe 'Veda Hutbesi' olarak geçen ve Allah Rasulünün, on dört asır evvel yüz yirmi bini aşkın Sahabeye hitaben irad buyurduğu hutbe, bu bölgeden bütün dünyaya ilan edilmiştir. Kıyamete kadar insanlığa ışık tutacak evrensel insani ilkeleri içeren bu temel insan hakları bildirgesinin, üzerinde durduğumuz bu yerde seslendirilmiş olması, burayı anlamlı kılan unsurlardan biridir. 
     İnsanlar arasındaki haksız ayrıcalıkları temelden yıkan 'Arap'ın, Arap olmayana, Arap olmayanın da Arap'a hiçbir üstünlüğü yoktur. Üstünlük ancak takva ile yani gerçek dindarlık iledir' sözü, bu meydandan insanlığa duyurulmuş böylece ırk ve sınıf temeline dayalı bütün anlayışlar İslam tarafından reddedilmiştir. 
     Bu bakımdan Arafat, her türlü ayırımcılığın yasaklandığı can, mal, akıl, nesil, ırz, namus ve şeref güvenliği inanç özgürlüğü, kadın hakları gibi temel insan haklarının ve evrensel ilkelerin bütün insanlığa duyurulduğu gerçek özgürlük ve eşitlik günüdür. 
     Bugün, toplumları temelden sarsan her türlü ahlaksızlığın, haksız kazancın, emanete ihanetin, kan davasının yasaklandığı, toplumsal düzenin temeli olan adaletin ve hakkaniyetin hayatın bütün alanlarında tesis edilmesinin öneminin vurgulandığı bir gündür.'' 
     
     ''ARAFAT, MAHŞERİN TEMSİLİDİR'' 
     Arafat'ın, kardeşlik günü, hacda eşitlik ve kardeşlik ruhunun zirvede yaşandığı yer olduğunu belirten Bardakoğlu, şunları kaydetti 
     ''Arafat, mahşerin bir temsilidir. Her yıl tekrarlanan bu temsilde makamları, mevkileri, sosyal statüleri, ırkları, renkleri ve cinsiyetleri ne olursa olsun hacca gelen bütün Müslümanlar, aynı elbiseler içinde İslam'ın, insanları bir tarağın dişleri gibi eşit gören temel yaklaşımını temsili olarak gösterirler. Arafat'ta ortaya konulan eşitlik bilinci, İslam kardeşliğinin bütün boyutlarını gösteren bir olaydır. 
     Irkları, coğrafyaları, dilleri, renkleri ve kültürleri farklı, fakat imanları ve gönülleri bir, milyonlarca insanın biraraya geldiği bu büyük günde sizler, müminler denizinden bir damla olabilmenin hazzını yaşıyorsunuz. 
     Arafat nefis muhasebesi yapma günüdür. İnsanlığımızı ve Müslümanlığımızı sorgulama günüdür. Allah'ın emir ve yasaklarına, Hz. Peygamberin örnek ahlakına ne derece uyabildik İslamın güzelliklerini ne derece hayatımıza geçirebildik Bugün bu sorular üzerinde de bir hayat muhasebesi yapma günüdür. Arafat, sabır ve metanet günüdür. Burada sabır ve metanet yüklenmeliyiz. Çünkü Allah sabredenlerle beraberdir. 
     Arafat af, mağfiret, şükür ve zikir günüdür. Onun için Allah'tan af ve mağfiret dilemeli, bütün varlığımızla onu anmalıyız. Bugün bütün Müslümanlar, hatta bütün insanlar ve diğer varlıklar için şefkat ve merhamet günüdür. Bu bakımdan Allah'tan rahmet ve şefkat dilemeliyiz. 
     İhramlı iken bu bilinç o derece yoğunlaşır ki, artık bırakınız kendi aramızda çekişmeyi ve kırıcı olmayı, diğer canlılara, hatta en küçük bir canlıya ve bir bitkiye bile zarar vermeyi düşünemeyiz.'' Hac görevini ifa eden kimselerin Allah katındaki değerinin çok yüksek olduğunu, onların içtenlikle yapacakları duaların geri çevrilmeyeceğini ifade eden Bardakoğlu, ''Geçmişte bilerek bilmeyerek yaşadığımız manevi kirlerden bizi arındırması için Yüce Mevlamıza niyaz edelim. Annemiz, babamız, ailemiz ve çocuklarımız, çevremizdeki insanlar, milletimiz ve bütün insanlık için dua etmeliyiz. Herkes için barış, huzur ve mutluluk dilemeliyiz'' dedi. 
     
     ''MÜSLÜMAN'IN DERDİNİ, DERT EDİNİN'' 
     Bardakoğlu, hacı olan kişinin, İslam'ın güzelliğini yaşantısıyla fiili olarak göstermesi gerektiğini belirterek, İslam'a uygun olmayan tavır ve davranışlardan sakınılmasını, yalan, haksızlık, emanete hıyanet, bencillik, ahde vefasızlık, aldatma, kandırma, eksik ölçme ve tartma gibi gayrı ahlaki tutum ve davranışlardan daima uzak durulmasını istedi. 
     Bardakoğlu, ''Hac bize Müslümanların derdini dert edinme bilincini kazandırmalıdır. Çünkü Müslümanların derdini dert edinmeyen, onlardan değildir'' dedi. 
     Haccın, ruhta devrim meydana getirebilecek, kişinin hayatını hac öncesi ve hac sonrası şeklinde ikiye ayıracak kadar insanın tavır, davranış ve anlayışı üzerinde etkili olabilecek bir ibadet olduğunu anlatan Bardakoğlu, ''Hac, tüm dünyevi kayıtları ve kaygıları bir kenara bırakıp her şeyi arkasına atarak kefen misali bir giysi içerisinde Yüce Rabbimizin huzurunda olmanın zevkine erebilmektir'' diye konuştu. 
     Bardakoğlu, hacı adaylardan, Hz. Muhammed'in mescidinin bulunduğu Medine'yi ziyaret ederek, peygamber sevgisini doyasıya yaşamalarını istedi. 
     Bu arada, Türk hacı adayları, öğle ve ikindi namazını birlikte kıldıktan sonra Vakfe'ye duracaklar. Arafat'ta dua eden Türk hacı adayları akşam Müzdelife'ye geçecekler. 
     
</TEXT>
</DOC>
