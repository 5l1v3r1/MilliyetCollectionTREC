<DOC>
<DOCNO> 242703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy21.html </URL>
<DATE> 2004/05/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sarıgül lider gibi... 
</HEADLINE>
<TEXT>

     Osman Nuri BOYACI DENİZLİ, DHA 

Anadolu gezilerini sürdüren Şişli'nin CHP'li Belediye Başkanı Mustafa Sarıgül, parti genel başkanlığı konusunda sokaktaki yurttaşın kararının önemli olduğunu belirterek, Bir gün ben Ankara'ya gitmeye karar verirsem, Esenboğa- Ulus arasında 50 bin kişi yoksa Ankara'ya gitmem'' dedi. 
     28 Mart seçimlerinde beklenen başarıyı gösteremeyen CHP'de Genel Başkan Deniz Baykal'ın istifasına yönelik istekler her geçen gün artarken genel başkanlık için adı en fazla dillendirilen kişi olan Mustafa Sarıgül, Mimarlar Odası Denizli Şubesi ve Denizli Genç İşadamları Derneği'nin davetlisi olarak geldiği Denizli'de yoğun ilgiyle karşılandı. 
     
     BAŞBAKAN SARIGÜL' 

     THY nin tarifeli uçağıyla İstanbul'dan Denizli'ye gelen Sarıgül'ü CHP İl Başkanı Ali Rıza Ertemur, Merkez İlçe Başkanı Hakan Kılınç, Denizli Eski Belediye Başkanı Ali Marım, partililer ve gençler karşıladı. Sarıgül için Sevgiyle kazananlar, sevgiyle karşılanırlar'' pankartı açıldı, halk oyunları gösterisi yapıldı. Bir grup Denizlispor taraftarı da Başbakan Sarıgül'' sloganı attı. 
     Gördüğü ilgiden memnun olan Sarıgül, kısa süre VİP salonunda partililerle sohbet etti ve basının sorularını yanıtladı. Mustafa Sarıgül, Şişli'de yakalanan başarı ve belediye hizmetleri hakkında kısaca bilgi verdi. CHP'nin durumuyla ilgili soruları da yanıtlayan Sarıgül, CHP ye 1974 yılında gençlik kollarıyla adım atarken, genel başkan olmak, en genç milletvekili olmak amacıyla girmediğini söyleyerek, Makam ve mevki hastalığım yok. Benim en büyük gücüm CHP onurunu korumak ve CHP gençlik kollarının talebesi olarak buralara gelebilmektir. Halka inanıyorum. Sonuna kadar güveniyorum. Nereye gideceğim kararını, önce Allah sonra da bütün yurttaşlarım verir. CHP geleneğinde genel başkanımıza saygımız sonsuzdur'' dedi. 
     Yurt gezilerine davetler geldiği için gittiğini, daha önce Samsun ve Ordu'yu dolaştığını, tüm Anadolu'yu karış karış dolaşacağını belirten Sarıgül, Türkiye'nin doğusunu, batısını, bütün yurttaşlarımla beraber dolaşacağız. Benim için önemli olan CHP'nin Şişli'de aldığı yüzde 70'e yakın oyu, Türkiye de de alması için elimden geleni yapmaktır. 
     Denizli'ye bir daha geldiğim zaman 15- 20 bin kişi karşılarsa, o zaman genel başkanlık için bir şeyler düşünürüm. Genel başkanlık önemlidir ama başbakan olmak daha önemlidir. Benim için önemli olan sokaktaki yurttaşlarımızın kararıdır. Halkın gücünü arkasında hissettiğiniz anda farklı şeyler düşünebilirsiniz'' diye konuştu. 

     
</TEXT>
</DOC>
