<DOC>
<DOCNO> 219726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun12.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakarelerinde 9. görüşme... 
</HEADLINE>
<TEXT>

     Kıbrıs sorununa Annan planı temelinde 1 Mayıs'a kadar çözüm bulmak hedefiyle 19 Şubat'ta başlatılan Kıbrıs müzakereleri çerçevesinde, bugün 9'uncu görüşme yapılıyor. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, saat 09.30'da Lefkoşa ara bölgedeki Konferans Merkezi'nde bir araya geldi. 
     Denktaş, görüşmeye giderken açıklama yapmadı. 
     BM Genel Sekreteri'nin Kıbrıs Özel Temsilcisi Alvaro de Soto'nun gözlemci olarak katıldığı görüşmelerin bugünkü bölümüne, Kıbrıs'ı ziyaret eden BM Genel Sekreter Yardımcısı Sir Kieran Prendergast da katılıyor. Prendergast, dünkü görüşmeye de katılmıştı. Dünkü görüşmede, Türk tarafı başkanlık konseyindeki temsiliyet konusunu gündeme getirerek bu konuda alternatif öneriler sunmuş, Rumlar bunu reddetmişti. 
     Türk tarafının, bugünkü görüşmede, başkanlık konseyi ve merkezi hükümetin yetkileri konusundaki önerilerini yazılı olarak Rumlara sunması bekleniyor. 
     Rumlar ise toprak konusunu gündeme getirerek, Annan planında varılacak anlaşma uyarınca 3 yıllık bir geçiş döneminin ardından kendilerine devredilecek bölgelerin, anlaşma olduğu andan itibaren BM'nin kontrolüne verilmesini isteyerek, bu bölgelerin idaresi için de BM'ye özerk yetkiler verilmesini talep etmişti. Türk tarafı, bunu kabul etmemişti. 
     Bu arada KKTC Cumhurbaşkanı Denktaş, görüşmenin ardından saat 11.00'de Ankara'ya gidecek. 
     
</TEXT>
</DOC>
