<DOC>
<DOCNO> 217716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko22.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD IMF'nin zam ve ek vergi baskısına hükümet direnmeli 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, IMF'nin zam ve ek vergi baskısına karşı hükümetin mutlaka direnmesi gerektiğini bildirdi. 
     Ali Bayramoğlu, 7. Gözden Geçirme çalışmaları çerçevesinde yarın Türkiye'ye gelmesi beklenen IMF heyetinin ziyareti öncesinde elektrik ve doğalgaz fiyatlarına zam yapılacağı söylentileri karşısında yazılı bir açıklama yaptı. 
     Açıklamasında hükümete seslenen Ali Bayramoğlu, şunları kaydetti 
     ''Asgari ücret artışı ve emeklilere yapılan zamlardan doğan 3.5 katrilyon liralık ek açığı karşılamak için IMF'nin zam ve ek vergiler getirilmesi baskısına karşı hükümet mutlaka direnmelidir. Zaten zor durumda olan küçük ve orta ölçekli işletmeler başta olmak üzere iş dünyası zam ve ek vergiler değil, yatırımın ve üretimin önündeki engellerin kaldırılmasını, maliyetlerin düşürülmesini bekliyor. Hükümet tüm iş dünyasının tepkisini IMF'ye iyi aktarabilmelidir.'' Emeklilere yapılan zammın karşılanması noktasında bütçe giderlerinden yüzde 10 kesinti yapılmasının zaten durgunluğa yol açan bir tedbir olduğunu ve bu önlemin yeterli olduğunu belirten Bayramoğlu, zam ve ek vergilerin satın alma gücünü düşüreceği için üretim maliyetlerini yükselteceğini, bunun da zaten durgunluktan henüz çıkamamış olan iç pazarın daha da durgunlaşmasını artıracağını savundu. 
     
     AKARYAKIT VE ENERJİYE ZAM YAPILMAMALI 
     Üretimin temel girdileri arasında yer alan akaryakıt ve enerji maliyetlerine zam yapılmamasını isteyen Bayramoğlu, 15 aydan bu yana sürdürülen zam yapmama politikasının toplumda umutları kuvvetlendirdiğini, ancak yapılacak zamların umutları karartacağını vurguladı. 
     Oysa umut ışığının kararmaması gerektiğini belirten Ali Bayramoğlu, açıklamasını şöyle sürdürdü 
     ''Zam ve ek vergi paketinin açılmasının Türkiye'yi tekrar 2003 yılı öncesi zam, vergi kısır döngüsüne sürükleyecek bir durum olacak, 3 Kasım 2002 seçimlerinden sonra ortaya çıkan istikrar ve geleceğe umutla bakma olgusunu zedelenecektir. Ayrıca zam ve ek vergiler satın alma gücünün, gelirin tüketiciden devlete kaymasına ve oradan faiz lobisine akmasına yol açacaktır. Hükümetin şu ana kadar izlediği iş dünyasının beklentilerini gözönünde tutma yaklaşımını terketmemesini istiyoruz.'' MÜSİAD Başkanı Bayramoğlu, kurun düşüklüğü yanında akaryakıt, elektrik ve doğalgaza zam gelmesi halinde ihracatçının daha büyük güçlükler içine gireceğine de dikkat çekti. 
     
</TEXT>
</DOC>
