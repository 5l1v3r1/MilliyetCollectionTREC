<DOC>
<DOCNO> 237853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy27.html </URL>
<DATE> 2004/05/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
CHP "Dışarıdan ısmarlanan 'Ilımlı dini devlet elbisesi' giyiliyor" 
</HEADLINE>
<TEXT>

     CHP Grup Başkanvekili Haluk Koç, dışarıdan ısmarlanan ''ılımlı dini devlet'' elbisesinin adım adım Türkiye'ye giydirilmek istendiğini öne sürerek, buna karşı siyasi dirençlerini ortaya koyacaklarını ve tüm güçleriyle mücadele edeceklerini söyledi. 
     Haluk Koç, TBMM Milli Eğitim Komisyonu'nun CHP'li üyeleriyle basın toplantısı düzenleyerek, komisyonu terketme gerekçelerini açıkladı. YÖK Tasarısı'nın, Milli Eğitim Bakanı Hüseyin Çelik'in ifadesinin aksine Üniversitelerarası Kurul ve YÖK'ün, üniversitelerin bilgi ve katkısına gerek duyulmadan hazırlandığını anlatan Koç, bu düzenlemenin Türk milli eğitiminin amaçlarına ters düştüğünü ve meydanlarında verilen sözleri gerçekleştirmek için ortaya atılan bir dayatma olduğunu kaydetti. 
     İktidarın, Komisyon'da söylenen tüm doğrulara kulaklarını tıkadığını, toplumu önemli bir sınav öncesinde germeye, kutuplaştırmaya ve kaosa sürüklemekten çekinmediğini ileri süren Koç, 1 milyon 900 bin ailenin ne olacağını bilmediği bir sınav sistemine sürüklendiğini söyledi. Türkiye'de üniversiteye giriş sınavının ne kadar önemli olduğunu, 2 oğlu sınava giren biri olarak yaşadığına işaret eden Koç, şöyle konuştu 
     ''Amaç bellidir. Değişik söylemlerinin gerçek olmadığını bir kez daha tüm netliğiyle görüyoruz. Dışarıdan ısmarlanan ve Türkiye'ye biçilmek istenen yeni devlet düzeni, yani ılımlı dini devlet elbisesi adım adım Türkiye' ye giydirilmek isteniyor. AKP'nin hala çağdaş, ilerici, Türkiye'nin önünü açan parti olarak sunulmasına katkı yapanlara bu gerçeği bir kez daha anımsatmak istiyoruz. Köşelerinde özeleştiri yapmaya çalışanlara da kocaman bir günaydın... 
     CHP olarak uyarılarımızı yaptık. Gidilen yolun, Türkiye ve geleceğimiz için yol olamadığını söyledik. Eğitimin siyasallaştırılmasını, üniversitelerin kuşatılmasını, bunun kimseye bir yarar getirmeyeceğini ifade ettik. Çoğunluklarını, her alanda istedikleri şekilde toplumu şekillendirmeye yeteceğine inanan bir iktidarla karşı karşıyayız. Yanılıyorlar, yanıldıklarını da görecekler.'' 
     
     ''KRAL ÇIPLAK DİYENLERİN SAYISI ARTIYOR'' 
     Koç, Tasarı'nın geri çekilmesi ve alt komisyona sevk edilmesi tekliflerinin reddedildiğini belirterek, Komisyonda bulunmalarının bu aşamadan sonra hiçbir şey ifade etmeyeceğini kaydetti. 
     Bu tutumlarının, bundan sonraki süreçte, Genel Kurul'da ve diğer siyasal platformlarda mücadele etmeyecekleri anlamına gelmediğine dikkati çeken Koç,''Tüm gücümüzle, Türkiye'ye dayatılan bu sistemi ve bu sistemin adım adım gerçekleştirilmesi olayına, siyasi direncimizi ortaya koyacak ve mücadelemizi sürdüreceğiz. Türkiye'de çevrilen filmde kral gerçekten çıplaktır. Statükocu suçlamasıyla çok karşı karşıya kaldık. Bugün kralın çıplak olduğunu söyleyenlerin sayısı artmış oluyor. Bunu görmek istemeyenler, tutumlarını bir kez daha gözden geçirsin'' diye konuştu. 
     Koç, Öğretim Birliği Yasası'nı sağından solundan, etrafından, kuşatarak delmeye çalışan iktidara karşı demokratik laik Cumhuriyet kazanımlarını, siyaseten kendilerine kim ne suçlama getirirse getirse, korumaya özen göstereceklerini söyledi. 
     Anayasa değişikliğinde ''pozitif ayrımcılık'' ısrarlarının sürdüğünü belirten Koç, ''AKP değişmedi. Israrla bunu geçen yıldan beri savunduk. Degiştiğini iddia eden geniş bir kesim vardı. Bugün, yarın getirilecek olanlar AKP'nin değişmediğini, değişmeyeceğini gösteriyor. Bunu görenlerin artmasını istiyoruz. Duyarlılık sadece CHP'nin değil, herkesin olmalı'' dedi 
     
     ''İNTİKAM, KİN GÜTME YASASI...'' 
     TBMM Milli Eğitim Komisyonu Üyesi CHP Yalova Milletvekili Muharrem İnce de görevi süresince 28 yönetmelik değiştirerek bir rekora imza atan Milli Eğitim Bakanı Çelik'in ilginç bir tasarısıyla karşı karşıya olduklarını söyledi. Üniversiteye giriş sınavına 1.5 ay kaldığını hatırlatan İnce, düzenlemenin zamanlama, katsayı değişikliği nedeniyle tercih hatalarına yol açması gibi teknik yanlışlıklar içerdiğini anlattı. 
     Bilimsel verilerin milletvekili oylarıyla doğru kabul edilemeyeceğini, katsayının milletvekilleri tarafından belirlenmesinin yanlış olduğunu belirten İnce, bugüne kadar katsayının kanunla düzenlenmediğini hatırlattı. 
     Tasarıyla Anadolu Öğretmen liselerinin ortadan kaldırıldığını, yaklaşık 3.5 milyon liselinin 70 bin kişiye ayrıcalık tanımak adına mağdur edildiğini savunan İnce, kendilerinin meslek liselilere yanlış anlatıldığını, elektrik bölümünde okuyan bir öğrencinin elektrik mühendisliğine gitmesine itirazları olmadığını ifade etti. 
     Komisyon Üyesi CHP Ankara Milletvekili Mehmet Tomanbay ise tasarının hiçbir tutar taraf olmadığını, üniversitelerin özerkliğini, bilimsel özgürlüğünü, mali ve idari özerkliğini elinden aldığını söyledi. Dünyanın hiçbir yerinde üniversitelerin Milli Eğitim Bakanlığı tarafından yönlendirilmediğini savunan Tomanbay, düzenlemenin eğitim sisteminde kaos yaratacağını ifade etti. Tomanbay, ''Bu bir intikam, kin gütme tasarısıdır'' dedi. 
     
</TEXT>
</DOC>
