<DOC>
<DOCNO> 217904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yasam/yas02.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hatırladım Eylemdeydim' 
</HEADLINE>
<TEXT>

   Wernicke Korsakoff hastası, 'iyileşemez' raporuna rağmen yeniden cezaevine gönderildi. Eylem biteli çok olmuştu ama o, hatırladığı tek şeyi yapıp yeniden ölüm orucuna başladı... 
      Belma Akçura 
   
   Açlık grevi sonrası Wernicke Korsakoff hastası olduğu için cezaevinden çıkarılan ve cezası 3 kez ertelenen 28 yaşındaki Serkan Aydoğan, 'iyileşemez' raporlarına rağmen tekrar cezaevine gönderildi. Geçmişi hatırlayıp bugünü kaydedemeyen Aydoğan, belleğinde ölüm orucu kaldığı için cezaevinde ölüm orucuna başladı. 
   Aydoğan, üç kardeşin en büyüğü. 1990'lı yılların ortalarında Şişli'deki evlerinde kardeşlerine idaellerini anlatıyor 'İnşaat mühendisi olacağım, kesin ..' 
   Ama lise son sınıfta idealleri değişir. Örgüt işleriyle ilgilenmeye başlar. Durumu fark eden babası onu askere gönderir ve üniversite sınavlarına girmesine de izin vermez. 
   Baba İsmail Aydoğan, "Serkan'a en büyük kötülüğü belki de okumasına izin vermeyerek yaptım. Son derece neşeli, dürüst bir çocuktu. Bir gün polisler kapıya geldi oğlum için..." diyor. 
   Serkan Aydoğan, "DHKP C örgüt üyesi olmak" ve "pankart asmaktan" 16.5 yıl ağır hapis cezasına çarptırılır. 1999'da girdiği cezaevinden, 2001'de ölüm orucu nedeniyle çıkar. O artık, 75 kilodan 43 kiloya düşmüş, 'iyileşemez' raporuyla ailesine teslim edilmiş ve hafızası yerinde olmayan bir gençtir. 
   
   Hep annesi yedirdi 
   Cezası 3 kez ertelenen Aydoğan'a 2.5 yıl ailesi baktı. Baba Aydoğan, "Annesi bir çocuk gibi yemeğini yedirdi. Evde oturur, yataktan çıkmaz, arada bir benimle pazara gelir, kimseyle konuşmaz, kendi kendine güler, nedenini söylemezdi" diyor. 
   Şimdi 'iyileşemez' raporlarına rağmen yeniden cezaevine gönderilen Aydoğan, ailesinin anlattığına göre, 2.5 yıl dışarıda kaldığını bile hatırlamıyor. Ve şu anda "Ne zaman bitti ölüm orucu Siz beni kandırıyorsunuz" diyerek ölüm orucunu sürdürüyor. 
   Adli Tıp Kurumu İhtisas Kurulu raporuyla infazı ertelenen Aydoğan'ın durumunda bir iyileşme olmamasına karşın tekrar cezaevine gönderilmesi üzerine 12 Şubat 2004'te avukatları Mihriban Kırdök ve Mehmet Ali Kırdök, Avrupa İnsan Hakları Mahkemesi'ne AİHM başvurdu. 
   Avukat Mihriban Kırdök, Aydoğan'ın durumuna tanık olduktan sonra geceleri uyuyamadığını belirterek, "Bu çocuk içerde her an hayatını kaybedebilir" diyor. Baba Aydoğan da avukatların dışında, 'yaşam ve insanlık dışı muamele görmeme haklarının ihlali' nedeniyle AİHM'ye gitti. 
   
   Tedavisi yok    İ.Ü. Tıp Fakültesi Nöroloji Anabilim Dalı Öğretim Üyesi Prof. Dr Murat Emre, Wernicke Korsakoff hastalığının tedavisinin mümkün olmadığını belirterek şunları söyledi "Genelde alkol alımında ya da uzun açlık olayında gerekli vitaminler verilmediğinde ortaya çıkan bir beyin hasarıdır. Bu hastaların bir kısmında dengeyle ilgili hasar gerilerken, hafıza bölgesindeki hasar kalıcı hale geliyor. Tedavi, hastalık oluştuktan sonra mümkün değil." 
   
   
</TEXT>
</DOC>
