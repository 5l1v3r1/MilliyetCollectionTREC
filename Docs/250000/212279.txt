<DOC>
<DOCNO> 212279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur34.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda görüş mesafesi 10 metreye kadar düştü... 
</HEADLINE>
<TEXT>

     Ankara-İstanbul Karayolu'nun Bolu Dağı kesiminde yoğun sis ve daha önce meydana gelen zincirleme trafik kazası nedeniyle ulaşım güçlükle sağlanıyor. 
     Bolu Trafik Bölge Müdürlüğü yetkililerinden alınan bilgiye göre, Bolu Dağı'nda etkili olan yoğun sis nedeniyle görüş mesafesi 10 metreye kadar düştü. Yetkililer, yoğun sis ve daha önce meydana gelen trafik kazası konusunda sürücüleri uyararak, bu güzergahı kullanacak sürücülerin, Karayolları ve trafik ekiplerinin işaret ve uyarılarına uymalarını istedi. 
     Öte yandan, Ankara-İstanbul Karayolu'ndaki kaza nedeniyle araçlar, Düzce'nin Kaynaşlı kesimine kadar yaklaşık 5 kilometrelik kuyruk oluşturdu. 
     Karayolları ve trafik ekiplerinin yol açma çalışmaları sürüyor. 
     
</TEXT>
</DOC>
