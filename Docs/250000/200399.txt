<DOC>
<DOCNO> 200399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo07.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon, Galatasaray'ı gözüne kestirdi... 
</HEADLINE>
<TEXT>

     Trabzonspor Teknik Direktörü Turgay Semercioğlu, futbolcularının Gaziantepspor maçında gösterdiği hırstan son derece memnun olduğunu söyledi. 
     Turgay Semercioğlu, yaptığı açıklamada, oyuncularıyla ilk tanıştığında onları çok hırslı ve istekli gördüğünü belirterek, ''Oyuncularım, Gaziantepspor maçında bunu gösterdiler. Onların hırsı ve istekli oluşları, bana ilerisi için umut verdi'' dedi. 
     Gaziantepspor maçı öncesi takımını çok iyi motive ettiğini dile getiren Semercioğlu, ''Oyuncularıma Trabzonspor'un büyük bir kulüp olduğunu ve buna göre sahada mücadele etmeleri gerektiğini söyledim. Onlar da bu bilinçle ellerinden geleni yaptılar. Takımdaki bütün oyuncular çok iyi oynadılar. Bu futbolcularla, ligin zirvesinde ağırlığımızın olacağına inanıyoruz'' diye konuştu. 
     Bordo-mavili takımın 4-4-2 düzeniyle oynayacağını ifade eden Semercioğlu, şöyle konuştu 
     ''Bu düzen, altyapıdaki takımlarımızda da var. Üst yapıda da böyle olacak. Ancak takım içinde oyuncu değişikleri olabilir. Kadromuza altyapıdan da oyuncu katabiliriz. Yeni bir yönetim gelecek ve bizim de devam edip etmeyeceğimiz buna göre belli olacak.'' Semercioğlu, zor bir dönemeçten geçtiklerini ve ilk olarak Gaziantepspor engelini geride bıraktıklarını belirterek, ''Önümüzde, Galatasaray gibi güçlü bir takım daha var. Rakibimiz, ligde puanlar kaybediyor. Yaralı aslanla oynayacağız. Ancak Galatasaray deplasmanından, puan veya puanlarla dönmek istiyoruz'' dedi. 
     Bordo-mavili takımın futbolcularının Gaziantepspor maçında çok yorulduğunu kaydeden Semercioğlu, takıma yarın için izin verdiklerini ve 8 Aralık Pazartesi günü yapacakları çalışmayla Galatasaray maçının hazırlıklarına başlayacaklarını da sözlerine ekledi. 
     
</TEXT>
</DOC>
