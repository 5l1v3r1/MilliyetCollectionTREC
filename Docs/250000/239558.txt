<DOC>
<DOCNO> 239558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/guncel/gun03.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşütçü hatırası 
</HEADLINE>
<TEXT>


Türk, Yunan ve İtalyan askerleri, İzmir'in Özdere bölgesinde, "Ege'de barış için" ilk kez deniz yüzeyine paraşütle atlayış yaptı 

TURAN GÜLTEKİN İzmir DHA 

Çiğli 2. Ana Jet Üs Komutanlığı Muharebe Arama Kurtarma Okulu'nun MAK düzenlediği ve Türk, Yunan ve İtalyan paraşüt ekiplerinin katıldığı, "Ege Barış Denizi Dostluk Atlayışı 2004", uçaktan denize atlama eğitimiyle sona erdi. Eğitimin ardından askerler üniformalarıyla denize atladı. 
Etkinliğin dünkü bölümü, Çiğli 2. Ana Jet Üs Komutanlığı Muharebe Arama Kurtarma Okul Komutanı Hava Piyade Kurmay Binbaşı Gökhan Şahin Sönmezateş, Yunan Emekli Korgeneral Trahanatsiz Kostantinos ve İtalyan takım lideri Yüzbaşı Danoli Fumagalli'nin İzmir'in Özdere bölgesinde deniz yüzeyine atlayışıyla başladı. Ardından Türk, Yunan ve İtalyan askerleri 1250 feet'ten otomatik paraşütlerle deniz yüzeyine atlayış yaptı. 
İlk defa gerçekleştirilen deniz yüzeyine eğitim atlayışının ardından Türk, Yunan ve İtalyan askerler, Türk Hava Kuvvetleri THK Gümüldür Özdere Özel Eğitim Merkezi'nde hatıra fotoğrafı çektirdi. Önceki gün başlayan dostluk atlayışlarına Yunanistan'dan 14, İtalya'dan 2 ve Türkiye'den 5 askeri personel katıldı. 




</TEXT>
</DOC>
