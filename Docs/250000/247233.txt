<DOC>
<DOCNO> 247233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas08.html </URL>
<DATE> 2004/06/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Rambo" da geri dönüyor... 
</HEADLINE>
<TEXT>

     ''Rocky'' filminin devamını çekmek için yapımcılarla mahkemelik olan Sylvester Stallone, şimdi de 16 yıl sonra Vietnam gazisi Rambo'yu diriltmeye karar verdi. Stallone, en son Afganistan dağlarında bıraktığı Rambo'yu 2006 yılında yeniden seyirci karşısına çıkaracak. 
     Internetteki ''moviehole'' sitesinde yer alan habere göre, ''en kahraman'' Rambo, yeni maceralar için dönüyor. ''Rocky 6'' için harekete geçen, ancak Metro Goldwyn Mayer şirketinin yapımcılarıyla mahkemelere düşen Stallone, şimdi de ilk göz ağrılarından Rambo'yu savaşa hazırlıyor. 
     Rocky'den de hala ümidini kesmeyen Stallone'nin ''Rambo 4'' için de yönetmen Martin Cambell ile dirsek temasında olduğu, filmin büyük olasılıkla bu rejisör tarafından yönetileceği ifade edildi. 
     İlk ''Rambo'' filminde 36 yaşında olan Stallone'nin, 58 yaşında yeniden kamera karşısına geçeceği kaydedildi. 
     Rambo serisinin yeni filminin, 2006'da seyirciyle buluşması hedefleniyor. 
     
     BOMBALI OKLA HELİKOPTER PATLATIRDI 
     Ünlü aktör Sylvester Stallone'nin John J. Rambo adlı Vietnam gazisini canlandırdığı ''Rambo'', 1982 yılında ''İlk Kan-First Blood'' adlı filmle doğdu. 
     Yönetmenliğini Ted Kotcheff'in üstlendiği filmde, Stallone, başında kırmızı bandı, yırtık atleti, kir pas içindeki yüzü ve terli vücuduyla mücadele verdi. 
     Tankla helikoptere saldırmak, bombalı okla Vietnamlı subayları ve helikopterleri havaya uçurmak, barutla yara temizlemek, takılan paraşütün iplerini keserek kurtulmak gibi inanılmaz hareketlere imza atan Rambo, macerasını 1985'te ''Rambo-İlk Kan 2'' ile sürdürdü. Bu kez George P. Cosmatos'un kamera arkasına geçtiği filmde, kahraman Rambo, Vietnam'daki hapishanelerden bir ekibi kaçırmak için ter döktü. 
     Rambo, son olarak 1988 yılında Afganistan dağlarında mücadele verdi. Bu macerasında, yönetmenliği Peter MacDonald üstlendi ve Stallone bu sefer 42 yaşında ''olgun'' bir savaşçı olarak kamera karşısına geçti. 
     Film, Amerikan milliyetçiliğini körükleyen ögeleriyle 1980'li yıllarda özellikle kendi ülkesinde ilgiyle izlenmiş ve Rambo en tanınan aksiyon kahramanları arasına ismini altın harflerle yazmıştı. 
     
</TEXT>
</DOC>
