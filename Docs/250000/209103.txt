<DOC>
<DOCNO> 209103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo08.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Yılmaz ikinci yarıdan ümitli 
</HEADLINE>
<TEXT>

     Bursaspor Kaptanı Okan Yılmaz, yeni transferlerin takıma güç kattığını belirterek, ''İnşallah ikinci yarıda hak ettiğimiz yere geliriz'' dedi. 
     Okan Yılmaz, orta sahada savaşçı ve yaratıcı özellikleri olan bir futbolcuya ihtiyaç duyduklarını, takıma yeni katılan Nenad Grozdiç ile bu ihtiyacı giderdiklerini söyledi. 
     Sloven golcü Milan Osterc'in de hava hakimiyeti yüksek bir futbolcu olduğunu dile getiren Okan Yılmaz, şöyle konuştu 
     ''Böyle bir santrfora da ihtiyacımız bulunuyordu. Bunun yanı sıra Mustafa Gürsel, Türkiye liglerinde kendini kanıtlamış, iyi ve yaratıcı özelliklere sahip bir futbolcu. Vedat İnceefe de benzer özelliklerde bir oyuncu. İnşallah, takıma yeni katılan futbolcu arkadaşlarımızla birlikte ikinci yarıda hak ettiğimiz yere geliriz.'' 
     
     İYİ TRANSFER YAPTIK 

     Bursaspor Kulübü Basın Sözcüsü Sedat Kaya ise, Antalya'da son derece başarılı bir hazırlık dönemi geçirdiklerini belirterek, ligin ikinci yarısına daha umutlu baktıklarını söyledi. 
     Kaya, çok alternatifleri olmamasına rağmen, ara transferde mantıklı hareket ederek mevkilerinde başarılı olan oyuncuları kadrolarına dahil ettiklerini bildirdi. 
     Gençlerbirliği'nden Mustafa Gürsel, Vestel Manisaspor'dan Vedat İnceefe ile Sloven golcü Milan Osterc ve Sırp orta saha oyuncusu Nenad Grozdiç'in kaliteli oyuncular olduğunu belirten Kaya, ''Bu oyuncuların katılımı ve Antalya'da son derece başarılı geçen hazırlık döneminin ardından, ligin ikinci yarısına daha umutlu bakıyoruz'' dedi. 
     Kaya, ara transfer döneminde çok titiz davrandıklarını ve sırf transfer yapmış olmak için oyuncu almadıklarını belirterek, şöyle konuştu 
     ''Transferde çok alternatifimiz yoktu. Teknik heyetin raporu doğrultusunda oyuncuları belirledik ve transferleri gerçekleştirdik. Ara transferde ihtiyacımız olan mevkilere en iyi oyuncuları aldık. Taraftarımıza ligin ikinci yarısında savaşan, mücadele eden bir takım izlettireceğimize inanıyorum.'' 
     
</TEXT>
</DOC>
