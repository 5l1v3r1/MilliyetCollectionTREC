<DOC>
<DOCNO> 222253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy14.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Hükümet ticaret yapmaktan devlet hizmeti yapmayı unuttu 
</HEADLINE>
<TEXT>

     DYP Genel Başkanı Mehmet Ağar, hükümetin ticaret yapmaktan devlet hizmeti yapmaya zaman bulamadığını ileri sürerek, AK Parti'nin hala ''kimlik arayışında'' olduğunu söyledi. 
     Ağar, seçim gezileri çerçevesinde bugün Antalya'da vatandaşlara seslendi. DYP olarak şimdiye kadar pek çok engelleri geride bıraktıklarını ve her defasında milletin desteğini aldıklarını anlatan Ağar, şimdiye kadar göreve gelen bütün başbakanların milletin maneviyatına saygılı olduğunu söyledi. 
     Ağar, Türkiye'nin şimdiye kadar meydanlarda insanları azarlayan bir başbakan görmediğini anlatarak, ''Sen iş arayan gençleri azarlayacağına dış politikada Türkiye'ye tavır alanları azarla'' dedi. 
     İşadamlarına ve medyaya hükümet tarafından baskı yapıldığını iddia eden Ağar, bu yüzden medyada pembe tablolar çizildiğini ileri sürdü. Ağar, ''Medyaya baskı yaparsanız, işadamına baskı yaparsınız, memura baskı yaparsınız, siyasi partilere de baskı yaparsınız ama bize baskı yapamazsınız. Bizi darbeler, ihtilaller yıldıramadı, siz kimsiniz be, siz kimsiniz...'' diye konuştu. 
     Alanda bulunanlara, ''kader arkadaşlarım, yol arkadaşlarım, dava arkadaşlarım'' diye seslenen Ağar, çiftçilerin sorunlarını dile getirdikten sonra, ''Bu mu sizin bereketiniz '' diye sordu. 
     AK Parti'nin baskıcı zihniyeti sevdiğini öne süren Ağar, hükümetin siyasette çok sesliliğe tahammülü olmadığını savundu. 
     58. ve 59. hükümetin başbakanlarının en önemli icraatının ''devleti mahkemeye vermek'' olduğunu iddia eden Ağar, ''Bunların iki başbakanı da kendi devletlerini Avrupa İnsan Hakları Mahkemesi'ne dava ettiler'' diye konuştu. 
     
     "DEVLET PARTİSİ'' 

     Ağar, AK Parti'nin seçtiği seçim sloganlarını da eleştirerek, Başbakan'ın dediğini yapan memur belediye başkanı değil, siyasetçi, milletin dediğini yapan belediye başkanı istediklerini söyledi. Ağar, AK Parti'nin ''tek tip devlet partisi gibi'' olduğunu öne sürerek, şehirlerin kısa zamanda rengini yitirdiğini söyledi. 
     Hükümetin bazı bakanlarının oy istemek için kullandıkları ''Beni ve başbakanı mutlu edersiniz'' şeklindeki sözlerini de eleştiren Ağar, ''Başbakan memnun olur, Maliye Bakanı sevinir, herhalde Hazine Bakanı da zil takıp oynar'' dedi. 
     
     ''TİCARET'' 

     AK Parti'nin demokrasiye inanmadığını, vatandaşları bir oy makinası gibi gördüğünü söyleyen Ağar, ''Bu hükümet ticaret yapmaktan devlet hizmeti yapmayı unuttu. Bir senedir iktidardalar ama hala kimlik arayışındalar. Toplantılar yaparak kimlik arıyorlar'' diye konuştu. 
     CHP'nin muhalefetine de değinen Ağar, her icraat karşısında CHP'nin ''Rejim elden gidiyor biz bekçiyiz'' şeklindeki tepkisini eleştirerek, ''Devletin, rejimin bekçisi millettir. Millet burada. Siz çiftçinin, esnafın, memurun sorunlarını dile getirin. Bizde 175 milletvekili olsaydı Türkiye'yi sallardık. Hükümet sokakta gezemezdi'' dedi. 
     ''TBMM'deki partilerden bir kısmının dini istismar ettiğini, bir kısmının da CHP gibi rejimi istismar ettiğini'' savunan Ağar, sözlerini şöyle sürdürdü 
     ''Bunların bir kısmı dini istismar etti sonra da itiraf ettiler Biz dini istismar ettik diye. Bu millet göğsünü gere gere müslümanım der Allah'a şükür. Ve milletimiz Büyük Atatürk'ün kurduğu Cumhuriyet'ten sonuna kadar da memnundur. Millet inancının, yaşayış tarzının konu edilmemesini ister. Milletin devletten beklediği budur. Millet devletten şefkat, adalet bekler... Millet bizi bilir, biz milleti biliriz. Allah'ın izniyle yürüdüğümüz yolda milletle bir büyük iktidarda yeniden bulaşacağız. Şimdi o büyük iktidarın önünü açmanın zamanı geldi.'' Mehmet Ağar, birtakım isimlerin şimdiye kadar merkez sağın sırtına binerek gündeme geldiklerini öne sürerek, ''Merkez sağın seçmeni üzerinden hiç kimse milli görüşü iktidara taşıyamaz'' diye konuştu. 
     
     ''AFGANİSTAN, ÇEÇENİSTAN, BOSNA...'' 

     Hükümeti yönetenlerin ''Dini istismar ettik'' şeklindeki sözlerini yineleyen Ağar, ''İnsaf... Dini istismar eden herşeyi istismar eder. Sizin politikanız yüzünden bu gençler, Afganistan'a, Çeçenistan'a, Bosna'ya gittiler. Bir kısmı şehit oldu, bir kısmı sakat kaldı. Bazıları da İstanbul Belediyesi'nde bir yerlerden çıktı. Bu tesadüf mü '' şeklinde konuştu. 
     Ağar yarın Kayseri, Kırşehir ve Kırıkkale'de partisince düzenlenen açıkhava toplantılarına katılacak. 
     
</TEXT>
</DOC>
