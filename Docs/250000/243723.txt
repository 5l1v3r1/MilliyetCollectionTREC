<DOC>
<DOCNO> 243723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/siyaset/axsiy01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de muhalifler imza duvarına çarptı 
</HEADLINE>
<TEXT>


Olağanüstü kurultay için çalışan muhalifler, imzaların tek tek noterden onaylanması şartını aşmaya çalışıyor. Her üye, sorumlu olduğu bölgenin imzasını toplayacak 

EZELHAN ÜSTÜNKAYA Ankara 


CHP'de, olağanüstü kurultayı toplayabilmek için işbirliği kararı alan muhalif milletvekilleri ve parlamento dışı muhalefet, imza sıkıntısına düştü. Son kurultaydaki tüzük değişikliğiyle "imzaların 15 gün içinde tamamlanması" zorunluluğunu gözönünde bulunduran muhalifler, imza toplamayı 10 gün içinde tamamlamayı amaçlıyordu, ancak imzaların tek tek noterden onaylanması şartı da diğer bir engeli oluşturdu. Muhalifler sorunu "olağanüstü kurultay düzenleme kurulu" ile aşmaya çalışacak. Buna göre, Türkiye bölgelere ayrılarak, her üye sorumlu olduğu bölgenin imzasını belirlenen sürede toplayacak. 

Delegelere soracaklar 
Tüzüğe göre, muhalifler imzaları süresinde genel merkeze teslim ederse parti yönetimi 45 gün içinde kurultayı toplayacak ve kurultay tarihinden 15 gün önce duyuru yapılacak. Olağanüstü kurultay için delegelerin beşte birinin imzası gerekiyor. 
Ancak genel başkan seçiminin gündeme dahil edilmesi için, salt çoğunluk şartı aranıyor. Muhalefet, ikinci sorunu da genel başkanlığa kimin aday olacağı konusunda yaşıyor. Baykal'ın karşısına tek aday çıkarmak isteyen muhalifler, kimi aday görmek istediklerini doğrudan delegelere sormayı amaçlıyor. 

Baykal tehdit etti 
CHP'den istifa eden Mardin Milletvekili Muharrem Doğan, parti yönetiminin insanlara tepeden baktığını, toplumdan kopuk olduğunu, demokrasiyi içine sindiremediğini söyledi. Yönetimin, "az olsun, benim olsun" anlayışını benimsediğini savunan Doğan, "Baykal halkın iradesini temsil eden milletvekillerini açıkça tehdit etmiştir" dedi. 

</TEXT>
</DOC>
