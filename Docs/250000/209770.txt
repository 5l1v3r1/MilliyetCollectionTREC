<DOC>
<DOCNO> 209770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/guncel/agun.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Peygamber destekli demokrasi dersi 
</HEADLINE>
<TEXT>

   Kadınların otomobil kullanamadığı Suudi Arabistan'daki foruma katılan Clinton, "1400 yıl önce otomobil olsaydı, Hz. Muhammed eşinin kullanmasına izin verirdi" dedi 
      DIŞ HABERLER SERVİSİ 
   
   Suudi Arabistan'da düzenlenen Cidde Ekonomik Forumu, eski ABD Başkanı Bill Clinton'ın "demokrasi şovuna" sahne oldu. Suudi Arabistan'ın demokratikleşme ve kadın - erkek eşitliği yolunda adımlar atması gerektiğini örneklerle anlatan Clinton, yönetimden reformları hızlandırmasını da istedi. 
   Clinton'ın verdiği bir örnek, salonda erkeklerden cam bölmeyle ayrılmış bölümde oturan çoğu çarşaflı kadın delegelerce coşkuyla alkışlandı. Clinton, "1400 yıl önce otomobil olsaydı, Muhammed Peygamber eşinin araba sürmesine izin verirdi ve muhtemelen Suudi Arabistan'ı dünyadaki ilk otomobil üreten ülke haline getirir, eşini de otomobil endüstrisinin başına getirirdi" dedi. Suudi Arabistan'da kadınların otomobil kullanmasına izin verilmiyor. 
   Bu ilk dersin ardından Clinton, ülkedeki siyasi katılımın da genişletilmesi gerektiğini belirterek, "İnanç ve kültürden taviz vermeden sorun çözülebilir. Uzun dönemli politikalar, değişimle mücadeleye dayandırılamaz. Çünkü değişim dalgasına karşı koyamazsınız" diye konuştu. 
   
   Kadınlar oy da kullanamıyor 
   Suudi Arabistan'da, son yıllarda reformlara yönelik bazı adımlar atılmaya başlandı. Sınırlı reform sözü veren Veliaht Prens Abdullah, yıl sonunda yerel seçimlerin yapılacağını açıkladı. Ancak ilk seçimlerde kadınların oy kullanıp kullanmayacağına henüz karar verilmedi. 
   Konuşmasının devamında da Suudi Arabistan'ı yoksul Müslüman ülkelerdeki içme suyu projelerine katkıda bulunmaya çağıran Clinton, ülkenin, dini vakıflar aracılığıyla yaptığı ve kısmen teröristlere gittiği ileri sürülen yurtdışı yatırımlarının bir kısmının bu amaca kanalize edilebileceğini söyledi. 
   Bilindiği gibi Suudi Arabistan son aylarda Suudi asıllı Usame bin Ladin liderliğindeki El Kaide'nin eylemlerine sahne oluyor. Geçtiğimiz aylarda başkent Riyad'da art arda düzenlenen intihar saldırılarında çoğunlukla yabancıların yaşadığı siteler hedef alınmış, 50'nin üzerinde insan ölmüştü. 
   
   
</TEXT>
</DOC>
