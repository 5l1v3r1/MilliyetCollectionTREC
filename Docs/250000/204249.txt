<DOC>
<DOCNO> 204249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur29.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya limanına gemi giriş ve çıkışı durduruldu 
</HEADLINE>
<TEXT>

     Olumsuz hava koşulları nedeniyle Antalya Limanı'na gemi giriş ve çıkışının geçici olarak durdurulduğu bildirildi. 
     AA muhabirinin Antalya Liman Başkanlığı'ndan edindiği bilgiye göre, olumsuz hava koşulları nedeniyle kılavuz hizmetlerinin yapılamaması yüzünden, Antalya Limanı'na gemi giriş ve çıkışı geçici olarak durduruldu. 
     Antalya Limanı'na bu sabah giriş yapan 650 yolcu kapasiteli ''The Azur'' yolcu gemisi ile 2 bin 643 grostonluk ''Margaret'' ve 5 bin 623 grostonluk ''East Castle'' isimli yük gemileri yüklerini boşaltıp yolcularını bıraktıktan sonra çıkış, ''Voss Dıep'' isimli gemi ile çimento yükü almak üzere Antalya Limanı'na gelen ''Kaptan Yaşar 3'' isimli yük gemisi ise limana giriş yapmak istedi. 
     Ancak gemilerin, hava muhalefeti nedeniyle limana giriş ve çıkışına izin verilmedi. Limana giremeyen gemiler, açıkta bekletiliyor. 
     
     KARAYA OTURAN GEMİNİN KURTARILMASI ÇALIŞMALARI 
     Öte yandan, 17 Aralık tarihinde olumsuz hava koşulları nedeniyle Manavgat İlçesi'ne bağlı Çolaklı sahilinde karaya oturan ''Meryem'' adlı geminin kurtarılma çalışmalarına ise hava koşullarının iyileşmesinden sonra başlanacak. 
     Geminin kurtarılması amacıyla gemi sahibi Dalyan Denizcilik Şirketi tarafından İstanbul'dan 2 römorkör getirilecek. 
     
</TEXT>
</DOC>
