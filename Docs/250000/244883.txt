<DOC>
<DOCNO> 244883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/siyaset/axsiy02.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de yeni bildiri 
</HEADLINE>
<TEXT>


CHP'li muhalifler, bölünmediklerini yeni bir bildiri yayımlayarak gösterdi. Kepenek, Gazalcı, Ülkü ve Kılıçdaroğlu bildiriyi imzaladı 

ANKARA Milliyet 


CHP Genel Başkanı Deniz Baykal'ın, "Pek çok değerli milletvekili arkadaşımızın yeni bir durum değerlendirmesi yapma noktasına gelmiş olduklarını görüyorum. Bunu memnuniyetle karşılıyorum" açıklaması, bölündükleri belirtilen muhalif milletvekillerinin tepkisine neden oldu. "İktidara Yürüyüş Hareketi" adıyla olağanüstü kurultay talebinde bulunan ve 30'lar hareketi olarak bilinen milletvekilleri, dün yeni bir bildiri yayımlayarak, "görüşlerimizin arkasındayız" mesajı verdi. Ancak bu kez bildiride Tekirdağ Milletvekili Erdoğan Kaplan'la Yalova Milletvekili Muharrem İnce'nin isimleri yer almadı. 
Muhaliflerden ayrıldıkları kaydedilen Ankara Milletvekili Yakup Kepenek, Denizli Milletvekili Mustafa Gazalcı, İzmir Milletvekili Hakkı Ülkü ve İstanbul Milletvekili Kemal Kılıçdaroğlu ise imzalarıyla iddiaları çürüttü. Bildiride, "Sorunlara seçimli olağanüstü kurultay aracılılığıyla çözüm bulunması için gerekli girişimleri başlatacağız" denildi. Uşak'ta bir araya gelen İstanbul, Bolu, İzmir, Balıkesir, Afyon, Eskişehir, Aydın, Kütahya, Burdur, Düzce, Uşak illeri kurultay delegeleri ve temsilcileri 28 milletvekilinin yayımladığı bildiriyi desteklediklerini açıkladı. 


</TEXT>
</DOC>
