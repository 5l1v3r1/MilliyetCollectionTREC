<DOC>
<DOCNO> 205937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/yasam/yas12.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıla girerken 'altın vuruş' yaptı 
</HEADLINE>
<TEXT>

      ŞAKİR AYDIN İstanbul 
   
   Bayrampaşa'da yeni yıla dakikalar kala evinin tuvaletinde aşırı miktarda uyuşturucu alan Nejat Güler hayatını kaybetti. Annesinin tuvalette ölü bulduğu Güler'in uyuşturucuya ortaokulda başladığı ve birkaç kez tedavi görmesine rağmen kurtulamadığı öğrenildi. Altıntepsi Mahallesi'ndeki binanın bodrum katında oturan ayakkabı ustası Nejat Güler, babası Şaban Güler'in kahveye, annesinin de komşuya gitmesini fırsat bilerek tuvalette koluna eroin enjekte etti. Ancak aşırı miktarda eroin alınca kendisinden geçen genci, eve dönen annesi buldu. Eve gelen ekipler, yaptıkları ilk incelemeler sonucu Güler'in aşırı miktarda eroin nedeniyle hayatını kaybettiğini belirledi. 
   
   
</TEXT>
</DOC>
