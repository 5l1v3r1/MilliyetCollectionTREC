<DOC>
<DOCNO> 209444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun22.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu İlişkilerde önemli adımlar atma noktasına geldik 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türk-Yunan ilişkilerinde önemli adımlar atma noktasına gelindiğini'' söyledi. 
     Papandreu, seçim kampanyası çerçevesinde ziyaret ettiği Batı Trakya'daki Türk köylerinde yaptığı konuşmalarda, Türk-Yunan ilişkileri ve azınlık konusuna değindi. 
     Türk-Yunan ilişkilerinde son yıllarda gösterilen çabalar sonucunda karşılıklı anlayış ve yakınlaşma içeren yeni bir döneme girildiğini belirten Papandreu, ''Bunun için çok yoğun çalışmalar yaptık. Ancak artık büyük ve önemli adımlar atmamız gereken yeni bir noktaya gelmiş bulunuyoruz'' dedi. 
     Papandreu, Türkiye ile Yunanistan arasında kaydedilen yakınlaşma sonucunda birçok alanda işbirliği sağlandığını ve ticaret hacminin önemli oranda arttığını, ancak bunların yeterli olmadığını ifade etti. 
     Papandreu, ''Bu barış politikasından, daha çok ürün alma zamanı gelmiştir. Gelecek yıl içerisinde kıta sahanlığı sorununda bir ışık görmeyi ve gerginliğin daha da azalmasını ümit ediyoruz'' diye konuştu. 
     Türk azınlığı konusuna değinen Papandreu, Atina'nın bu konuda özlü bir politika uyguladığını belirtti. 
     İnsanlar arasındaki farklılıkların olumlu bir faktör olarak değerlendirilmesi gerektiğini ifade eden Papandreu, ''Farklılıklar bizim için tehdit değil avantajdır. İnsan haklarına saygı duyuyoruz. Sorunların barışçı yollarla çözümlenmesi gerektiğine inanıyoruz. Avrupa'da yaşamanın ana kuralı da budur'' dedi. 
     Konuşmasında, seçimlerden sonra, Batı Trakya'da en küçük ayırım duygusunun ortadan kalkması için mümkün olan her şeyi yapmaya söz veren Papandreu, ''Eşit hak ve sorumluluklara evet. Sizler de her Yunan gibi eşit haklara sahipsiniz'' diye konuştu. 
     
</TEXT>
</DOC>
