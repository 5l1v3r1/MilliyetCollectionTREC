<DOC>
<DOCNO> 200209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/soneko11.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Arap sermayesinin Türkiye'yi tercih edeceği dönem yaşıyoruz" 
</HEADLINE>
<TEXT>

     Devlet Bakanı Kürşad Tüzmen, amaçlarının, Suriye ile ilişkileri en üst noktaya taşımak ve ticaretin önündeki bütün engelleri kaldırmak olduğunu, bu konuda son zamanlarda önemli ilerleme sağladıklarını söyledi. 
     Bakan Tüzmen, Hatay Valisi Abdülkadir Sarı'yı makamında ziyareti sırasında yaptığı açıklamada, Türkiye'nin bu yılki ihracatının geçen yıla göre yüzde 30'luk bir artışla 47 milyar dolar düzeyine ulaşacağını, bunun önemli bir artış olduğunu söyledi. 
     İhracatçı il sayısına bakıldığında, 1 milyar doların üzerindekilerin sayısının sadece 5 olduğunu ifade eden Bakan Tüzmen, ''Yani bir elin parmakları kadar. İl sayısı artmalı. Hatay'ın da bu kervana katılacağına inanıyorum. Gerek Antakya ve gerekse diğer ilçelerindeki potansiyel, bize önümüzdeki dönemde Hatay'ın turizm ve ticaret gelirleri açısından önemli bir konuma geleceğini gösteriyor'' dedi. 
     Tüzmen, şöyle devam etti 
     ''Amacımız, komşumuz Suriye ile ilişkileri en üst noktaya taşımak ve ticaretin önündeki bütün engelleri kaldırmak. Son zamanlarda yaptığımız çalışmalarla bu konuda önemli ölçüde ilerleme sağladık. Tarife ve transit ücretleri önemli ölçüde aşağıya indirildi. 
     Türkiye, gerek Suriye gerekse buradan diğer ülkelere olan ihracatında önemli artışlar kayddetti. Suriye'ye olan ihracatımız geçen senenin aynı dönemiyle kıyaslandığında, yüzde 80 artmış durumda. Önümüzdeki günlerde, sınır ticaret merkezlerimiz de devreye girdiği zaman bu çok daha hızlı bir şekilde artacak.'' Hatay'ın gerek sanayi gerek tarım açısından önemli bir kent olduğunu ve bu potansiyeli kullanmak istediklerini ifade eden Tüzmen, şunları söyledi 
     ''Aşağıdan başlayarak Akdeniz'in bir köşesi olan Hatay, özellikle Adana ve Mersin, bu koridordaki turizm açılımını sağlamamız lazım. Özellikle Arap sermayesinin ürkütüldüğü şu anda dünyaya başka yerlere gitmek yerine Türkiye'yi tercih edeceği ve yatırım yapmayı burada tercih edeceği bir dönemi yaşıyoruz. 
     Bu sermayeden yararlanmamız lazım. Gerek turizm ve gerekse sanayi açısından buraya çekmeliyiz. Dönem bu dönemdir, zaman bu zamandır diye hepinizin katkılarıyla bu başarıya ulaşacağımızı sanıyorum. Doğru adımları attığımız zaman önümüzdeki günler çok daha iyi olacaktır.'' Tüzmen, AK Parti Hatay İl Teşkilatı'nı ziyareti sırasında da kısa zamanda gerçekleştirdikleri önemli gelişmelerin olduğunu söyledi. 
     Faizlerin yüzde 76'lardan yüzde 28'lere indiğini belirten Tüzmen, konuşmasını şöyle sürdürdü 
     ''Uzun yıllardan sonra enflasyonun aşağıya doğru iniş ivmesinde olacağını kimse hesaplamıyordu. Enflasyon oranı yüzde 20'lerin altında. Tüm bunlar ekonomide ihtiyaç duyduğumuz şeyler. Girdi maliyetleri düşüyor. Enerji maliyetleri de düştü. Bunlar inerken bize moral veren ihracat var. Bu yıl 47 milyar dolarlık ihracat yapılarak ülkeye döviz girdisi sağlandı. 68 milyar dolarlık ithalatla Türkiye'nin dış ticaret hacmi 115 milyar dolar olacak. İktidar trenin ucunu gösterdi. Başarılar elde edildikçe sıradanlaşacak. Önümüzdeki yıl ihracat 50 milyar dolar gerçekleşecektir. Bu ülkenin ihracatı 2010 yılına kadar 100 milyar dolara ulaşacak. Rehavete kapılmayacağız. Önümüzde yerel seçimler var. Hatay'da sizlerden partimize yakışır sonuçlar bekliyoruz.'' Bakan Tüzmen, Antakya Ticaret ve Sanayi Odası Başkanı Mehmet Narin'i de ziyaret etti. Valilikte Hatay Devleti Meclis Salonu ve Hatay Devleti Müzesi'ni gezdi. 
     
</TEXT>
</DOC>
