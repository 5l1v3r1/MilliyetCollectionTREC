<DOC>
<DOCNO> 248834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas04.html </URL>
<DATE> 2004/06/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"İnternet Mahir"in hayatı film oluyor... 
</HEADLINE>
<TEXT>

     Internet sitesinde ''I kiss you'' Öperim Seni cümlesi ile internet dünyasına giriş yapan ve birçok ülkede geniş hayran kitlelerine ulaşan ''İnternet Mahir'' lakaplı Mahir Çağrı'nın hayatı film oluyor. 
     A.A muhabirinin sorularını yanıtlayan Mahir Çağrı'nın Türkiye Menajeri Dr. Yavuz Akman, Çağrı'nın, kendi hayatını anlattığı senaryosunun Hollywood'da bulunan Independent Pictures tarafından incelendiğini, 5 - 20 milyon dolarlık bir bütçeyle yakın bir gelecekte sinemaya aktarılacağını söyledi. 
     Film aşaması için hem film şirketinin hem de Mahir Çağrı'nın avukatlarının anlaşma metni üzerinde çalışmaları sürdürdüklerini belirten Akman, ünlü aktör Sylvester Stallone'nın de yapım şirketi olan Independent Pictures'ın, projeye çok ciddi eğildiğini kaydetti. 
     Uluslararası kalitede ''mizahi romantik bir film'' yapmayı hedeflediklerini anlatan Akman, filmin hem Türkiye'yi tanıtıcı olacağını hem de Türk film endüstrisine bir canlılık getireceğini ifade etti. 
     Çağrı, filmi için, tüm dünyada 300 milyon dolar hasılat yapan My Big Fat Greek Wedding'i temel aldı. Filmde, genç bir Yunan kızın, ailesine karşı verdiği mücadele, komedi-romantizm tarzında anlatılıyor. Mahir Çağrı, internet sitesinde filmini, ''My ... ... Turkish Wedding'' başlığı ile müjdeliyor. 
     
     MAHİR, KIRGIN 
     Yavuz Akman, ''İnternet Mahir''in Türkiye'ye kırgın olduğunu da söyledi. 
     Türkiye'nin tanıtımı için çok büyük bir imkan yaratan Mahir Çağrı'ya tüm dünyanın büyük ilgi gösterdiğini, en önemli medya kuruluşlarının röportaj yaptığını anımsatan Akman, Çağrı'nın, kendisine yeterli ilginin gösterilmemesi ve mayıs ayında İstanbul'da yapılan Eurovision Şarkı Yarışması'na çağırılmamasına çok üzüldüğünü bildirdi. 
     
     ''I KISS YOU''NUN REKORU... 
     ''İnternet Mahir''in www.ikissyou.org internet adresi, en kısa sürede en çok ''tık-hit'' ve en çok ''tık-hit'' alan kişisel site gibi alanlarda birçok rekora imza attı. 
     Yavuz Akman, bir dakikada 50 bin, 2 günde 800 bin ziyaretçi rekorunu elinde bulunduran sitenin Guiness Rekorlar Kitabı'na girmeye hak kazandığını, Mahir Çağrı'nın, Forbes'in düzenlediği en çok tanınmışlık listesine de girmeyi başardığını anımsattı. 
     
</TEXT>
</DOC>
