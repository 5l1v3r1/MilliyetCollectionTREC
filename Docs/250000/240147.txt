<DOC>
<DOCNO> 240147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/dunya/dun03.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen lider Yayçılı trafik kazasında öldü 
</HEADLINE>
<TEXT>


DIŞ HABERLER SERVİSİ 


Irak Milli Türkmen Partisi Genel Başkanı ve Irak Türkmen Cephesi Yönetim Kurulu üyesi Mustafa Kemal Yayçılı'nın 49 , dün Kerkük'te geçirdiği trafik kazasında öldüğü bildirildi. 
Irak Türkmen Cephesi kaynaklarından daha önce alınan bilgilerde, Yayçılı'nın dün sabah saatlerinde Kerkük - Tuzhurmatu karayolu üzerindeki kontrol noktasında açılan yaylım ateşinde öldüğü belirtilmişti. Ancak daha sonra AA'nın Ankara kaynaklı haberinde, Yayçılı'nın tarfik kazasında yaşamını yitirdiğinin anlaşıldığı duyuruldu. 
Fransız Basın Ajansı AFP da Kerkük'teki güvenlik güçleri sorumlularından General Enver Hamad Emin'e dayanarak, Yayçılı'nın aracının kentin merkezinde bir Amerikan askeri aracına hızla çarpması sonucu Yayçılı ve bir yardımcısının öldüğünü, 2 kişinin de yaralandığını belirtti. 
Washington'da ise ABD Dışişleri Bakanlığı'nın bir yetkilisi, Yayçılı'nın, Kerkük'te trafik kazasında öldüğünü ve olayla ilgili soruşturmanın sürdüğünü söyledi. 
Diplomatik kaynaklardan edinilen bilgiye göre, Dışişleri Bakanı ve Başbakan Yardımcısı Abdullah Gül, Yayçılı'nın Ankara'da bulunan eşi Neval Yayçılı'yı telefonla arayarak, başsağlığı diledi. Gül, Neval Yayçılı'ya, eşinin ölümünden duyduğu üzüntüyü dile getirdi ve her türlü yardımı yapmaya hazır olduklarını vurguladı. 


</TEXT>
</DOC>
