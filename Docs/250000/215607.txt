<DOC>
<DOCNO> 215607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/siyaset/asiy.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyanlardan Erdoğan'ı sinirlendiren öneri 
</HEADLINE>
<TEXT>
   'AB'ye imtiyazlı ortak olun' 
   Başbakan, Alman Hıristiyan Demokratların lideri Merkel'in teklifine kızdı Türkiye'nin gündeminde imtiyazlı ortaklık yok. Aday ülkeler arasında en iyi durumda olan biziz 
      Abdullah Karakuş 

   
   Başbakan Recep Tayyip Erdoğan, Türkiye'nin AB'ye tam üyeliğine karşı olan Alman Hıristiyan Demokrat Birlik Partisi CDU lideri Angela Merkel'le tartıştı. Merkel, Erdoğan'a "Sizin üyeliğiniz yapısal fon, dolaşım ve entegrasyon açısından sorun olur. Onun için imtiyazlı ortaklığı öneriyorum" dedi. Bu öneriye sinirlenen Erdoğan da "Böyle bir şey söz konusu olamaz. Bu düşünülemez bile" karşılığını verdi. 
   Alman muhalefet partisi CDU'nun genel başkanı Merkel, dün Başbakan Erdoğan'la görüşmesine "Türk dostu" olarak geldiğini belirterek başladı. 
   "Türkiye'nin AB yolunu kapatmak istemiyorum" diyen Merkel, sözlerini şöyle sürdürdü "Şu an Türkiye'nin AB'ye tam üyeliğine destek vermediğimizi söylemek istiyorum. Birbirimizi daha iyi tanımalıyız. Türkiye'nin üyeliği için uzun bir yol olduğunu düşünüyoruz. Kıbrıs'la ilgili neler yapıyorsunuz " 
   
   Kıbrıs "taşı" 
   "İmtiyazlı ortaklık" önerisini sert karşılayan Erdoğan da şöyle konuştu "Türkiye'nin gündeminde imtiyazlı ortaklık diye bir şey yok. Hiç kimseye getirilmeyen bu önerinin bize niye getirildiğini anlamakta güçlük çekiyorum. Alman iktidar ve muhalefetinin siyasi birlik ortaya koyamamasını anlamış değilim. AB'ye aday 10 ülkeden kriterleri yerine getirme açısından en iyi durumda olan biziz. Örneğin Kıbrıs'ta, yanlışlarınızı düzeltmeye çalışıyoruz. Şimdi önemli yol kat edildi." 
   
   'AB kanıtlasın' 
   Türkiye'nin üyeliğinin Almanya'da siyasi istismar yapılmamasını da isteyen Erdoğan, şöyle devam etti "AB kömür - çelik birliği ya da Hıristiyan kulübü değil. Bunu kanıtlamak istiyorsa Türkiye'yi almalı" dedi. Merkel de Erdoğan'a, "Biz AB'yi hıristiyan kulübü görmüyoruz. Önünüze Kopenhag kriterleri dışında kriter getirilmesini istemiyoruz. Siz bunları yerine getirdiniz. Esas sorun AB'de" yanıtını verdi. 
   
   'Farklı konuşuyorlar' 
   Merkel, Ankara'da katıldığı bir konferansta da, Avrupa'da birçok kesimin kendisi gibi düşündüğünü belirterek, "Siz gidince, kapalı kapılar ardında farklı konuşuyorlar. Ben söz verip tutmama durumuna düşmek istemem" dedi. Türkiye'yi AP'nin bu yılki seçimlerinde malzeme yapmayacaklarını da açıklayan Merkel, Türkiye'ye Ankara Anlaşması'yla verilen AB sözü için de, "o dönemde işçi ihtiyacımız vardı. Bu işçiler karşılığında size de Avrupa perspektifi verilsin diye düşünüldü" diye konuştu. Merkel, şimdiki olumsuz bakışlarının nedenini de Türkiye'nin ekonomik büyümesi olarak gösterdi. 
   
   Alman politikacı AKP'den oy istedi...    AKP MYK üyeleriyle yaptığı görüşmede, "Almanya'daki Türkler CDU'ya soğuk bakıyor. Sizden yardım istiyoruz" diyen Merkel, Erdoğan'la ortak basın toplantısı düzenledi üstte . CDU'nun iktidarı halinde cumhurbaşkanı olacak isim olarak gösterilen CDU Dış İlişkiler, Güvenlik ve Avrupa Politikalarından Sorumlu Başkanı Wolfgang Schaueuble de Merkel'le Ankara'ya geldi. 
   
   
   
</TEXT>
</DOC>
