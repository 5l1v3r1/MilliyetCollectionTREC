<DOC>
<DOCNO> 209510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur32.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanalı 103 yaşındaki 'yaşayan tarih' Nuri Kayhan'dan anılar 
</HEADLINE>
<TEXT>

     Bir asrı aşkın ömründe çok savaşlar gördüğünü, acılara, cinayetlere tanık olduğunu anlatan Adana'nın ''yaşayan tarihi'' 103 yaşındaki Nuri Kayhan, televizyon ve gazetelerdeki savaş ve şiddet içerikli haberlere tepki gösteriyor. 
     Çukurova'nın Kültürünü Sanatını ve Sanatçısını Koruma Destekleme Derneği'nin ÇUSAD davetlisi olarak katıldığı toplantıda, anılarını anlatan Nuri Kayhan, ilerleyen yaşına rağmen geçmişin hafızasından silinmediğini söyledi. 
     Türkiye'nin çok zor dönemlerden geçerek bugünlere geldiğini belirten Nuri Kayhan, ''Şimdiki gençler çok şanslı. Bizim gençliğimizde savaş vardı. Bir yerden bir yere giderken korkuyorduk'' dedi. 
     Kurtuluş savaşı öncesi ve sonrasında yaşadıklarını anlatırken zaman zaman duygulanan Nuri Kayhan, özellikle Büyük Önder Mustafa Kemal Atatürk'ü, 1937 yılında, Adana İstasyon Meydanı'nda 1926 model arabasıyla karşıladığı günü hiç unutmadığını söyledi. Kayhan, İsmet İnönü ile Adana'ya gelen Atatürk'ü ve eşi Latife hanımı karşısında gördüğünde çok heyecanlandığını ifade etti. 
     Televizyon ve gazetelerdeki savaş ve şiddet içerikli haber, program ve filmlere tepki gösteren Kayhan, basın ve yayın kuruluşlarının bu konuda hassas davranmalarını istedi. 
     Kayhan, ''Biz çok savaş gördük, acılara tanık olduk. Gençlerimiz bugünlerin kıymetini bilsinler, huzur ve barış dolu dünyada yaşasınlar. Onları savaş ve şiddet görüntüleriyle değil sevgiyle büyütelim'' diye konuştu. 
     ÇUSAD Başkanı Hamide Akata ise amaçlarının ''çınar insanları'' tanıtmak, kentin tarihiyle örtüşen anılarını gelecek kuşaklara aktarmak olduğunu söyledi. 
     
</TEXT>
</DOC>
