<DOC>
<DOCNO> 202671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/uras.html </URL>
<DATE> 2003/12/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yapısı değişmiş tohum istenmiyor 
</HEADLINE>
<TEXT>

   
   Bilim adamları tarımda kullanılan tohumların doğal yapısını hücrelerinin sırasını değiştirerek özel tohumlar yapıyor. Bu özel tohumların verimi daha yüksek. Bu özel tohumlar zararlı böceklere, hava şartlarına daha dirençli. 
   Avrupalılar, doğal yapısı değiştirilen bu tohumların, hem doğadaki dengeyi, hem kullananların vücut dengesini bozduğuna inanıyor. İngiliz dilinde "Genetically Modified" diye adlandırılan, kısaca GM diye ifade edilen tohumlara ve bu tohumlardan üretilen tarım ürünlerine karşı bir hareket başladı. 
   Biz, Türkiye'de doğal yapısı değiştirilmiş GM tohum kullanıyoruz. Bu tohumlarla üretilen tarımsal ürünleri tüketiyoruz. Ama olan bitenden habersiziz. Olan bitene ilgisiziz. 
   Türkiye bir tarım ülkesi. Bizim için tohum çok önemli. Atatürk tarımda tohumun önemini görerek 1930'lu yıllarda Nazilli Araştırma Enstitüsü'nde tohum çalışmalarını başlattı. Daha sonra tohum geliştirmek ve yetiştirmek sorumluluğu Devlet Üretme Çiftlikleri'ne verildi. Ama biz en basit "buğday tohumu"nu bile geliştiremedik. Yetiştiremedik. Bu nedenle 1960'ların ortalarına kadar buğday ithal etmek zorunda kaldık. Kendi halkımıza yetecek buğday üretimi, 1960'lı yılların ortalarında "Meksika buğdayı" diye bilinen kaliteli tohum ithali ile mümkün olabildi. Meksika buğdayı diye bilinen tohum doğal yapısı değiştirilmiş tohum değil, ülke toprağına ve havasına uyum gösteren, kaliteli tohum idi. 
   
   ABD'li şirket satıyor 
   Bu arada ABD'li bilim adamlarının başını çektiği araştırma grupları, belli başlı tohumların hücre yapısı ile oynamayı ve verimleri ile tabiat şartlarına dayanıklılıklarını artırmayı başardı. Bu buluşlara dayalı olarak doğal yapısı değiştirilmiş tohum üreten şirketler kuruldu. Bunların en büyüğü ABD'de kurulan Monsanto isimli şirket. Bu şirket dünyanın her ülkesine doğal yapısı değiştirilmiş tohum satıyor. Bu tür tohumları o ülkelerde üretiyor. Monsanto Türkiye'ye de doğal yapısı değiştirilmiş tohum satıyor, Mustafakemalpaşa'da da üretim yapıyor. Monsanto'nun yıllık tohum satışları 5 milyar dolara yakın. 
   Doğal yapısı değiştirilmiş tohum, tarımsal üretimi yetersiz, insanları aç ülkeler için "bir kurtarıcı" olarak kabul ediliyor. ABD çiftçisi de daha çok üretim imkanı verdiğinden bu tohumu seviyor. ABD tüketicisi de bu tohum ile yetiştirilen tarım ürünlerini beğeniyor. 
   Fakat, Avrupa'da doğal yapısı değiştirilen tohum ile yapılan tarıma ve bu tohumlarla yetiştirilen ürünlere büyük tepki var. Avrupalılar bu tohumların tabiattaki doğal dengeyi bozduğuna, bu tohumlarla üretilen tarım ürünlerinin insan sağlığını bozduğuna, insanın doğal yapısını bozduğuna inanıyor. Avrupalılar önce her tarım ürününün tüketiciye satışında paketin üzerine "tohumda doğal dengeye müdahale edilip edilmediğinin" belirtilmesi zorunluluğunu getirdiler. 
   
   Halkımız aldırış etmiyor 
   Şimdi de doğal dengesi bozulmuş tohum kullanımının yasaklanmasına çalışıyorlar. ABD yönetiminin yaptığı baskıya rağmen, Britanya Başbakanı Tony Blair, 1998 yılında Çevre Bakanlığı tarafından başlatılan araştırmayı hasır altı edemedi. Sonuçları açıklanan araştırma doğal yapısı değiştirilen tohum kullanımının tabiat şartlarını bozduğunu, bu tohumlarla üretilen tarım ürünlerinin sağlığa zararlı olduğunu ortaya koyuyor. Özellikle soya, mısır, kanola ve şekerpancarında bu tür tohumlar yoğun olarak kullanılıyor. 
   Araştırmanın sonuçlarının açıklandığı hafta bu tür tohumları üreten ABD firması Monsanto, İngiltere, Fransa, Almanya ve Çek Cumhuriyeti'ndeki tesislerini kapatarak Avrupa pazarından çekileceğini açıkladı. 
   Monsanto Türkiye'deki tesislerini kapatmıyor. Türkiye'den çekilmiyor. Çünkü Türkiye Tohumculuk Endüstrisi Derneği'nin açıkladığı istatistiklere göre, bizler mısır, ayçiçeği ve şekerpancarında yüzde yüz, diğer tarım ürünlerinde farklı oranlarda doğal yapısı değiştirilmiş tohum kullanıyoruz. Halkımızın doğal yapısı değiştirilmiş tohum hakkında bilgisi yok. Veya halkımız buna aldırış etmiyor. 
   
      
   
</TEXT>
</DOC>
