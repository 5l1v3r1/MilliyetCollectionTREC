<DOC>
<DOCNO> 200753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy02.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiral iz sürüyor 
</HEADLINE>
<TEXT>

   Uzanlar'ın yakalanması için özel çalışma grubu oluşturuldu. Grubun başında "Avcı" lakabıyla tanınan Şentürk Demiral var 
      TOLGA ŞARDAN Ankara 

   
   İmar Bankası soruşturması nedeniyle 178 ülkede İnterpol'ün kırmızı bülteniyle aranan Kemal ve Yavuz Uzan ile hakkında tutuklama kararı bulunan Hakan Uzan'ın yakalanması için Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı KOM bünyesinde "dar kapsamlı özel çalışma grubu" oluşturuldu. Grubun başına İstanbul'da Cinayet Masası Amirliği sırasında, aranan birçok ünlüyü yakaladığı için "Avcı" lakabıyla tanınan Şentürk Demiral getirildi. 
   
   6 ülkeyle görüşme 
   Kemal ve Yavuz Uzan kardeşlerin yakalanması için Emniyet Genel Müdürlüğü'nün altı ülkeyle "bire bir" görüşmeler yaptığı bildirildi. Genel müdürlük Uzanlar'ın izini önce KKTC'ye sordu, ancak sonuç alamadı. Gelişmiş uydu telefonları kullanarak yakalanmaktan kurtulan Uzanlar'ın Mısır'da görülmesiyle yeniden harekete geçen Emniyet, Almanya, İsveç ve Ürdün'le bağlantı kurdu. 
   
   FBI'a dosya 
   Genel müdürlük uzmanları, geçtiğimiz günlerde Kemal Uzan'ın ABD San Francisco'da bir adreste olduğu yönündeki iddialar üzerine Ankara'daki FBI görevlileriyle görüşmeler yaptı. Adalet Bakanı Cemil Çiçek de ABD ziyaretinde FBI Başkanı ile görüşerek, yapılan çalışma sonuçlarını dosya halinde verdi ve Uzanlar'ın Türkiye'ye iade edilmesini istedi. Öte yandan KOM, Uzanlar'a yönelik İstanbul'daki operasyonlarda son derece gelişkin ileşitim cihazlarının kullanıldığının belirlenmesi üzerine arananların peşine gelişmiş teknik sistemlerle düştü. 
   
   'Teknik izleme' 
   Şentürk Demiral'ın başkanlığındaki özel çalışma grubu da "teknik izleme" çalışmalarını yürütmeye başladı. Yer tespiti amacıyla "GPS - Küresel Konumlama Sistemi" kullanılırken, firari işadamlarının özel şifreli cihazlarla temas kurduğu saptandı. Milliyet'e konuşan bir yetkili, "Karşımızda teknolojiyi iyi kullanan kişiler var. Çalışmalarımızı Türkiye bağlantıları üzerinden sürdürüyoruz" dedi. 
   
   Suçluların korkulu rüyası    Şentürk Demiral, İstanbul Cinayet Masası Amirliği yaptığı sırada İstanbul'un tüm yeraltı dünyasında korkulan isim olarak anıldı. Eski başbakan Tansu Çiller'i dolandıran Selçuk Parsadan'ın, "Beni yakalayan polis, benden akıllı çıktı" diye övdüğü Demiral, 1997 yılının ortalarına kadar "Avcı" lakabıyla suçluların korkulu rüyası oldu. Mafya lideri Alaaddin Çakıcı'nın izini beş yıl süren Demiral, görevi sırasında Tevfik Ağansoy, Kürşat Yılmaz, Sedat Şahin, Aydın Çetinkaya, Nejat Daş, Abdullah Sülük ve Adnan Çiçek gibi ünlü kaçakları yakaladı. Demiral, Susurluk soruşturmasını yürüten isimlerin başında yer aldı. 
   
   
   
</TEXT>
</DOC>
