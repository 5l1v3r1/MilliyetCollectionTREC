<DOC>
<DOCNO> 203345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/spor/ykocaomer.html </URL>
<DATE> 2003/12/20/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Belek'te golf 
</HEADLINE>
<TEXT>

   
   Geçen haftaki yazımızda sizlere bayram tatilinde Belek'te olduğumuzu ve golf gazetesi konusundaki görüşlerimizi yazmıştık. Kaldığımız süre içinde üç ayrı sahada golf oynama imkanımız oldu. 
   Bunlar Gloria Golf Resort Belek, Nobilis, Sirene Paşa idi. Sirene Oteli ve iki adet 18 delikli Paşa ve Sultan isimli golf sahaları mükemmele yakın tasarlanmış. Belli ki büyük bir özenle ve nereyse her şey düşünülerek hazırlanmış. Ancak sahaya çıktığınızda ızdırap da başlıyor. Nitekim Paşa sahasında normal 4 saatte tamamlanması gereken 18 deliklik bir oyunun, 9. deliğine geldiğimizde 2 saat 45 dakika olmuştu ve oyunu bırakmak zorunda kaldık. Aynı grupta beraber oynadığım 3 handikaplı Amerikalı arkadaşım Larry Cooper ise "Ben devam edeceğim" dedi ve tam bir saat sonra yani toplam 3 saat 45 dakikada 12. deliğe gelince o da pes edip benimle kahve içmeye geldi. Tesisleri kurmak çok zor. Ama onları yaşatmak ve uluslararası kurallara uygun yönetmek daha da zor. Bu bakımdan Sirene'nin daha kat edeceği çok yol var. 
   Nobilis sahasında ise bir değişiklik yok. Golfcülerin çok da beğenmediği bir saha. Hele bir de Robinson Club'ün işletmesine girince bir golf kulübünden çok, turistik bir tesis haline gelmiş. 
   Bu konuda Belek'te tartışmasız en iyi tesis Gloria Golf Resort. National Golf sadece golf kulübü olduğu için bu değerlendirmemize dahil değil. Tat - Beach Golf Resort'ü ise bir dahaki bayram inceleme imkanımız olacak. 
   Gloria Golf Resort yalnız otel olarak değil, golf sahası olarak da hem mükemmel, hem de çok düzenli. 18 delikli şampiyona sahasının yanında bir de dokuz delikli sahaya sahip, daha çok ikinci sınıf ve handikapları olmayan Avrupalı golfcülerin geldiği ülkemizde, Gloria Golf Resort de bu özellikleri dolayısıyla Neckerman tarafından 17.000 golf oteli arasında Dünya'nın 6. oteli seçilmiş. Sahadaki tıkanıklıklar devre devre istenmese de oluyor. Ama Gloria Golf Resort'te profesyonel yönetim bunları anında çözerek diğer golfcülerin keyfinin kaçmasını engelliyor. Bunda da Otel Genel Müdürü Cem Uzan Uzan Ailesi ile bir ilişkisi yok, sadece isim benzerliğidir ve Golf Bölümü Müdürü Ali Şahin'in katkıları büyük. 
   
      
   
</TEXT>
</DOC>
