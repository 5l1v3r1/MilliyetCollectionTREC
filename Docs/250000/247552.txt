<DOC>
<DOCNO> 247552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko10.html </URL>
<DATE> 2004/06/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ATO araştırması Banka havale masrafları el yakıyor... 
</HEADLINE>
<TEXT>

     Ankara Ticaret Odası ATO , yeni bir araştırma yaparak bankaların yüksek havale masrafları ve komisyonlarına dikkat çekti. 
     Ankara Ticaret Odası ATO tarafından yapılan araştırmaya göre, taksi ile 3 milyon 900 bin liraya gidilen mesafeye, bankalar 21 milyon liraya varan tutarlarda havale masrafı alıyor. 
     Araştırmada, Ankara'nın Ulus şubelerindeki 14 değişik bankanın her birinden, yaklaşık 2 kilometre uzaklıkta bulunan aynı bankaların Kızılay şubelerine 500'er milyon lira havale yapıldı. Taksi ile 3 milyon 900 bin lira vererek ulaşılan Ulus-Kızılay hattına, bankaların ''on-line havale'' ile 5 milyon 250 bin liradan 21 milyon liraya varan havale masrafları aldıkları belirlendi. 
     Havale masrafı ve komisyon almayan sadece bir bankanın saptandığı araştırmada, bazı bankalarda komisyon oranının yüzde 1 iken bazılarında bu oranın yüzde 4'e kadar çıktığı tespit edildi. 
     
     ATO BAŞKANI AYGÜN 
     ATO Başkanı Sinan Aygün de konuyla ilgili yaptığı açıklamada, her bankanın farklı oranlarda komisyon aldığına dikkati çekerek, bazı bankaların uyguladıkları yüksek oranlarla tüketicilerin havale masrafı değil, adeta havale haracı verdiklerini dile getirdi. 
     Tüketicilere bankalardan havale yaparken masrafına bakmaları uyarısında bulunan Aygün, şunları kaydetti 
     ''Bankaların uyguladığı yüksek komisyonların ticari ahlaka uygun olmadığı kanaatindeyim. Serbest piyasa ekonomisi herkesin dilediği fiyatı kafasına göre belirleyip uygulaması değil. Aksine serbest piyasa ekonomisi fiyatların piyasada en uygun düzeyde ve en önemlisi üretici ve tüketici lehine belirlenmesidir. 
     Ancak bankaların havalelere uyguladığı fiyat düzeyi tüketici aleyhinedir. Bu konuda daha öncede de uyarmıştım ve bankaların havale komisyon ücretleri makul bir seviyeye gelinceye kadar uyarmaya devam edeceğim. Çünkü alınan komisyonların hiç bir ticari ve hatta kamu vicdan ve ahlakına uymadığını düşünüyorum. Bu nedenle de alınan havale masraflarını masraf değil haraç olarak değerlendiriyorum.'' Bazı bankaların uyarıları dikkate alarak geçen yıllara göre havale komisyonlarını düşürdüklerini kaydeden Aygün, ''Uyarıları dikkate alarak komisyon ücreti almayan ve komisyon ücretlerini düşüren bankalara teşekkür ediyor, bu tutumun diğer bankalara da örnek olmasını temenni ediyorum'' dedi. 
     Diğer taraftan bankaların komisyon tarifelerini tüketicinin görebileceği yere asmalarının zorunlu olduğunu hatırlatan Aygün, buna uyulmaması halinde bankalara ceza yazabileceklerini belirtti. 
     
</TEXT>
</DOC>
