<DOC>
<DOCNO> 228318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/dunya/dun04.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   ABD, 27 ülkeden daha parmak izi alacak 
   ABD yönetimi, 5 Ocak'ta başlattığı, ülkeye giren yabancıların parmak izinin alınması uygulamasını, yakın müttefiklerinin de bulunduğu 27 ülkenin vatandaşlarını da kapsayacak şekilde genişletti. Yeni uygulama 30 Eylül'de yürürlüğe giriyor. Ülkeye girecek yabancıların parmak izlerinin alınması ve fotoğraflarının çekilmesi uygulaması, İngiltere, Japonya ve Avustralya gibi ABD müttefiki ülkelerin vatandaşlarını da kapsayacak. 
   
   Toplu taşıma araçları için terör uyarısı 
   ABD İç Güvenlik Bakanlığı ile Federal Soruşturma Bürosu FBI , bu yaz toplu taşıma sistemlerini hedef alan saldırı planları olabileceği yönünde uyarı yayımladı. İç Güvenlik Bakanlığı Sözcüsü Brian Roehrkasse, bakanlık ve FBI'ın, ulaşım sistemlerini hedef alan "doğrulanmamış, spesifik olmayan tehdit istihbaratı" aldıktan sonra, polis ve özel sektöre yönelik olarak bülten yayınladığını söyledi. Sözcü, büyük şehirlerde, çantalara yerleştirilmiş bombalarla tren ve otobüslerin hedef alınabileceğinin sanıldığını belirtti. 
   
   İngiltere'de her eve terörizm kitapçığı 
   İngiliz hükümeti, muhtemel bir terörist saldırı durumunda yapılması gerekenleri içeren kitapçıklar yayımlayarak ülkedeki her eve gönderecek. Financial Times'ın haberine göre, basımı süren ve önümüzdeki haftalarda evlere gönderilecek olan kitapçıklarda, halka, kimyasal, biyolojik ve nükleer saldırılardan sele kadar çeşitli acil durum senaryolarında neler yapılması gerektiği anlatılacak. Hükümetin bu kararı, polisin ve iş çevrelerinin, halkın muhtemel bir saldırıya karşı yeterince hazırlıklı olmadığı uyarısı üzerine aldığı belirtiliyor. 
   
   İtalya da 'önleyici operasyon' yapacak 
   İtalya İçişleri Bakanlığı, uluslararası aşırı dinci terörü önleme amacıyla ülke genelinde operasyon yapıldığını duyurdu. İtalya'nın toplam 34 kentinde gerçekleştirilen operasyonda, köktendinci akımlarla bağlantılı olduklarından kuşkulanılan büyük bölümü Faslı olan 161 göçmenin evine baskın düzenlendi. Operasyonlarda bir Faslı göçmen gözaltına alınırken 15 göçmen sınırdışı edildi. İtalyan basını, operasyonu Amerikan yönetiminin 'önleyici savaş' kavramına benzetirken, fişlenen her yabancının artık potansiyel bir tehlike gibi görüleceğini belirtti. 
   
   Bush'tan Kerimov'a 'Hukuka saygı göster' 
   Özbekistan'da 28 Mart'ta başlayan şiddet olaylarının ardından yapılan operasyonlarda ele geçirilen silah ve patlayıcılar, Özbekistan Cumhuriyet Başsavcılığı'nda 2 Nisan'da düzenlenen basın toplantısında sergilenirken görülüyor. ABD Başkanı George W. Bush, Özbekistan Cumhurbaşkanı İslam Kerimov'u telefonla arayarak, Taşkent'te meydana gelen olaylar nedeniyle başsağlığı diledi. Özbekistan'daki saldırıların uluslararası terörün bir uzantısı olduğunu ifade eden Bush, günahsız insanların daha fazla kurban edilişine yol açmamak amacıyla her türlü tedbirin alınması ve tüm hukuki normlara uygun hareket edilmesi gerektiğini vurguladı. 
   
   
   
   
   
</TEXT>
</DOC>
