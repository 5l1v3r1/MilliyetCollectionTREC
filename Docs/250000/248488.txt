<DOC>
<DOCNO> 248488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur05.html </URL>
<DATE> 2004/06/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Müdür yardımcısına ütü'lü taciz suçlaması .. 
</HEADLINE>
<TEXT>

     
     Yaşar ANTER MİLAS Muğla , DHA 

     

MUĞLA Üniversitesi Milas Sıtkı Koçman Meslek Yüksek Okulu'nda müdür yardımcısının, kız öğrencileri sözle taciz ettiği iddiaları ortalığı karıştırdı. Öğrencilerine "Benim pantolonumu da ütüler misiniz Çıkarayım mı Korkmayın altımda külotum var'' dediği öne sürülen Müdür Yardımcısı Mustafa Yalçın hakkında adli ve idari soruşturma başlatıldı. 
     İddiaya göre, Milas Sıtkı Koçman Meslek Yüksek Okulu Tekstil Programı 2'nci sınıf öğrencileri, 315 numaralı sınıfta sergi hazırlığı için ütü yaparken, Müdür Yardımcısı Mustafa Yalçın yanlarına geldi. Evli ve iki çocuk babası yaşındaki Mustafa Yalçın'ın "Merhaba kızlar. Ütü mü yapıyorsunuz Benim pantolonumu da ütüler misiniz Çıkarayım mı Hadi çıkarayım da benim pantolonumu da ütüleyin. Korkmayın, merak etmeyin canım, altımda külotum var'' dedi. 
     Kız öğrencilerden 21 yaşındaki Fatma Aynur Demirkollu, Milas Cumhuriyet Savcılığı'na dilekçeyle başvurdu. Demirkollu dilekçesinde, "Bir kız öğrenci olarak bu ahlak dışı sözlü sataşmayı kabullenemiyorum. Genel ahlak ve adaba uymayan, öğretim elemanı sıfatıyla bağdaşmayan konuşmalarından dolayı Müdür Yardımcısı Mustafa Yalçın'dan şikayetçiyim. Gerekli yasal ve idari işlemin yapılmasını istiyorum'' dedi. Demirkollu, Türk Dili okutmanı İlyas Şahin ve Beden Eğitimi okutmanı Mehmet Ali Bilgin'i de olayın tanığı olarakg österdi. 
     Fatma Demirkollu, olaya çok üzüldüğünü belirterek "Kız arkadaşlarım ve ben bu sözleri aynen duyduk ve şoke olduk. Bu nedenle suç duyurusunda bulundum. Ama hocamız şimdi espri olduğunu söylüyor. Olayların bu kadar büyüyeceğini bilmiyorduk. Hiç yaşanmamış olmasını dilerdim'' diye konuştu. 
     
     "KIZ ÖĞRENCİLERE BORÇ PARA VERİRİM'' 

     Savcılıkça ifadesi alınan Müdür Yardımcısı Mustafa Yalçın sözleri espri olarak söylediğini öne sürdü. Milas'ta ANAP teşkilatının kuruculuğunu yaptığını, tekrar siyasi hayata dönmeyi düşündüğünü belirten Yalçın, "Beni yıpratıp siyasi geleceğimle oynamak istiyorlar'' dedi. 
     Müdür Yardımcısı Yalçın, kız öğrencinin tanık gösterdiği okutman İlyas Şahin'in komplosuyla karşı karşıya olduğunu öne sürerek, "İlyas Şahin, geçtiğimiz günlerde bir gezide öğretmen arkadaşlarıyla sohbet ederken, Profesörler ve öğretim görevlileri, kız asistanlarıyla yatmadan, yükselmelerine izin vermezler' diye konuşma yapmış. Bunu duydum. Kendisini uyarıp hakkında rektörlükçe soruşturma açtırdım. Bu nedenle bana kin besledi. Yaptığım bir espri nedeniyle, öğrencileri de kullanarak beni zor durumda bırakmak istedi. Aslında ben kız öğrencileri çok severim. Onlara borç para bile veririm, kredi kartları borçlarını öderim'' diye konuştu. 
     
     TANIK ESPRİ DEĞİLDİ 

     Soruşturma başlatan savcılık tanık gösterilen Şahin ve Bilgin'in ifadelerine başvurdu. Türk Dili okutmanı İlyas Şahin, daha önce de Mustafa Yalçın ile ilgili bu tür dedikodular duyduğunu öne sürdü. Şahin, "Olay günü Yalçın'ın kızların bulunduğu sınıfın kapısından girerek o sözleri söylediğini duydum. Yanımda diğer okutman arkadaşım da vardı, o da duydu. 6- 7 kız öğrencinin yüzlerinin kıpkırmızı olduğunu, bir şey diyemediklerine tanık olduk. Bir öğretim görevlisine yakışmayan davranıştı. Böyle bir söz espri olabilir mi'' dedi. 
     Muğla Üniversitesi Rektör Yardımcısı Prof. Dr. Ali Osman Gündoğan, okulda yaşananları dedikodu niteliğinde duyduğunu, konuyla ilgili araştırma yapıldığını söyledi. Gündoğan, "Dedikodu da olsa bir konu savcılığa intikal ettirilmişse biz de bunun üzerinde ciddi bir şekilde dururuz. Üniversite düzeyinde bir öğrenim kurumunda yaşanmaması gereken bu tür olaylar, birkaç kişinin fevri hareketleri sonucu meydana gelmiş olabilir. Sorumlular hakkında gereken yapılır. Soruşturmamız sürüyor'' dedi. 

     
</TEXT>
</DOC>
