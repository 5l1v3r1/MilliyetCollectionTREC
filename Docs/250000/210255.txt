<DOC>
<DOCNO> 210255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/guncel/gun03.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğköftede at eti de çıktı 
</HEADLINE>
<TEXT>

   İzmir'de 105 kişiyi hastanelik eden çiğköftenin domuz, at, tavuk ve sığır etlerinin karışımından elde edilen kıymadan yapıldığı tespit edildi 
      NESRİN COŞKUN İzmir DHA 
   
   İzmir'deki çiğköfte skandalında 105 kişiye trişinozis tanısı konulurken gözaltına alınan çiğköfteci Nusret Ermaner'in dükk nından alınan örneklerde kıymanın domuz, at, tavuk ve sığır karışımından yapıldığı belirlendi. 
   Hastalığın ilk ortaya çıktığı gün İl Sağlık Müdürlüğü ekiplerinin Ermaner ve kendisine et temin eden Çakıroğlu Market şubelerinden alınan kıyma, sucuk örneklerinin tahlil sonuçları Veteriner İl Müdürlüğü'nden İl Sağlık Müdürlüğü'ne geldi. Ermaner'in işyerinde ele geçen etin de at eti olduğu anlaşıldı. 
   
   2 ilde şubesi var 
   Ermaner'in eti aldığını söylediği Muzaffer Kurfallı'nın İzmir'de bir, Urla'da üç şubesi olan Çakıroğlu Market'ten alınan kıyma ve sucuk örneklerinin tahlili de aynı yönde geldi. 
   Ermaner'in bugün adliyeye sevk edileceği belirtilirken, savcılık, serbest bırakılan Kurfallı ile besici Ahmet Bayram'ın gözaltına alınmasını istedi. Urla polisi Kurfallı'nın amcasının oğlu Erkan Kurfallı ile marketlerin et reyonundan sorumlu Abdulbaki Özbilci'yi de gözaltına aldı. Market'in reyonları mühürlendi. 
   Dokuz Eylül Üniversitesi Tıp Fakültesi Romatoloji Bilim Dalı Başkanı Prof. Dr. Nurullah Akkoç, 105 kişide trişinozis hastalığının ortaya çıktığını açıkladı. Valilik de "Trişinozis Danışma Hattı" kurulduğunu bildirildi. 
   Bu arada, İzmir Buca'daki operasyonda, izinsiz domuz kesimi yapan bir depo ortaya çıkarıldı. Domuz etlerinin bulunduğu operasyonda, 4 kişi gözaltına alındı. 
   
   İstanbul'da da baskın 
   Arnavutköy'de 14 yıldır usulsüz olarak üretim yaptığı belirtilen bir domuz çiftliği dün denetlendi. Yetkililer, "10 domuz yetiştirme izinleri var. Şu an çiftlikte 2 binin üzerinde hayvan var" dediler. Gıda ve Çevre Kontrol Şube Müdürü İrfan Yılmaz da, "Atıklar, Sazlıdere Barajı'na akıyor. Halkın sağlığı tehlikede" dedi. 
   
   
</TEXT>
</DOC>
