<DOC>
<DOCNO> 201460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/ekonomi/eko03.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner İzmir perakende tarihinden silinmek üzere 
</HEADLINE>
<TEXT>

   İzmirlilerin paralarını İstanbul'da harcadığını belirten Boyner Holding Murahhas Azası Cem Boyner 'İzmir'i bu coğrafyaya kazandırmalı' dedi 
      EKONOMİ SERVİSİ 
   
   Boyner Holding Murahhas Azası Cem Boyner, perakendecilerin "ekmeğinin yüzde 65'ini İstanbul'da yediğini" ve sektörün İzmir de silindiğini savundu. 
   Perakende Günleri kapsamında organize edilen "Perakende Güneşi Ödülleri"ni alan Cem Boyner, Şişli Belediye Başkanı Mustafa Sarıgül, Alkaş Danışmanlık Genel Müdürü Avi Alkaş ve Marks Spencer Genel Müdürü Oya Sener'in katılımıyla bir değerlendirme toplantısı yaptı. 
   Toplantıda konuşan Boyner, İzmir'in ekonomisinin son 15 yılda çok zayıfladığını, İzmirlilerin paralarını İstanbul'da harcadığını söyledi. "İzmir perakendenin yarası" değerlendirmesinde bulunan Boyner, "Bu şehre enerji verilmesi, bir akıllı delinin kuralları çiğnemeden bir adım öne çıkmasıyla oluyor. İzmir'i bir şekilde tekrar bu coğrafyaya kazandırmak lazım" dedi. 
   
   Müşteride yüzde 50 düşüş 
   Boyner, İstanbul'daki bombalı saldırıların ardından alışveriş merkezlerine gelen müşteri sayısının yüzde 50 azaldığını belirtti. "Bunu kendi müşterilerimize, Türkiye'ye hiç yakıştıramıyorum. Kaça kaça kaçacak yer kalmadı" diyen Boyner, durumun bu hafta sonundan sonra normale döneceğini tahmin ettiğini söyledi. 
   Patlamalardan 20 dakika sonra Nişantaşı ve Akmerkez mağazalarına gittiğini belirten Boyner, mağaza yetkililerinden personelin dörtte üçünün olmadığı bilgisini aldığını kaydetti. Boyner, "Panik mi oluyor diye düşündüm. Daha sonra personelin kan vermek üzere hastanelere gittiğini öğrendim" dedi. 
   
   Alışveriş konferansı    Avi Alkaş, 20 - 22 Nisan tarihleri arasında gerçekleştirilecek olan 2005 Dünya Alışveriş Konferansı'nın İstanbul'da düzenlenmesi için çalışma yürüttüklerini söyledi. Alkaş bu konferansın açılışını ise Kapalı Çarşı'da yapmayı planladıklarını söyledi. İstanbul'da meydana gelen bombalı saldırıların bu organizasyonu etkilememesini umduğunu belirten Alkaş, perakende sektöründe yeniden hareketlik sağlamak için çeşitli kurumlarla birlikte toplantılar yaptıklarını belirtti. 
   
   
</TEXT>
</DOC>
