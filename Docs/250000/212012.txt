<DOC>
<DOCNO> 212012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur06.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yasa yürürlükte... Aycell-Aria birleşti... 
</HEADLINE>
<TEXT>

     Resmi Gazete'nin bugünkü sayısında yayımlanan 6 yasa yürürlüğe girdi. 
     5071 Sayılı Telgraf ve Telefon Kanunu'nda Değişiklik Yapılmasına Dair Kanun, Hazine Müsteşarlığı'nın Türk Telekom'daki bazı yetkilerinin Ulaştırma Bakanlığı'nca kullanılması ile Aycell-Aria birleşmesini hükme bağlıyor. 
     5072 Sayılı Dernek ve Vakıfların Kamu Kurum ve Kuruluşları ile İlişkilerine Dair Kanun ise kamu bünyesindeki vakıf ve dernekleri yeniden düzenliyor. Yasaya göre, dernek ve vakıflar kamu kurum ve kuruluşlarının ismini alamayacak, kamu hizmet binalarında faaliyet gösteremeyecek, hizmet karşılığı olarak vatandaştan hiçbir şekilde para isteyemeyecek. 
     5076 Sayılı Yükseköğretim Kurumları Teşkilatı Kanununun Bir Maddesinde Değişiklik Yapılması Hakkında Kanun'a göre de, Mimar Sinan Üniversitesi'nin adı ''Mimar Sinan Güzel Sanatlar Üniversitesi'' olarak değiştirildi. 
     5078 Sayılı Askeri Ceza Kanunu ile Askeri Mahkemeler Kuruluşu ve Yargılama Usulü Kanununda Değişiklik Yapılmasına Dair Kanun'a göre ise askeri yasalarda yer alan ölüm cezası seferberlik ve savaş halinin devamı dışında kaldırıldı. 5080 Sayılı Askeri Ceza Kanunu'nda Değişiklik Yapılmasına Dair Kanun da, asker kişilerin yurtdışına firarı halinde öngörülen cezalarda değişiklik yaparak, nitelikli personelin Türk Silahlı Kuvvetleri'nden ilişiğinin kesilmesini önlüyor. 
     5079 Sayılı Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunda Değişiklik Yapılması Hakkında Kanun ise Milli Eğitim Bakanlığı'nın bursuyla öğretmen ve eğitim uzmanı yetiştiren fakültelere devam eden öğrencilerin muayene ve tedavi giderleri için Milli Eğitim Bakanlığı bütçesinden ödenek ayrılmasına son veriyor. 
     Yasaya göre, burslu öğrencilerin muayene ve tedavi giderlerini üniversiteler karşılayacak. 
     
</TEXT>
</DOC>
