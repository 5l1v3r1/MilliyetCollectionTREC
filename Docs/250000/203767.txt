<DOC>
<DOCNO> 203767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
24 Aralık'ta hastalanmayın, doktorlar eylemde... 
</HEADLINE>
<TEXT>

     Sağlık çalışanları, hükümetin sağlık alanındaki girişimlerinin sağlığı geriye götürdüğü ve sağlık çalışanlarının taleplerine duyarsız kaldığı gerekçesi ile 24 Aralık'ta tekrar iş bırakacak. 
     Türk Tabipleri Birliği Merkez Konseyi Başkanı Füsun Sayek, Hükümetle aradıkları diyalog ortamını yakalayamadıklarını ifade ederek özlük hakları, çalışma koşulları ve halk sağlığını iyileştirmek için 24 Aralık'ta iş bırakacaklarını bildirdi. Sağlık çalışanlarının, 59'uncu Hükümetin icraatlarına yönelik ilk uyarı eylemini 5 Kasım'da gerçekleştirdiğini anımsatan Sayek, sağlık ortamının gittiği yöne itirazları olduğunu, özellikle sağlık alanında ortaya bir kaos tablosu çıktığını söyledi. İlk amaçlarının uyarı eylemleriyle Türkiye'de sağlık alanında yapılan yanlışları halkla paylaşmak ve siyasi iktidarla diyalog zemini aramak olduğunu kaydeden Sayek, ikinci amaçlarının da sağlık çalışanlarının yaşam koşullarının düzeltilmesi konusundaki talepleri olduğunu ifade etti. 
     Sayek, Başbakan Recep Tayyip Erdoğan'dan talep ettikleri randevuya hala yanıt alamadıklarını bildirirken, bu diyalog kurulmadığı takdirde eylemlerin devam edeceğini söyledi. 
     Sayek, 24 Aralık'ta acil servislerin güçlendirileceğini, yoğun bakım, diyaliz gibi hastalar için kritik servislerin hizmet vereceğini bildirirken, "5 Kasım'da olduğu gibi halkımız bu eylemden zarar görmeyecek" dedi. 
     
</TEXT>
</DOC>
