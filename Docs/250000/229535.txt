<DOC>
<DOCNO> 229535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun02.html </URL>
<DATE> 2004/04/08/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Rumsfeld "Irak'taki halk ayaklanması değil, birkaç haydutun işi" 
</HEADLINE>
<TEXT>

     ABD Savunma Bakanı Donald Rumsfeld, Amerikan birliklerinin Irak'ta hala kontrolü elinde tuttuğunu ileri sürerken, şiddet yüzünden yakın zamanda geri dönmesi planlanan bazı birliklerinin Irak'ta daha fazla kalabileceğini kaydetti. 
     Rumsfeld, Pentagon'da Genelkurmay Başkanı General Richard Myers ile birlikte düzenlediği basın toplantısında, Irak'ta hafta sonundan bu yana yaklaşık 30 Amerikan askerinin öldüğünü söylediği şiddet olaylarının ''bir kaç haydut, çete üyesi ve teröristin işi'' olduğunu ifade etti. Donald Rumsfeld, bunun, ABD öncülüğündeki işgale karşı bir halk ayaklanması olmadığını söyledi. 
     Irak tarihi açısından önemli bir noktada bulunulduğunu, Irak halkının geleceğinin tehlikeye atıldığını, tehlikenin bölge ve dünya içinde büyük olduğunu ifade eden Rumsfeld, Irak'taki güvenlik durumunun kontrolden çıkmadığı, sadece az sayıda insanın şiddete yol açtığı yorumunda bulundu. 
     Rumsfeld ayrıca, Irak'taki kutsal kentlerde potansiyel tehdidin mevcut olduğunu belirterek, Irak halkına dikkatli olmaları çağrısında bulundu. 
     
</TEXT>
</DOC>
