<DOC>
<DOCNO> 249486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur26.html </URL>
<DATE> 2004/06/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
"Mahalle Afet Gönüllüleri"ne sertifika... 
</HEADLINE>
<TEXT>

     İstanbul Valiliği ile İsviçre Kalkınma ve İşbirliği Dairesi'nin SDC işbirliğiyle oluşturulan ''Mahalle Afet Destek Projesi'' kapsamında eğitim gören 25 Mahalle Afet Gönüllüsü'ne MAG , törenle sertifikaları verildi. 
     Yıldız Parkı'ndaki Beşiktaş İtfaiye Grup Amirliği bahçesinde son çalışmalarını yapan afet gönüllülerine, arama-kurtarma teknikleri ve güvenliği, kurtarmalarda kullanılan temel düğümler ile jeneratör, kriko, merdiven, beton kırma ve demir kesme makasının kullanımı hakkında eğitim verildi. 
     Eğitimin ardından düzenlenen törende konuşan MAG Proje Uygulama Yöneticisi Gürsel Özal, amaçlarının, olası afetlerde ilk müdahaleyi yapan vatandaşların bu müdahaleyi en doğru biçimde yapmalarını sağlamak olduğunu söyledi. 
     Projeye kentin Avrupa yakasından katılan ilk mahalle olan Beşiktaş Mecidiye Mahallesi'nden 25 gönüllünün eğitimlerini tamamladığını anlatan Özal, projenin kentin çeşitli mahallelerinde gönüllülerin eğitimiyle sürdürüleceğini bildirdi. 
     Törende, daha sonra 25 gönüllü vatandaşa MAG katılım sertifikaları verildi. 
     
</TEXT>
</DOC>
