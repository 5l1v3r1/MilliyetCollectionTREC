<DOC>
<DOCNO> 245384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur12.html </URL>
<DATE> 2004/06/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İstanbul'daki saldırıların sembolü genç kız iş arıyor... 
</HEADLINE>
<TEXT>

     İngiltere'nin İstanbul Başkonsolosluğu'na yönelik bombalı saldırıda yaralanan ve ''dehşetin fotoğrafı'' olarak yerli ve yabancı medyaya yansıyan 19 yaşındaki Mehtap Sayılan, tedavisinin tamamlanmasının ardından gazete ilanlarından iş arıyor. 
     Sayılan, AA muhabirine yaptığı açıklamada, 5 ay süren tedavisiyle patlama sonucu oluşan leğen kemiği ve bacaklarındaki kırıkların yerine kaynadığını söyledi. 
     Uzun süre yürüdüğü zaman ağrılarının devam ettiğini, ancak bunun zamanla geçeceğine inandığını anlatan Sayılan, genel sağlık durumunun iyi olduğunu bildirdi. 
     Sayılan, terör örgütü El-Kaide'nin Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen sanıklara ilişkin davayı da ilgiyle takip ettiğini belirterek, ''Bu kişilere en ağır cezaların en kısa zamanda verilmesini istiyorum. Patlamalar nedeniyle birçok insan öldü, benim gibi birçok insan da yaralanıp mağdur oldu. Adalet yerini bulmalı'' dedi. 
     
     SORUNU İŞ BULMAK 

     Mehtap Sayılan, uzun süren tedavisi nedeniyle işini de kaybettiğini hatırlatarak, şunları kaydetti 
     ''Şu anda iş arıyorum. 6 aydır evde oturmaktan sıkıldım ve bunaldım. Bir şekilde aile bütçesine katkıda bulunmak istiyorum. Gazete ilanlarından iş bakıyorum, ancak uygun bir iş bulamadım. Benim mesleğim muhasebecilik. Ön muhasebeyle ilgili her şeyi biliyorum. Bunun yanında bilgisayar ve 10 parmak daktilo kullanabiliyorum.'' Terör mağduru genç kızın annesi Zeynep Sayılan da, aile olarak zor durumda olduklarını anlatarak, ''Mehtap'ın babası böbrek hastası ve çalışmıyor. Benim ve oğlumun maaşıyla geçinmeye çalışıyoruz. Kızıma mesleğiyle ilgili bir iş bulunmasını istiyoruz'' diye konuştu. 

     
</TEXT>
</DOC>
