<DOC>
<DOCNO> 225278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur28.html </URL>
<DATE> 2004/03/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Mahkeme, kürtçe isim talebini reddetti... 
</HEADLINE>
<TEXT>

     Şanlıurfa'da, ''Kürtçe'' isim değişikliği talebiyle, mahkemeye başvuran 60 kişiden 15'i hakim önüne çıktı. 
     Şanlıurfa 2'nci Asliye Hukuk Mahkemesi'nde görülen duruşmada aralarında KESK, Eğitim-Sen ve İHD üyelerinin de bulunduğu 15 kişi hazır bulundu. 
     Mahkeme heyeti, kimlik tespitinin ardından, müracaatçılardan savunma istedi. Müracaatçılar, AB'ye uyum yasası kapsamında yasal haklarını kullanmak istedikleri yönünde görüş bildirdi. 
     Mahkeme heyeti, Türkiye Cumhuriyeti'nin demokratik, laik ve insan haklarına saygılı bir hukuk devleti olması ve davacıların isim değişikliği talebinin bu duruma katkı sağlamayacağı görüşünde birleşti. 
     Heyet, ayrıca, ''W, X,Q'' harflerinin alfabede bulunmamasının isim değişikliğinin Nüfus Kanunları Hükümleri uyarınca da mümkün olmadığı gerekçesiyle talebi reddetti. 
     
     ''TEMYİZE BAŞVURACAĞIZ'' 
     Eğitim-Sen Şanlıurfa Şubesi Hukuk Sekreteri Sıtkı Dehşet, duruşma çıkışı yaptığı açıklamada, AB'ye uyum yasalarından yararlanmak istediklerini söyledi. Bu kapsamda 3 ay önce mahkemeye başvuruda bulunduklarını ancak, taleplerinin reddedildiğini anlatan Dehşet, şöyle konuştu 
     ''Başvurunun aynı zamanda ülkenin demokratikleşmesine katkı sağlayacağını düşündük. Bu nedenle ismimi 'Xemgin' olarak değiştirmek istedim. Ayrıca diğer arkadaşlarımız isimlerini, Welat, Bawer ve Arjin gibi isimlerle değiştirmek istedi. Buna rağmen mahkeme heyeti talebimizi reddetti. Oysa Türkiye'de AXA Oyak, Eximbank gibi kuruluşlar faaliyet gösteriyor. O zaman onlara da izin verilmesin.'' Dehşet ayrıca, müracaatçıların iki hafta içerisinde ''temyiz'' hakkını kullanacağını sözlerine ekledi. 
     
</TEXT>
</DOC>
