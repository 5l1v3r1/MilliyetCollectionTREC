<DOC>
<DOCNO> 213430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy07.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daire istemiyorum çocuklarımı kurtarın' 
</HEADLINE>
<TEXT>

   Altınok ailesinin kaderi yılbaşında İzmir Büyükşehir Belediye Başkanı Piriştina'nın evlerine ziyaret etmesiyle değişti. Ailenin kas hastası iki kızına yürüme umudu doğdu, bir diğeri de iş sahibi oldu 
      ELİF DEMİRCİ İzmir DHA 

   
   İzmir Büyükşehir Belediye Başkanı Ahmet Piriştina, yılbaşı gecesi ziyaret ettiği Altınok ailesinin umutlarını boşa çıkarmadı. Ailenin kas hastası iki kızına tedavi, işsiz kızına da iş vaadeden Piriştina, bu sözlerini tutmakla kalmadı, bir de daire verdi. Ancak baba İbrahim Altınok, "Bizim için önemli olan engelli kızlarımın tedavisi, işsiz çocuklarıma iş verilmesi. Gecekondumuzda yaşamaya razıyız" diyerek teklifi kabul etmedi. Akraba evliliği yapan Asiye ve İbrahim Altınok, yılbaşı gecesi eşi Mine Piriştina'yla birlikte Buca'daki gecekondularına gelen Priştina'ya yaşadıklarını anlattı. Altınok, kızları Nergis 25 ve Özlem'in 23 kas rahatsızlığı nedeniyle yürüyemediğini söyleyerek yardım istedi. 
   
   Yürüme umudu 
   Özlem ve Nergis'i Eşrefpaşa Hastanesi'ne götüren Mina Piriştina, önce check - up'tan geçirtti. Görme bozukluğu olan gençlere gözlük alındı. Özlem ve Nergis'e birer akülü araba da alan Mine Piriştina, tedavi boyunca yanlarında olacaklarına söz verdi. Nergis Altınok, "Piriştina bizim evimize güneş gibi doğdu. Allah da onun ve eşinin yüzünü hep güldürsün" dedi. ESHOT Genel Müdürlüğü muhasebe bölümünde işe başlayan Zinnet Altınok, "İş için gereken evrakın hazırlanması konusunda bile özel araba tahsis edildi. Piriştina'ya derdimizi anlatırken, bu eve gelen ve bir sürü söz veren diğer siyasetçilerden farklı olduğunu hissetmiştim. Bizi diğer siyasetçiler gibi reklam malzemesi yapmadı." Mine Piriştina, kaslarının gelişiminde sorun olan Hasan Altınok'u 18 vücut geliştirme salonuna yazdırdı. Hasan Altınok, Piriştina'nın dersane masraflarını da üstlendiği anlattı. 
   
   "Toplum bizi sevmiyor" 
   İstanbul Büyükşehir Belediyesi'nin İBB araştırmasına göre, engelliler, toplumun kendilerine karşı genel olarak olumsuz bir bakış açısına sahip olduğunu düşünüyor. 
   APK Daire Başkanlığı Araştırma Müdürlüğü'nün yaptığı "Engelliler Araştırması"na 1200 kişi katıldı. Toplumda genel olarak "özürlü" olarak anılan kişiler, kendilerinin "engelli" olarak anılmasını tercih ediyor. Engelliler, toplumun kendilerine karşı genel olarak olumsuz bir bakış açısına sahip olduğunu düşünüyor. Deneklerin yüzde 62'si toplumun kendilerine destek olmadığını savunuyor. Yüzde 65'i görmezden gelinmekten, yüzde 60'ı korunmamaktan, yüzde 77'si de acıma duygusundan yakınıyor. Yüzde 50'si engellilerin aşağılandığına, yüzde 52'si engellilere karşı hoşgörülü olunmadığına, yüzde 77'si engellilerin sürekli yardıma muhtaç görüldüğüne inanıyor. Yüzde 70'i yeteneklerini ortaya koyabilen kişiler olarak görülmediklerini belirtiyor. 
   
   
   
</TEXT>
</DOC>
