<DOC>
<DOCNO> 211346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/guncel/gun04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba kahvede, çocuk sokakta 
</HEADLINE>
<TEXT>

   Van'da yapılan araştırmada 250 çocuğun sokakta çalıştığı belirlendi. Çocukların yüzde 80'i, 8 - 11 yaş arasında. Çocukların yüzde 40'ı kendi okul ihtiyacını karşılamak, yüzde 60'ı da evi için çalışıyor 
      
   Van Emniyet Müdürlüğü'nce yapılan çalışmalarda, kentte 250 çocuğun sokakta çalıştığı belirlendi. Emniyet Müdürü Tacettin Kurt, "Çalışan çocukların babalarının büyük bir bölümü, zamanını kahvehanelerde geçiriyor" dedi. 
   Van'da geçen yıl Çocuk Şubesi'nce yapılan uygulamalarda, sokakta seyyar satıcılık yaparak çalışan 250 çocuk tespit edildi. Çocukların yüzde 80'inin 8 - 11 yaş, yüzde 20'sinin ise 11 - 18 yaş arasında olduğu belirlendi. Kurt, 8 - 11 yaş grubundaki çocukların yüzde 40'ının kendi okul ihtiyacını karşılamak, yüzde 60'ının evlerinin geçimine katkıda bulunmak amacıyla çalıştığını belirlediklerini kaydetti. Çocuklarının geleceği için fedak rlıkta bulunması gereken ebeveynlerin, bu fedak rlığı çocuklardan beklediğini ve onları sokakta çalışmaya teşvik ettiğini söyleyen Kurt, yarıyıl tatili nedeniyle çalışan çocuk sayısında artış yaşanabileceğine değinerek, şöyle devam etti 
   "Çocuk tatilde dinlenmek zorundadır. Çocukların sokakta çalışmasını engellemek için Çocuk Şubesi dışında bütün teşkilatı görevlendireceğim. Şimdiye kadar 7 aile hakkında çocuklarını ihmal ve istismara maruz bıraktıkları gerekçesiyle adli makamlara suç duyurusunda bulunduk." 
   
   Her çocuğu bir kurum almalı 
   Çalışan çocuklara kurum ve kuruluşların sahip çıkması gerektiğini ifade eden Kurt, "Yaz aylarında polis kampına aldığımız çocuklara sahip çıkıyoruz. Okul çağını aşan ve sokakta çalışan her çocuğa bir kurum sahip çıksa, bu kötü manzaralardan kurtuluruz" diye konuştu. 
   
   
</TEXT>
</DOC>
