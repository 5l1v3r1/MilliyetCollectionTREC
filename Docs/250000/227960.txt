<DOC>
<DOCNO> 227960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy04.html </URL>
<DATE> 2004/04/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Gözler DEP davasında... 13. duruşma başladı... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın, Ankara 1 No'lu DGM'de yeniden yargılandıkları davanın 13. duruşması başladı. 
     Ankara Merkez Kapalı Ceza ve Tutukevi'nde bulunan eski DEP milletvekillerinin katılmadığı duruşma dolayısıyla DGM Binası çevresinde geniş güvenlik önlemi alındı. 
     Eski DEP milletvekillerinin avukatlarının esas hakkında savunma yapacakları bugünkü duruşmayı, bazı yabancı büyükelçiliklerin ve sivil toplum kuruluşlarının temsilcileri ile DEP'lilerin yakınları izliyor. 
     
     DAVA SÜRECİ 

     Zana, Doğan ve Dicle, 4 Mart 1994 tarihinde gözaltına alınmış, 17 Mart 1994 tarihinde tutuklanarak Ankara Merkez Kapalı Ceza ve Tutukevi'ne konulmuşlardı. Sadak ise 1 Temmuz 1994 tarihinde gözaltına alınmış ve 12 Temmuz 1994'de tutuklanmıştı. 
     Ankara 1 No'lu DGM, ilk yargılama sonunda, kapatılan DEP'in eski Diyarbakır milletvekilleri Dicle ve Zana, eski Şırnak milletvekilleri Doğan ve Sadak'ı, Türk Ceza Kanunu'nun TCK ''yasadışı örgüt üyeliği'' fiilini düzenleyen 168-2 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca, 15'er yıl ağır hapis cezalarına mahkum etmişti. Yargıtay 9. Ceza Dairesi, bu kararı onamıştı. 
     Eski DEP milletvekillerinin 1996 yılında yaptığı başvuruyu, 2001 yılında sonuçlandıran Avrupa İnsan Hakları Mahkemesi AİHM , DGM'nin tarafsız ve bağımsız olmadığı, adil yargılanma hakkının ihlal edildiği gerekçesiyle, şikayet başvurusu yapanlara Türkiye'nin kişi başına 25 bin ABD doları ve mahkeme masrafı için ise toplam 10 bin ABD doları ödemesine karar vermişti. 
     Kamuoyunda ''2. Uyum Paketi'' olarak bilinen 4793 sayılı Çeşitli Kanunlarda Değişiklik Yapılmasına Dair Kanun'un Resmi Gazete'de yayımlandığı 4 Şubat 2003 tarihinde eski milletvekilleri avukatları aracılığıyla yeniden yargılanma isteminde bulunmuşlardı. 
     
</TEXT>
</DOC>
