<DOC>
<DOCNO> 212256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur11.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Otellerden alınan havlu ve bornozların faturası 1.2 trilyon 
</HEADLINE>
<TEXT>

     Müşterilerin kaldıkları otellerden ayrılırken ''anı olarak'' aldıkları eşyaların yıllık maliyeti 1.2 trilyon lirayı buluyor. 
     Akdeniz Turistik Otelciler Birliği'nin AKTOB yaptığı araştırmaya göre, otellerden alınan eşyalar arasında, yastık, duş başlığı, abajur, çarşaf, uzaktan kumanda aleti de var. 
     Araştırmaya göre, 5 yıldızlı bir otelden müşteriler yılda ortalama 567 havlu, 50 bornozu yanlarında götürüyor. Otel yöneticileri, müşterilerden bazılarının kullandığı eşyayı anı olarak yanında götürdüğünü, kimilerinin bunu alışkanlık haline getirdiğini söylüyor. 
     Türkiye'de müşterilerin otellerden götürdüğü eşyaların yıllık maliyetinin 1.2 trilyon lirayı bulduğu kaydedilen araştırmada, bu rakamın ABD'de yılda 100 milyon doları bulduğu bildirildi. 
     
     YILDA 294 BİN HAVLU, 26 BİN BORNOZ 
     Araştırmaya göre, yalnız 5 ve 4 yıldızlı oteller ile tatil köylerinde kalan müşteriler yılda 294 bin havlu, 26 bin bornozu yanlarında götürüyor. Müşterilerin bir yılda otellerden götürdüğü yalnız havlu ve bornozların parasal değeri yaklaşık 1.1 trilyon lirayı buluyor. Buna kül tablası ve ayakkabı çekeceği gibi eşyalar da eklendiğinde rakam 1 trilyon 200 milyar lirayı aşıyor. 
     
     OTELCİLER NE DİYOR 
     Kimi yöneticiler müşterinin bir eşyayı yanında götürmesinin mutlaka kötü bir şey olarak yorumlanmayabileceğini belirtirken, bunun tesisten memnuniyetin ve bu otele ilişkin kendisinde bir anı alması olarak da algılanabileceğini ifade ediyor. Buna karşılık kimi yöneticiler de, müşterilerin kimilerinin odadaki tabloyu bile götürdüğünü, bunun anı veya tesisten memnuniyetle açıklanamayacağını savunuyor. 
     Araştırmada, bazı tesislerin çözüm olarak markasız havlu ve bornoz kullanmaya başladığı, özellikle tanınmış tesislerin bu uygulamadan sonuç aldığı belirtiliyor. 
     
</TEXT>
</DOC>
