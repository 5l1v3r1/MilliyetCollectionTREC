<DOC>
<DOCNO> 249375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo04.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan'ın rüya takımı 
</HEADLINE>
<TEXT>


Trabzon'un hocası, 90 dakika boyunca durmaksızın savaşan bir takım yaratmak için kolları sıvadı 


'Nefesimiz bitmemeli' 
TRABZONSPOR Teknik Direktörü Ziya Doğan, yeni sezona bambaşka bir takımla girmeyi hedeflediğini açıkladı. Tecrübeli çalıştırıcı, 90 dakika boyunca durmaksızın savaşan bir takım istediğini dile getirerek, "Oyun felsefemizi transfere göre belirleyeceğiz. Ancak herkes şunu bilsin bu takımdaki herkes koşacak ve nefesimiz asla bitmeyecek" dedi. 

Aktuğ rotayı çizdi 
BAŞKAN Atay Aktuğ ise gelecek yıl da şampiyonluğu kovalayacaklarını açıkladı. Aktuğ şunları söyledi "Bu yıl kadromuzu bozmadan, üzerine yeni transferler yaptık. Bu transferlerle hedefimiz, mücadelemiz şampiyonluk için olacaktır. Şampiyonlar Ligi'ne katılıp, iyi sonuçlar almak istiyoruz. Bunu başarabilmek için 1-2 yıldız futbolcuyu renklerimize katacağız." 

Trabzon'da tempo arttı 
YENİ sezon hazırlıklarını Gerede'de sürdüren Trabzonspor günü çift antrenmanla sürdürdü. Kondisyon ağırlıklı çalışmalar yapan Bordo - Mavili takımda futbolcuların morali teknik kadronun yüzünü güldürdü. Bu arada Milli Takım'ın kamp programı nedeniyle dinlenemeyen yıldızlarla birlikte özel izin alan isimlerin 23 Haziran'da kampa katılacağı açıklandı. 
TRANSFER çalışmalarını yoğun bir şekilde sürdüren Trabzonspor'un, Musa Büyük ismini liste başına çektiği öğrenildi. Galatasaraylı Batista, Güney Koreli Lee Eul Young, Polonyalı Miroslaw Szymkowiak, Sparta Prag'da forma giyen Kovac ve Fenerbahçeli Tomas ile Aurelio için de girişimler sürüyor. Öte yandan Milan'da forma giyen Kaladze'nin transferinin zor olduğu bildirildi. 



</TEXT>
</DOC>
