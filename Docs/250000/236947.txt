<DOC>
<DOCNO> 236947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo15.html </URL>
<DATE> 2004/05/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yılmaz Canımızı zor kurtardık, maçı vermekten başka çaremiz yoktu 
</HEADLINE>
<TEXT>

     Çaykur Rizespor Teknik Direktörü Erdoğan Yılmaz, Bursaspor maçında çıkan olaylarda canlarını zor kurtardıklarını savundu. 
     Erdoğan, AA muhabirine yaptığı açıklamada, 4-2 yenildikleri Bursaspor maçının iki bölümde değerlendirilmesi gerektiğini belirterek, ''Oyuncularım büyük stres altında maça çıktılar. İlk yarıda buna rağmen iyi mücadele ettik. Bulduğumuz gol pozisyonlarını ikisini değerlendirerek devreyi 2-0 önde kapadık'' dedi. 
     Maçta özellikle öne geçtikten sonra devamlı kendilerine tribünlerden küfürler edildiğini ve bıçaklar gösterildiğini savunan Yılmaz, ''Soyunma odasına girerken bize saldırdılar. Polislerin müdahale yapması sonunda soyunma odasına götürüldük. İkinci yarıda zaten top oynayamadık. Futbolcularımız acaba maçı kazanırsak başımıza daha neler gelecek dediler. Bunu düşünmeye başladılar. Maçın seyri değişti. Maçı vermekten başka çaremiz kalmadı. Canımızı zor kurtardık''diye konuştu. 
     Maçın yan hakeminin başının yarıldığını ve hakemlerin güç duruma düştüğünü ifade eden Yılmaz, şöyle konuştu 
     ''Hakemler de korkutuldu. Hakem anons yaptıramıyorsa, vay o maçın haline. Hakemlerde 55. dakikadan sonra oyundan koptu. O da canını kurtarmaya çalıştı. Sahada futbol yoktu. Artık bu maçı fazla konuşmanın anlamı yok. Önümüzde 2 maçımız var ve matematiksel olarak ligde kalmayı garantilemedik. Bunun için Samsunspor maçından puan ya da puanlarla ayrılmak zorundayız.'' Çaykur Rizespor'un hukuk işlerinden sorumlu yönetim kurulu üyesi Remzi Kazmaz ise maçın tekrarı için şu an bir girişmelerinin olmadığını ve futbol federasyonunun tavrını beklediklerini kaydetti. 

     
</TEXT>
</DOC>
