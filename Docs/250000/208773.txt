<DOC>
<DOCNO> 208773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun19.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar Şubat'ta cepten "alo" diyecek 
</HEADLINE>
<TEXT>

     Iraklılar cep telefonu çağına hazırlanırken, bu ülkede faaliyet gösteren 3 cep telefonu operatöründen biri olan Orascom, artan beklentilere yanıt verebilmek amacıyla Ocak ayı sonunda hizmete başlama vaadinde bulundu. 
     Eski rejiminin fobisi haline gelmiş ve zaten uluslararası yaptırımlarla yasaklı olan cep telefonunun geç girdiği Irak'ta, Mısırlı şirket Orascom'a bağlı Iraqna'nın görevlisi Muştak El Maliki, alınan siparişlerin pazarda patlama yaratacağından kuşku olmadığını söyledi. 
     Bir zamanlar uydu telefonu sattığı dükkanını Iraqna bayiine dönüştüren Maliki, insanların yakında cep telefonuna kavuşacağına inanmakta zorlandığını belirtirken, üyelik şartları hakkında bilgi almaya gelen Emel Muhammed, ''cep telefonu sayesinde sık sık Bağdat Üniversitesi'ne giden yakınları için daha az endişeleneceğini, bunun Allah'ın bir nimeti olduğunu'' belirtti. 
     Iraqna'nın bir başka görevlisi Muhammed Sahib de, ''sonunda cep telefonu çağına girmiş olduklarına çok sevindiklerini, iletişimin insan haklarından biri olduğunu ve dolayısıyla her Iraklının kendi cep telefonuna sahip olacağını umduğunu'' söyledi. 
     Cep telefonu, Saddam Hüseyin rejiminin Nisan 2003'te devrilmesiyle 60 bin hatta ulaşarak büyük başarı kazanan uydu telefonuna göre daha pratik, daha az rahatsız edici ve daha ucuz olması nedeniyle daha avantajlı. 3 telefon operatörü, 2 ay içinde 400 bin aboneye hizmet verecek. 
     Devrik Irak Devlet Başkanı Saddam Hüseyin'in kontrolünün dışındaki kuzey bölgesinin dışında Irak'ta GSM sistemi yoktu. 3 şirket, 22 Aralık'ta Irak Geçici Hükümet Konseyi Telekomünikasyon Bakanı Haydar El Ebadi ile kontrat imzaladı. Orascom'un dışında Kuveyt operatörlerine ait Asya Cell ülkenin kuzeyi, Atheer Tel ülkenin güneyindeki lisans anlaşmalarını imzalamıştı. 
     
</TEXT>
</DOC>
