<DOC>
<DOCNO> 210110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun23.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney "Irak'a müdahale diplomasimizi daha etkili hale getirdi" 
</HEADLINE>
<TEXT>

     ABD Başkan Yardımcısı Dick Cheney, Irak'taki askeri müdahelenin, ABD'nin diplomasisini daha etkili hale getirdiğini söyledi. 
     Cheney, Alman Die Welt gazetesine yaptığı açıklamada, ''Libya tutumunu değiştiriyor. Bu, Başkan George Bush'un Irak ve Afganistan'daki tutumundan kaynaklanıyor. Kuzey Kore'de de diplomasi hamle hazırlığında. İran konusunda da Avrupalılar önemli bir rol üstlendi. Irak'ta etkili olduğu için her zaman böyle davranacağız diye bir şey yok. Ancak Irak'taki askeri müdahele diplomasimizi daha etkili hale getirdi'' dedi. 
     ABD'nin Irak'ta ne zaman kitle imha silahları bulacağının sorulması üzerine Cheney, ''Saddam Hüseyin'in bu tür silahlara sahip olduğunu biliyoruz. Nitekim bunları kullandı da. Şimdi birçok uzmanla birlikte bu silahlara ne olduğunu araştırıyoruz. Üretim potansiyellerini daha yoğun şekilde araştırmalıyız. Acaba kısa süre içinde biyolojik silah üretebilecek durumda mıydılar Bu silahlara ne olduğunu tam olarak bilmek istiyoruz. Kısacası ben, istihbarat birimlerimizin haberlerinin tümüyle yanlış olduğuna inanmıyorum'' diye konuştu. 
     11 Eylül saldırıları öncesinde istihbarat birimlerinin uyarılarının yeteri kadar dikkate alınmadığı eleştirilerini de reddeden Cheney, ''Tüm sistemin iyi şekilde işlemesini istiyorsanız, istihbarat hizmetleriyle politikacılar arasındaki ilişkinin dengede tutulması gerekir. İstihbarat birimleri dünyanın en iyi analizlerini yapmış olabilir. Beyaz Saray'da kendilerini dinleyen bulunmazsa bu bilgiler işe yaramaz. Ancak bunun tersi de geçerli. Başkan bazı durumlarda istihbarat bilgilerine dayanarak ölüm ve yaşam arasında önemli kararlar almak zorundadır'' şeklinde görüş belirtti. 
     
</TEXT>
</DOC>
