<DOC>
<DOCNO> 202414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/tamer.html </URL>
<DATE> 2003/12/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
21. Yüzyıl'ın sosyal demokrat politikaları 
</HEADLINE>
<TEXT>

      
   Sosyal Demokrasi Vakfı SODEV'in 10. yıl kutlamaları çerçevesinde cumartesi günü düzenlediği 21. Yüzyıl'da Sosyal Demokrat Politikalar başlıklı konferansı, çok istediğim halde izleyemedim. Zira aynı saatlerde TÜRSAK tarafından düzenlenen 6. Sinema Tarih Buluşması'nın belgesel film jüri üyesi sıfatıyla, Medeniyetlerarası Çatışma Dialog teması etrafında peş peşe yarışma filmleri izlemekteydim. 
   SODEV'in gün boyu süren konferansı, 3 oturumdan oluşuyordu 
   1 Sosyal demokrat temel değerler ve gelecek 
   2 Küreselleşme bağlamında sosyal demokrat ekonomi politikaları 
   3 Sosyal demokrasi, çalışanlar ve sosyal politika 
   
   Görünmeyen bölünmüşlük 
   Konferansı izleyemedim, ama bu konular etrafında hem kendimi, hem de sizleri biraz daha fazla düşündürebilmek amacıyla, 2. oturumu yöneten Türkiye Sosyal Ekonomik Siyasal Araştırmalar Vakfı TÜSES Başkanı, Bilgi Üniversitesi ekonomi bölümü öğretim üyesi Prof. Dr. Burhan Şenatalar'ın görüşlerine başvurdum. Şenatalar'dan dinlediklerimi, onun kendi cümleleriyle şu ana başlıklar altında toplayabilirim 
   1 Türkiye'de sosyal demokrat kesim, parti kavramına ve parti içi çekişmelere çok fazla kilitlendi. Bu yüzden de ideolojik tartışma, program tartışması yapamadı. Oysa sosyal demokratların parti düzeyinde görünen bölünmüşlüğünün yanı sıra, bir de görünmeyen bölünmüşlüğü var. Sosyal demokratlar özelleştirme konusunda ne düşünüyor Laiklik ve türban konusuna nasıl bakıyor Bakış açısı berraklaşmamış. Neden berraklaşmamış Çünkü sorunlar masaya yatırılıp tartışılmak yerine üstü örtülmüş. CHP Başkan Yardımcısı türban konusunda bir şey söylüyor, ertesi gün genel başkan çıkıp yardımcısının savunduğu görüşün tam tersini söylüyor. Bu ikircikli tavır da seçmen gözünde partiye karşı güvensizlik yaratıyor. Özelleştirmede de CHP içindeki seçmen tabanı bölünmüş durumda. 
   
   Sosyal Demokrasi Okulu 
   2 Biz Türkiye'de hep sosyal demokrat partilere odaklanmışız. Oysa, kuvvetli sosyal demokrat partisi olan İskandinav ülkeleri, Almanya, İngiltere gibi ülkelerde sosyal demokrat partiyi de kapsayan bir sosyal demokrat hareket var. Partinin dışında birçok vakıf, dernek, kooperatif, sendika var. Yani sivil toplum içinde partiden başka bir sürü sosyal demokrat odak, merkez, grup var. SODEV'in 10. yılını doldurması bu açıdan önemli. TÜSES'le birlikte Sosyal Demokrasi Okulu adı altında 9 yıldır 10 - 12'şer haftalık kurslar veriyoruz. Bu tür düşünce ve eğitim platformlarının çoğaltılması gerek. 
   
   Fatura küreselleşmeye... 
   3 Küreselleşme otomatikman gelişmiş ülkeler için iyi, az gelişmiş ülkeler için kötüdür diye bir şey yok. Türkiye, bugüne kadar küreselleşme süreçlerini iyi analiz edebilmiş değil. Bu yüzden de sorunlarımızı hemen küreselleşmeye fatura etme kolaycılığına düşebiliyoruz. Türkiye'nin kendi başına neler yapabileceğini kendisinin çok iyi tartışması ve araştırması lazım. 
   Hangi sektörlere öncelik vereceğiz 
   Özellikle Ar - Ge harcamalarını nerelerde yapacağız 
   Teknoparklarını nerelerde kuracağız 
   İşgücünü nasıl yetiştireceğiz 
   Bu soruların teknik anlamda ayrıntılı olarak tartışılması lazım. Sosyal demokrat kesim, bu tartışma zeminini açarak ön alabilir. 
   
   Neoliberaller ve ultra sol 
   4 "Küreselleşme karşısında duramayız, hiçbir şeyi etkileyemeyiz" tavrı, 2 ucu birleştiriyor. Bir yanda neoliberal uç, "Küreselleşmeyi kabul etmekten başka çare yoktur" görüşünü sürekli tekrarlayarak teslimiyetçi bir sonucu kafalara yerleştirmeye çalışıyor. İster ultra sol, ister ultra milliyetçi diyelim öbür uç da "Bütün dertlerimizin sebebi küreselleşmedir" söylemiyle aslında neoliberallerle aynı şeyi söylemiş oluyor. Biri pozitif, diğeri negatif bakıyor, ama 2 taraf da bizi aynı kaderciliğe, pasifizme götürüyor. 
   
      
   
</TEXT>
</DOC>
