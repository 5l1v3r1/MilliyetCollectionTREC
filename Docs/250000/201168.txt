<DOC>
<DOCNO> 201168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko45.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Thomson Türkiye, dünyanın en kötü pazarlanan ülkesi 
</HEADLINE>
<TEXT>

     Bilkent Üniversitesi misafir öğretim üyesi Prof. Dr. Don Thomson, ''Bence Türkiye dünyanın en kötü pazarlanan ülkesidir'' dedi. 
     Don Thomson, Management Centre Türkiye tarafından düzenlenen 4. Pazarlama Zirvesi'nde ''Sürdürülebilir Farklılaşma Pazarlamada Yeni Bir Gerçek Elektronik Açıkartırma'' başlıklı sunuş yaptı. 
     Üç aydır Türkiye'de çalıştığını belirten Thomson, konuştuğu şirketlerin ''Türkiye'den uluslararası marka çıkmaz'' dediklerini aktardı. 
     Thomson, ''Bence çıkar. Halıda, kahvede, yağda... Bence Türkiye, dünyanın en kötü pazarlanan ülkesidir. Türkiye, gerçeğe dönüşmeyi, varolmayı bekleyen bir fırsattır'' dedi. 
     Türkiye'de şirketlerin online açık artırma yapabilmesi için çok büyük fırsatlar bulunduğunu belirten Thomson, açık artırma sitesi eBay.com'un günde 1.1 milyon ürün sattığını, 12 milyar dolarlık yıllık satış hacmi, 1.3 milyar dolarlık geliri bulunduğunu anlattı. 
     Hollanda'da çiçeklerin online açık artırma ile satışına geçildiğini, Avrupa'daki balık pazarının yüzde 35'inin internet üzerinden alınıp satıldığını bildiren Don Thomson, ABD'de cerrahi ameliyatların bile satılabildiğini söyledi. Thomson, bunun için ödenmek istenen fiyatın internet üzerinden bildirildiğini, 30 dakika içinde bu ameliyatı yapacak doktorun isminin görülebildiğini kaydetti. 
     
     SEVGİLİLERE GÜL YERİNE LİMON 
     Stratejik pazar araştırması konusunda danışmanlık hizmeti veren Salvetti Llombart kurucusu ve ortağı Fernando Trias de Bes de, piyasaya sunulan yeni ürünlerin yüzde 85'inin başarısız olduğunu söyledi. 
     Yeniliğin bugünkü pazarlamanın rekabet ölçüsü olduğunu belirten Bes, Kinder yumurta çikolatalarının oyuncak yeniliğiyle çıktığına işaret etti. 
     Yaratıcılığın önemine dikkat çeken Bes, Sevgililer Günü'nde gül yerine limon gönderme örneğini vererek, ''Mantıklı düşünenler mantıklarını ters çevirebildiklerinde yaratıcılıkta çok başarılı olabiliyorlar'' dedi. 
     
</TEXT>
</DOC>
