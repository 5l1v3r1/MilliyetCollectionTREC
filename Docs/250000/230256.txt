<DOC>
<DOCNO> 230256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur30.html </URL>
<DATE> 2004/04/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bursa'da gece kulübünde hesap kavgası 10 yaralı 
</HEADLINE>
<TEXT>

     Bursa'nın merkez Osmangazi İlçesi'nde bir gece kulübünde sabaha karşı hesap yüzünden çıktığı bildirilen kavgada, 10 kişi yaralandı. 
     AA muhabirinin aldığı bilgiye göre, Erhan K. ve Bünyamin Y. ile kimlikleri belirlenemeyen 3 arkadaşları, eğlenmek için İnönü Caddesi'ndeki bir gece kulübüne gittiler. Gece sonunda 700 milyon liralık hesabı çok bulan bu kişiler, kulüp yöneticileri ve garsonlarla tartışmaya başladılar. 
     Tartışmanın kavgaya dönüşmesi üzerine, Mehmet Mercan, Engin Varlık, Osman Uyar, Ersin Yandık ve Kasım Vatansever adlı garsonlar ile kulüp müdürü Yaşar Varlık, Kadir Açın ve Hüseyin Hatipoğlu, tabanca ve bıçak darbeleriyle çeşitli yerlerinden yaralandılar. 
     Kavga sırasında Erhan K. ve Bünyamin Y. de gazino çalışanları tarafından darp edildi. 
     Bursa Devlet Hastanesi'nde tedavi altına alınan yaralılardan Erhan K. ve Bünyamin Y müdahalenin ardından gözaltına alınırken, olay yerinden kaçan 3 arkadaşları aranıyor. 
     Olayla ilgili soruşturma sürüyor. 
     
</TEXT>
</DOC>
