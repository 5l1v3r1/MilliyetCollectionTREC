<DOC>
<DOCNO> 215507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo12.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal'ın kuşkusu yok Ali Aydın görse verirdi 
</HEADLINE>
<TEXT>

     Gençlerbirliği Teknik Direktörü Ersun Yanal, Galatasaray maçındaki penaltı pozisyonu için ''Ali Aydın o pozisyonu görse kesinlikle verirdi. Demek ki görmemiş'' dedi. 
     Ersun Yanal, Galatasaray maçında M'Bayo'nun şutunu Orhan Ak'ın kolu ile önlediğini, ancak oyunu devam ettiren Ali Aydın'dan kuşkularıolmadığını ifade etti. 
     Hakemler hakkında yorum yapmayı sevmediğini söyleyen Ersun Yanal, Galatasaray maçında iki yarıda iki takımın da farklı kimlikte oynadığını belirterek, ''İlk yarıda oyunun hakimi bizdik ve çok pozisyon bulduk. İkinci yarıda ise savunmaya çekildik. Maçın hakkı beraberlikti. Artık Konyaspor maçını düşünmeye başladık. Zorlu maçlar bizi bekliyor. Galatasaray maçını unutmamız gerek. Çünkü önümüzde çok zorlu maçlar var'' diye konuştu. 
     Gençlerbirliği, bugün sabah yaptığı çalışma ile Konyaspor maçı hazırlıklarına başladı. Galatasaray maçında forma giyen futbolcular salonda çalışırken, yedekler sahada kısa bir çalışma yaptı. 
     
</TEXT>
</DOC>
