<DOC>
<DOCNO> 200781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yasam/yas01.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce bıraktılar şimdi arıyorlar 
</HEADLINE>
<TEXT>

   Çocuk pornosu ticaretinden tutuklu yargılanırken serbest bırakılan öğretmen için yeniden tutuklama kararı çıktı. Ama o bir aydır kayıp 
      AHMET KAYA Gaziantep DHA 
   
   Bursa ve Gaziantep'te öğrencilerine tecavüz ettiği ve internet ortamında çocuk pornosu ticareti yaptığı gerekçesiyle iki ayrı davada toplam 110 yıl ağır hapis cezası istemiyle yargılanan öğretmen Özgen İmamoğlu 27 sır oldu. 
   Yargısı sürerken tahliye edilen İmam- oğlu, hakkında yeniden gıyabi tutuklama kararı çıkarılmasına rağmen bir aydır bulunamadı. 
   Gaziantep 1. Ağır Ceza Mahkemesi Başkanı Süleyman Köse, 5 Kasım'daki duruşmada, Adli Tıp Kurumu raporunun, İmamoğlu'nun cezai ehliyetinin tam olduğunu ortaya koyduğu gerekçesiyle, Savcı Coşkun Tezel'in talebi doğrultusunda, İmamoğlu hakkında gıyabi tutuklama kararı aldı. 
   
   'Suçlu ilan edilemez' 
   Bu karar üzerine, Özgen İmamoğlu'nun yakalanması için 81 ilin emniyet müdürlükleri uyarıldı, ancak aradan bir ay geçmesine rağmen, İmamoğlu bulunamadı. 
   İmamoğlu'na, eleştirilen tahliye kararını veren ve bir süre önce İstanbul'a tayin olan eski Gaziantep 1. Ağır Ceza Mahkemesi Başkanı Mehmet Ustaoğlu ise, "Bu kadar hapis istenmesi suçlu ilan edilmesini gerektirmez. Deliller elde ve karartılma imk nı olmadığı için tahliye kararı verdik" demişti. Bursa 4. Ağır Ceza Mahkemesi de tahliye kararını, suçun vasfının değişebileceği ve sanığın cezaevinde kaldığı süreyi dikkate alarak verdiğini bildirmişti. 
   
   Tahliyesi tartışılmıştı    'Landmark Operasyonu'nda, 18 ülkeye pornografik yayın sattığı iddiasıyla yakalanan İmamoğlu, 28 Aralık 2001'de tutuklandı. Bursa 4. Ağır Ceza'da yargılanan İmamoğlu'nun, Hidayet Vakfı'na ait Özel İlkgüneş İlköğretim Okulları'ndaki görevi sırasında bazı çocukların ırzına geçtiği ve ruhsatsız silah bulundurduğu için 90 yıl ağır hapsi istendi. İmamoğlu hakkında Gaziantep 1. Ağır Ceza Mahkemesi'nde de Ahmet Mutafoğlu Rehabilitasyon ve Danışma Merkezi ile Çocuk Esirgeme Kurumu Yuvası'nda öğretmenlik yaptığı sırada tanıdığı T.A.'nın ırzına geçmekten 15 yıl 6 ay, B.Ş.'nin ırzına geçmekten de 4 yıl 6 ay ağır hapis cezası istemiyle dava açıldı. 10 ay tutuklu kalan İmamoğlu, Gaziantep'in ardından Bursa'daki davadan da tahliye oldu. Geçen yıl ekim ayında cezaevinden çıkan İmamoğlu hakkındaki kararlar tartışmalara yol açtı. 
   
   
</TEXT>
</DOC>
