<DOC>
<DOCNO> 211660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta otel önünde şiddetli patlama 4 ölü, 17 yaralı 
</HEADLINE>
<TEXT>

     Irak'ın başkenti Bağdat'taki Şahin Oteli'nin önünde meydana gelen patlamada ölenlerin sayısı 4'e çıkarken, yaralı sayısının 17 olduğu açıklandı. 
     Amerikan askeri komutanlığı ve olayın meydana geldiği Karada bölgesinin polis şefi Kazım Halas, patlayıcı yüklü bir aracın infilak etmesi sonucu 3 Iraklının yanı sıra otel müşterisi bir Güney Afrikalının öldüğünü bildirdi. 
     Halas, 3 aracın tamamen tahrip olduğu, bir aracın ise kısmen hasar gördüğü patlamaya yol açan aracın seyir halinde mi, yoksa park halinde mi olduğunun henüz kesinlik kazanmadığını söyledi. 
     Sağlık görevlileri de, olayda, aralarında bir yabancının da bulunduğu 17 kişinin yaralandığını, yaralıların çeşitli hastanelere kaldırıldığını kaydetti. 
     Otelde geçici Çalışma ve Sosyal Güvenlik Bakanı Sami İzara'nın da kaldığı belirtildi. 
     İzara, yerel saatle 06.50 civarında meydana gelen patlama sırasında odasında olduğunu, patlamada yara almadığını söyledi. 
     Patlamada otelin yakınındaki iki bina daha hasar gördü. 
     Şahin Oteli'nde çalışanların yakınları, otele daha önce tehditler geldiğini, otel yönetiminden yabancıların tahliye edilmesinin istendiğini söyledi, ancak bu açıklama henüz doğrulanmadı. 
     Patlamanın etkisiyle otelin beton duvarlarının çatladığı ve delindiği, otel yanındaki iki binanın da ağır hasar gördüğü kaydedildi. 
     Şahin otelinin eski ABD Büyükelçiliği, Belarus Büyükelçiliği ve bir polis karakoluna yakın olduğu belirtiliyor. 
     Araçlarla intihar saldırısı düzenlemek, Iraklı direnişçilerin Amerikan güçlerine karşı verdikleri gerilla savaşında en çok tercih ettikleri yöntemlerden biri. 
     18 Ocak'ta Bağdat'taki Amerikan karargahının kapısı önünde düzenlenen intihar saldırısında 31 kişi ölmüş, 120'den fazla kişi yaralanmıştı. 
     
</TEXT>
</DOC>
