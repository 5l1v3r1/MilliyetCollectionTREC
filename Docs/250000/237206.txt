<DOC>
<DOCNO> 237206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy01.html </URL>
<DATE> 2004/05/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Baykal, Kakava ateşi yakacak... 
</HEADLINE>
<TEXT>

     Hıdırellez'e Trakya'da girecek olan CHP Genel Başkanı Deniz Baykal, bolluk ve bereket simgesi olan "Kakava Ateşi"ni yakacak. 
     CHP Genel Başkanı Deniz Baykal, Trakya gezisinde hareketli günler geçirecek. Genel Başkan Baykal, yarın İzmir'de düzenlenecek olan İktisat Kongresi'ne gidecek ve burada bir konuşma gerçekleştirecek. Baykal, aynı gün belediyelere "teşekkür" ziyaretlerini sürdürme kararı doğrultusunda Trakya'ya doğru hareket edecek. Baykal'a bölge milletvekilleri de eşlik edecek. 
     
     KAKAVA ATEŞİ YAKACAK 

     Edirne Belediyesi tarafından önceki yıllarda kutlanan ancak bir süredir kesintiye uğrayan Kakava Şenlikleri, bu yıl yeniden düzenlecek. Bu yıl "Kakava ve Bahar Şenlikleri" adı ile düzenlenen programa CHP Genel Başkanı Baykal da davet edildi. Baykal, Trakya ziyaretlerine bu nedenle Edirne'den başlayacak. Baykal, Sarayiçi'nde bolluk ve bereket getireceğine inanılan, baharın müjdecisi olarak değerlendirilen Kakava Ateşi'ni yakacak. Şenlik çerçevesinde halkoyunlarını da izleyecek olan Baykal, burada Çerge Çadırı'nda pilav yiyecek. Sarayiçi'ndeki Güreş Sahası'nda Edirne Roman Halk Dansları Topluluğu ve Balık Ayhan'ın da katılacağı müzik şölenini de izleyecek olan Baykal, geceyi Edirne'de geçirecek. Ertesi gün Edirne'nin ilçelerini de ziyaret edecek olan Baykal ve beraberindeki heyet, daha sonra Kırklareli ve Tekirdağ'a geçecek. 
     Ziyaretlerin ardından Baykal, Anayasa oylaması için cuma günü Ankara'ya dönecek. 

     
</TEXT>
</DOC>
