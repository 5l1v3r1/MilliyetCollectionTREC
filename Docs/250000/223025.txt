<DOC>
<DOCNO> 223025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/yazar/sabuncu.html </URL>
<DATE> 2004/03/17/ </DATE>
<TIME>  </TIME>
<AUTHOR> Murat SABUNCU  </AUTHOR>
<HEADLINE>
Ekonomide bakan sıkıntısı var 
</HEADLINE>
<TEXT>

   
   Önceki akşam Çırağan'da dünyanın önde gelen şirketlerinin CEO'ları, onların Türk ortakları, sivil toplum örgütlerinin liderleri, ekonomi bürokratları ve IMF ile Dünya Bankası'nın yöneticileriyle birlikteydik. Sohbet etme fırsatı bulduğumuz pek çok kişiden 'ekonomide AKP'nin bugüne kadarki performansı iyi. Önemli olan bunun sürekliliği' tespitini duyduk. Yerli ve yabancı yatırımcılar 'seçim ortamına rağmen' iktidardaki partinin 'ekonomik anlamda çok açılmadığının da' altını çizdiler. Tabi burada Türkiye'nin IMF'yle yürüttüğü programın önemini de açıkça vurguladılar. 
   IMF demişken, son dönemde yerli ve yabancı yatırımcıların dilinde önümüzdeki yılın şubat ayında sona erecek Türkiye - IMF anlaşmasının ardından ilişkilerin 'bir şekilde sürdürülmesine' dair istekler geliyor. Bu yeni bir 'stand by' şeklinde olmayacak. Yatırımcılar hükümetin özellikle yoğun borç ödemelerinin olduğu 2005 ve 2006'da da IMF'yle ortak program yapmasını istiyor. AKP'nin ekonomiyle ilgili kadroları 'yeni bir anlaşmaya' soğuk bakmıyor. Ancak bununla ilgili çalışmaları seçimden önce başlatmak istemiyor. Dün akşam görüştüğümüz IMF temsilcileri ise 'topun Türk hükümetinde' olduğunu söyleyip bu konuda fazla yorum yapmak istemiyorlar. 
   
   Ciddiyet tartışılıyor 
   Bu arada hükümetin ekonomiyle ilgili bakanlarının uslup sorunu da dikkat çekmeye başladı. İşte son günlerden birkaç örnek Maliye Bakanı Kemal Unakıtan İzmir'de 'seçimlerde kendilerine verilecek oyların hizmet olarak geri döneceği' imasında bulunuyor. 'Martta bir kediler bir maliyeciler uyumaz' gibi özlü sözler sarfediyor. 'Tiko' lafını ağzından düşürmüyor. Bakan Unakıtan'ın bu söylemi ve işbitirici görünütüsü insanlara başlangıçtaki kadar sempatik gelmiyor. Bu tarz giderek AKP'nin ekonomideki 'ciddiyet ve inandırıcılığını' sarsıyor. 
   Gelelim Sanayi Bakanı Ali Çoşkun'a. Şu anda önündeki en önemli gündem maddesi market yasası olarak tarif edilen, 400 metrekarenin üzerindeki marketlere indirim güçlüğünden promosyon yasağına kadar bir dizi yaptırım öngören taslak. Bakan Çoşkun makam odasında bu konuda kendini ziyaret eden organize perakendecilere 'Haklısınız, bazı yerleri değiştirmeliyiz' derken esnaflarla karşı karşıya kaldığında 'yasanın çıkması için mücadele' ettiğini anlatıyor. Üstelik tüm bunları bir kenara bırakıp 'krem reklamındaki çıplaklık Türk geleneklerine uyar mı uymaz mı' tartışması açıyor. 
   Dış ticaretten sorumlu Bakan Kürşad Tüzmen hoşuna gitmeyen, doğru olmadığını iddia ettiği haberi yazan gazeteyi parçalayıp 'Böyle yaparız, sonra da rüzg ra bırakırız uçar gider' diye demokratlığını gösteriyor. Ekonomiyle ilgili bakanlar arasında Abdüllatif Şener ve Ali Babacan iise çalışma tarzları söylemleriyle diğerlerinden ayrılıyor. 
   
   Derviş'in rolü 
   Bu gelişmeleri izlerken aklıma ekonomiden sorumlu Devlet eski Bakanı Kemal Derviş'in ekonominin tek toplanmasına ilişkin önerisi geldi. Sanırım AKP yakında bu konuyu gündemine alacak. Bu arada Dünya Bankası Başkanı Wolfensohn'la Çırağan'da özel bir görüşme yapan Derviş'in ne söylediği merak konusu olmuştu. Aldığım bilgiye göre Derviş, Türk ekonomisinin genel gidişin çok kötü olmadığı yolunda görüşler ifade etti, ancak kendisini büyüme ve istihdamla ilgili konuların endişelendirdiğini söyledi. Derviş'in Dünya Bankası ya da IMF'de bir görev kabul etmesi ise şimdilik ufukta gözükmüyor. Yine de bir Türk'ün adının bu noktalar için konuşulması çok önemli. Derviş'i tanıyanlar onun gönlündekinin akademisyenlik olduğunu zaten biliyor. 
   
      
   
</TEXT>
</DOC>
