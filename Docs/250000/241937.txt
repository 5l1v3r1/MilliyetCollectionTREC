<DOC>
<DOCNO> 241937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko03.html </URL>
<DATE> 2004/05/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
NATO'dan gelen teklif, dış pazarı açtı... 
</HEADLINE>
<TEXT>

     Konya'da, NATO için yapılan 300 bin adet asker kazağı üretme teklifini değerlendiremeyen Konyalı bir firma bu olaydan sonra kabuğunu kırarak ihracata başladı. 
     Konya'da kurulu Algü Tuhafiye Konfeksiyon ve Ticaret Ltd. Şti'nin sahibi Mustafa Altuntaş, AA muhabirine yaptığı açıklamada, pazarcılık ile tanıştıkları tekstil sektörüne 1994 yılında akrabası Abdullah Altuntaş ile birlikte açtıkları küçük bir atölye ile devam ettiklerini söyledi. 
     Atölyelerinde ürettiklerinin yanı sıra Ankara'da yaptırdıkları fason üretimle kendi markaları ile sektörde tutunmaya çalıştıklarını belirten Altuntaş, 1998 yılına kadar bu şekilde çalıştıklarını anlattı. 
     1998 yılında iç piyasayı bile henüz tanımadan ihracata açılmaktan çekindiklerini belirten Altuntaş, şunları kaydetti 
     ''Konya'da tekstil sektörü o yıl ilk kez hareketlenmeye başlamıştı. Biz de dahil tüm firmalar dış pazara açılmaktan çekiniyordu. 1998 yılının sonlarına doğru Almanya'dan Türkiye'ye gelen bir firma bizimle görüştü. NATO için 300 bin adet asker kazağı istedi. Bugünkü değeriyle 6 milyon Euro yapan kazakları üretmek için Konya'da diğer firmalarla görüştük. Kimse cesaret edip giremedi. Biz de sermayemiz yetersiz olduğu için giremedik.'' NATO gibi bir kuruluş adına gelen bu büyük teklifin özgüvenlerini kazanmalarını sağladığını ifade eden Altuntaş, dış pazarın korktukları gibi olmadığını kanaatine vardıklarını ve hemen ihracat konusunda araştırmalara başladıklarını söyledi. 
     Firma olarak uzun süre görüşmelerde bulundukları ve yurtdışına açılmak için fırsat aradıklarını beklediklerini vurgulayan Altuntaş, ''2002 yılında ihracata başladık. Ancak deneme amaçlı olduğu için sınırlı ölçüde kaldı. Başarılı olduğumuz için geçen yıl daha kapsamlı açıldık'' dedi. 
     İlk kez ciddi anlamda dış pazara yöneldikleri geçen yıl 250 bin euroluk bayan triko ihracat ettiklerini belirten Altuntaş, şöyle devam etti 
     ''NATO'ya ürün veremedik ama bize ihracat konusunda sonsuz güven ve marka olabilme imkanı sağladı. Bize gelen teklif Almanya'da duyulduğu için bu ülke pazarında zorlanmadık. Hatta geçen yıl fazla talep gelmesi nedeniyle bu ülkeye şube açtık. Şu anda Almanya'nın yanı sıra Hollanda ve Belçika'ya da bayan triko ihraç ediyoruz. Bu yıl çalışmalarımızı daha da genişlettik. 2004 yılı hedefimizi 600 bin Euro olarak belirledik. Şimdilik gelen talepler olumlu.'' Altuntaş, üretimiyle adından söz ettirmeye başlayan Konya tekstil sektörünün dış pazar konusunda yeterli bilgiye sahip olmadığını vurgulayarak, ''Aslında korku ve çekingenlik var. En büyük ve ciddi sorun bu oluşturuyor. Bizim gibi kendilerine olan güvenlerini kazanmalarını Konya'daki diğer firmalar ciddi atılımlar yapabilir'' diye konuştu. 
     
</TEXT>
</DOC>
