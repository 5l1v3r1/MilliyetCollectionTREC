<DOC>
<DOCNO> 246531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy13.html </URL>
<DATE> 2004/06/09/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yıldırım "Türk Telekom değerinin altında gitmez" 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un değerinin altında satılmasının söz konusu olmadığını belirterek, ''Kimse Telekom'u hokus pokus yaparak elimizden alamaz. Değerler, hesaplar belli'' dedi. 
     Resmi ziyaret için Atina'da bulunan Bakan Yıldırım, Grande Bretagne Otel'de, Türk basın mensuplarının sorularını yanıtladı. 
     Bir gazetecinin ''yurtdışı seyahatlerinde Telsim'in satışına ilişkin muhataplarıyla görüşme yapıp yapmadığını'' sorması üzerine Yıldırım, böyle bir görüşme yürütmesinin söz konusu olmadığını söyledi. 
     Bakan Yıldırım, Telsim'in TMSF tarafından atanmış yönetimi bulunduğunu hatırlatarak, Telsim ile sektörel bazda ilgilendiklerini bildirdi. Yıldırım, ''Telsim abonelerinin herhangi bir zarar görmemesi için başından beri titiz davranıyoruz. Telsim'in satışının önünde halledilmesi gereken bazı konular var. İç ve dış alacakların durumunun netlik kazanmaması ve hukuki durumunun devam ediyor olması satışı kısa vadede olumsuz etkileyebilir'' dedi. 
     Telsim'in satışının sektör için iyi olacağını vurgulayan Bakan Yıldırım, TMSF'ye iç ve dış piyasadan çok sayıda teklif olduğunu kaydetti. 
     
     TELEKOM'UN SATIŞI 
     Türk Telekom'un satışına ilişkin sürecin devam ettiğini, daha önce açıkladıkları gibi Temmuz ayında ihaleye çıkmayı düşündüklerini de belirten Yıldırım, şu ana kadar 11 firmanın başvuruda bulunduğunu, inceleme ve görüşmelerin ise sürdüğünü dile getirdi. 
     Binali Yıldırım, bu firmaların dışında şartları taşıyan her firmanın ihaleye katılabileceğini anlatarak, ''Yarın TBMM Genel Kurulu'nda, Telekom, bankalar ve kıyı emniyetiyle ilgili birtakım değişiklikler görüşülecek'' diye konuştu. 
     ''Telsim ve Türk Telekom'un aynı anda satılmasının sektörde bir sorun yaratıp yaratmayacağına'' ilişkin bir soru üzerine de Bakan Yıldırım, ikisinin farklı kuruluşlar olduğunu ve öyle bir sıkıntıyı öngörmediklerini vurguladı. 
     ''Telekom, değerinin altında bir rakama satılabilir mi '' sorusu üzerine ise Yıldırım, genel olarak telekomünikasyon sektöründe 1990'lı yıllardaki fiyatlarla şimdiki fiyatlar arasında farkların bulunduğuna dikkat çekti. 
     Ulaştırma Bakanı Yıldırım, ''Türk Telekom, değerinin altında gitmez. Kimse elindeki bir değeri 'al bunu ben kullanamıyorum, sen kullan' demez. Kimse Telekom'u hokus pokus yaparak elimizden alamaz. Değerler, hesaplar belli...'' dedi. 
     
</TEXT>
</DOC>
