<DOC>
<DOCNO> 222951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun00.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
22 ÖLÜ, 750 GÖZALTI 
</HEADLINE>
<TEXT>

   Kamışli'de çıkan çatışmalar Kürt köylerine yayıldı. Suriye güvenlik güçlerine 'ateş etme' yetkisi verildi. Halepçe katliamını protesto gösterilerinde 'kan' çıktı. Mesud Barzani lehine slogan atan Kürtler, polis karakolunu bastı... 
      NAMIK DURUKAN Ankara DHA 
   
   Suriye'de bir futbol karşılaşması sonrası başlayan çatışmalar dün Halepçe katliamını protesto gösterileriyle sürerken, 22 kişi yaşamını yitirdi. Yüzlerce kişinin yaralandığı olayların ardından 750 Kürt kökenli vatandaşın gözaltına alındığı, yaklaşık 300 kişinin tutuklandığı kaydedildi. Ülkedeki 12 Kürt örgütü birlikte hareket etme kararı alırken, Suriye yönetimi güvenlik güçlerine "ateş etme" yetkisi verdi. Askeri birlikler, Türkiye sınırındaki Kamışli'de geçen cuma çıkan olayları bastırırken, bu kez Kürtlerin yoğun olarak yaşadığı Sere Kaniye, Tiltemir ve Hisiçiya köylerinde saldırılar yoğunlaştı. Sere Kaniye'de biri Arap biri Kürt, iki kişi öldürüldü. Hisiça'da da motosikletli 6 Arap'ın, Kürt yazar Seydaye Tirej'in evine saldırırken 2 Arap öldürüldü. 
   Ceylanpınar'ın karşısındaki Resulayn'daki çatışmalarda da "Milli Aşireti" mensubunun önemli isimlerinden Nuri Paşa'nın da aralarında olduğu 5 kişi öldürüldü, 30 kişi de yaralandı. 
   Amude kentinde bir polis karakolunu basan Kürt gruplar, aralarında bir polis müdürünün de bulunduğu 6 kişiyi öldürdü. Halep kentindeki Halepçe Katliamı'nı ve olayları protesto için toplanan ve IKDP lideri Mesut Barzani lehine slogan atan gruba güvenlik güçlerinin ateş açması sonucu 7 kişi öldü. 
   
   Sınır birlikleri teyakkuzda 
   Türkiye de, Suriye'deki olaylar üzerine sınır birliklerini teyakkuza geçirirken, bölgeye Özel Harek t timleri sevk edildi. ABD'lilere ait iki Sikorsky helikopter de, önceki gün 18.00'de Kamışli'ye indi. ABD'lilerin Suriye askeri istihbarat başkanı Mahmut Mansur ile görüştüğü ve Suriye'nin silahlı gücünü Kürtlerin yoğun olduğu bölgelerden çekerek tutukluların serbest bırakılmasını istediği öne sürüldü. 
   
   Ankara'dan Suriye'ye Kışkırtmaya gelmeyin    UTKU ÇAKIRÖZER Ankara 
   Türkiye, Suriye'de Kürtler ve Araplar arasında yaşanan çatışmalar konusunda Şam yönetimine "Durum çok hassas, kışkırtmaya gelmeyin" çağrısında bulundu. 
   Olayları ilk günden bu yana yakından izleyen Ankara, önceki gün Şam yönetimine önemli bir mesaj iletti. Suriye'ye hangi seviyede iletildiği açıklanmayan sözlü mesajda yaşananlardan üzüntü ve kaygı duyduğunu belirten Türkiye, "Irak'ta Kürtlere sağlanan ayrıcalıklar tüm bölgedeki Kürt topluluklarını cesaretlendirdi. Siz kışkırtmalara, provokasyonlara gelmeyin. Sakin ve itidalli davranın" çağrısında bulundu. 
   
   ANALİZ 
   'İsyanı Suriye istihbaratı örgütlüyor'    AYDIN HASAN Ankara 
   Avrasya Stratejik Araştırmalar Merkezi ASAM Başkanı Prof. Dr. Ümit Özdağ, Suriye'deki Kürt isyanını, muhtemel ve kapsamlı bir ayaklanmayı önlemek için Suriye İstihbarat Teşkilatı'nın kışkırttığını söyledi. 
   Özdağ, Suriye'deki Kürt isyanının Kuzay Irak'taki gelişmelerle arasındaki bağlantı ve bunun Türkiye'ye etkileri konusunda şu analizi yaptı 
   "Bu olay dışarıdan çıkarılan bir komplodan çok, Suriye istihbaratının düzenlediği ve Suriye'de planlanan muhtemel bir Kürt ayaklanmasına erken müdahaledir. KDP ve KYB'nin, eskiden beri Suriye'den getirtilen Kürtlere eğitim verdiğini, silahlı çatışmaya hazırladığını, politik çalışma yaptığını biliyoruz. Bir tarafta ayaklanmaya hazırlanan bir Suriye Kürt varlığı, öte tarafta bunun farkında olan ve bu süreç olgunlaşmadan bir kürtaj operasyonuyla bu süreci durdurmaya, kontrol almaya çalışan bir Suriye yaklaşımı görüyoruz. 
   Bu isyan, PKK tarafından Pankürdist bir açılımın aracı olarak kullanılacaktır. Ama Türkiye için çok derin sonuçlar yaratması kısa vadede mümkün değil. Türkiye'nin de uzun vadede gözlerini kapatmaması gerekiyor. Bu yolu ABD'nin Irak Savaşı açmıştır. Eğer savaş olmasaydı, bugünkü sonuçlar ortaya çıkmazdı. 
   
   Bölgesel iç savaş 
   Irak'taki yapılanmanın şekillenmesine göre Pankürdist bir açılımın önü ya gerçekten açılacak ya da tıkanmalar yaşanacak. Kerkük, Kuzey Irak'taki federal yapının içine alınırsa artık bölge, orta vadede, bir bölgesel iç savaşa sürüklenebilir. Kerkük petrollerini kullanacak bir federe Kürdistan, hızla bağımsızlaşma sürecine gireceği gibi çevresindeki Kürtler için de bir ekonomik çekim merkezi haline dönüşebilecektir. Kerkük dışında kalırsa o zaman burası hiçbir devlet için yaşamsal tehlike oluşturamaz. 
   Bölgedeki en önemli gelişme bu ayaklanma sonucunda Türkiye, Suriye, İran ve Şii Araplar arasındaki etkileşim güçlenecektir. 
   
   
</TEXT>
</DOC>
