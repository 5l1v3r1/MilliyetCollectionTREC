<DOC>
<DOCNO> 229619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko28.html </URL>
<DATE> 2004/04/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Unakıtan Türkiye'nin çektiği en büyük çile faiz giderleri 
</HEADLINE>
<TEXT>

     Maliye Bakanı Kemal Unakıtan, bütçede kaynağı olmayan hiç bir harcamaya izin vermeyeceklerini belirterek, ''kaynağa bakırız, kaynağı varsa sen sağ ben selamet. Torbaya bakarız varsa para öderiz'' dedi. 
     Unakıtan, 2004 yılı Ocak-Mart dönemi bütçe sonuçlarını açıkladığı basın toplantısında, yılın üç ayında sağlık harcamalarına 286 trilyon lira gittiğini, sosyal güvenlik kurumlarına da 4 katrilyon 557 trilyon lira aktarıldığını belirtti. Unakıtan, Kit'lere 280 trilyon, tarımsal desteklemeye ise 905 trilyon lira harcanan bu dönemde, faiz ödeneklerinin de yüzde 22.1'nin kullanıldığını anlattı. 
     
     VERGİDE PERFORMANS OLDUKÇA İYİ 
     Bakan Unakıtan, 21 katrilyon 60 trilyon lira vergi toplanan Ocak-Mart döneminde, vergi dışı gelirlerden 4 katrilyon 142 trilyon, sermaye gelirlerinden 32 trilyon, bağış ve yardımlardan 242 trilyon, katma bütçe gelirlerinden 6 trilyon lira geldiğini ifade etti. 
     Vergi Gelirlerindeki artış oranının yüzde 26 olarak gerçekleştiğine dikkati çeken Maliye Bakanı, üç aylık performansın, yüzde 17.6 olan yıllık hedefin oldukça üzerinde seyrettiğini vurguladı. 
     Vergi gelirlerinde, 2004 hedefinin yüzde 21.2'sinin şimdiden tahsil edildiğini kaydeden Unakıtan, şöyle devam etti 
     ''Vergi gelirlerinde performans oldukça olumlu, iyi seyrediyor. Kayıtdışı ile mücadelemizin olumlu neticeleri bu rakamlara yansımıştır. Şubat'ta basit usulde mükelleflerden yapılan tahsilat, bir önceki yıla göre yüzde 89, mart ayında ise beyana dayalı gelir vergisindeki tahsilat yüzde 113 artış gösterdi. Bu oldukça büyük bir artıştır. 
     Beyana dayalı vergi gelirlerini artırmak, kayıtdışı ekonominin kayda girmesi açısından da önemlidir. Bu konudaki çalışmalarımız aynen devam edecektir.'' 
     
     BÜTÇE VE FAİZ HARCAMALARI 
     Maliye Bakanı Unakıtan, harcamalar hakkında bilgi verirken, 2004 ödeneklerinin yüzde 20.5'nin, üç aylık dönemde kullandığını bildirdi. 
     Bu dönemde ödenek kullanım oranının yüzde 2 daha düşük olduğunu belirten Unakıtan, bu oranın, mali disiplinin göstergesi olduğunu söyledi. 
     Faiz harcamalarında da yüzde 5.7'lik azalma görüldüğüne işaret eden Unakıtan, bunun, 2004'de öngörülen 66 katrilyon liralık faiz harcamalarının daha düşük gerçekleşeceğinin ifadesi sayılabileceğini vurguladı. 
     Unakıtan, faiz harcamalarındaki düşüşün, çok önemli bir başarı olduğunu ifade ederken, bunun bütçe üzerindeki baskıyı da azaltacağını belirtti. Unakıtan, devamla şöyle dedi 
     ''Ülkemizin borç ve faiz kıskacından kurtulmasının yolu, faiz dışı fazladaki başarısından geçmektedir. Mali disipline ne kadar riayet edersek, ülkenin riski de o kadar düşüyor. Bu şekilde faizlerde aşağıya iniyor. Türkiye'nin çektiği en büyük çile, bütçenin faiz giderlerindeki yükseklikten kaynaklanmaktadır. Bir dönem, vergi gelirlerinin tamamı faize yetmez hale gelmişti.'' Unakıtan, üç ayda sosyal güvenlik kurumlarına yapılan tranesferlerde yüzde 3.2, tarımsal desteklemede yüzde 6.2, kit'lere transferde ise yüzde 75.8'lik artış olduğunu da dile getirdi. 
     
     ''KAYNAK VARSA, HARCAMA VAR'' 
     Maliye Bakanı, devletin daha fazla altyapı ve sosyal harcama yapmasını kendilerinin de arzu ettiğini dile getirdiği konuşmasında, ancak kaynak olmadan harcama yapılmasının imkansız olduğunu vurguladı. 
     Kaynağı olmayan harcamaları yapmaları durumunda, Türkiye'nin geçmişe döneceğini ve aynı sıkıntıları yaşayacağını söyleyen Unakıtan, ''yıllarca ne çektik, artık kaynağı olmayan harcama olmayacak. Kaynağı varsa sen sağ ben selamet. Torbaya bakarız, varsa para öderiz. Yoksa ödemeyiz'' dedi. 
     
     BÜTÇE AÇIĞI DARALDI 
     Bütçe açağı rakamları hakkında da bilgi veren Unakıtan, geçen yılın Mart sonunda 10.8 katrilyon lira olan bütçe açığının, bu yılın aynı döneminde yüzde 33.4 düşerek, 7 katrilyon 255 trilyon lira olarak gerçekleştiğini bildirdi. 
     Bu gelişmeyi, ''hedefin çok ötesinde elde edilen bir performans'' olarak niteleyen Unakıtan, bu sonuçlardan asla rehavete kapılmayacaklarını dile getirdi. 
     
     FAİZ DIŞI FAZLA YÜZDE 55.9 ORANINDA ARTTI 
     Maliye Bakanı, faiz dışı fazla rakamlarına da dikkat çekerken, 2003 Mart'ında 4 katrilyon 898 trilyon lira olan bütçedeki faiz dışı fazlanın, bu yıl aynı dönemde yüzde 55.9 artarak 7 katrilyon 633 trilyon liraya ulaştığını belirtti. 
     Unakıtan, IMF tanımlı faiz dışı fazlanın ise geçen yıl 4 katrilyon 894 trilyon lira iken, bu yıl ise 7 katrilyon 224 trilyon lira olduğunu vurguladı. 
     
</TEXT>
</DOC>
