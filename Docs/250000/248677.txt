<DOC>
<DOCNO> 248677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun43.html </URL>
<DATE> 2004/06/17/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Bağdat'taki saldırılardan dolayı Bremer, Zerkavi'yi suçladı 
</HEADLINE>
<TEXT>

     Irak'taki Amerikalı sivil yönetici Paul Bremer, Irak'ın başkenti Bağdat'ta bugün bir asker toplama merkezine bomba yüklü araçla düzenlenen saldırıdan, Ürdünlü terörist Ebu Musa Zerkavi'yi sorumlu tuttu. 
     Bağdat'ın 100 kilometre güneyindeki Hille'yı ziyareti sırasında açıklama yapan Bremer, sivil savunma güçlerine karşı düzenlenen saldırıyı ''korkunç'' olarak nitelendirdi ve ''Irak Başbakanı İyad Allavi'nin de dediği gibi, bu, Irak halkına karşı alçak bir eylemdir'' diye konuştu. 
     Bremer, ''Bir araçla düzenlenmiş intihar saldırısı gibi görünüyor. Böyleyse ve asker toplama merkezine düzenlenmişse bu, geçen Ocak ayında Zerkavi'nin düzenleneceğini söylediği saldırıya benziyor'' dedi. 
     Zerkavi'nin yazdığı sanılan ve geçen ocak ayında koalisyon tarafından ele geçirilen bir mektupta, Irak'ta iç savaş başlatılması için hazırlanan bir plan ayrıntılarıyla anlatılıyordu. 
     Bağdat'ta bugün düzenlenen saldırıda, 35 kişi öldü, 141 kişi yaralandı. 
     
</TEXT>
</DOC>
