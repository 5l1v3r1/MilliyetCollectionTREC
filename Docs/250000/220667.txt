<DOC>
<DOCNO> 220667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/pulur.html </URL>
<DATE> 2004/03/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Eğitim vakıfları zor durumda... 
</HEADLINE>
<TEXT>

   
   BİR Fransız öbür dünyaya giderken yanına metresini, İngiliz viskisini, Türk ise nüfus kağıdı suretini, ikametgah senedini ve 16 kuruşluk pulu alıp öyle gidermiş. 
   Çünkü o zamanla, hep dilekçeye 16 kuruşluk pul yapıştırmayınca resmi dairelerde kimse onu dinlemezmiş... 
   Şimdi 16 kuruşluk pul kalktı ama, onun yerine vakıf bağış makbuzları aldı hangi daireye giderseniz gidin, elinize hemen bu makbuzları sıkıştırıyorlar. 
   
   GEÇENLERDE Meclis'ten bir kanun çıktı 
   "Dernek ve vakıfların kamu kurumu ve kuruluşları ile ilişkilerine dair 5072 sayılı 22.01.2004 tarihli kanun." 
   Bu kanunun en önemli 2. maddesinin b fıkrası şu 
   "Dernek ve vakıflar kamu kurum ve kuruluşlarının sundukları hizmetlerle ilgili olarak, gerçek ve tüzel kişilerden, ücret, bağış, katkı payı ve benzeri adlar altında herhangi bir karşılık alamaz." 
   Maddenin a fıkrası da ilginç 
   "Dernek ve vakıflar, kamu kurum ve kuruluşlarının adını alamaz." 
   
   VAKIF denilince aklımıza bizim "Kabataş Lisesi Eğitim Vakfı" geliyor, hem kuruluşunda bulunduğumuz, hem de yönetim kurullarında görev aldığımız bu vakfın, bu kanundan sonra durumu ne olacak 
   Vakıf Başkanı Erdal Dumanlı'yla konuştukça anladık ki, yine kurunun yanında yaşlar da yanmış... 
   
   ERDAL Dumanlı şöyle dedi 
   "Vakfın adını değiştirmek zorundayız, herhalde yeni adımız Kabataş Semtini Sevenler Vakfı olacak... 
   Çivisinden camına kadar okula yaptığımız yardımlar duracak... Daha önemlisi toplum destekli eğitim modeli, diye kayıt sırasında yapılan gönüllü bağışları da kabul edemeyeceğiz. Bu da ihtiyacı olan başarılı öğrencilere verilen bursu azaltacak. Bizim okul dışında kendi binamız var ama, diğer vakıflar ayrı binalara taşınacaklar." 
   
   PEKİ, Kabataş Eğitim Vakfı'nın okula katkısı nedir 
   Erdal Dumanlı anlattı 
   "Bu yıl okula 1 trilyon 2 milyar lira harcadık. 5'i öğretmen 36 personelin ücretlerini ödüyoruz. Başarılı ve ihtiyacı olan 68 öğrenciye ayda 3.5 milyar lira burs veren Kabataşlılar Derneği'ne katkıda bulunuyoruz." 
   Peki, bu parayı nereden buluyorlar, kayıt sırasında alınan yapılan bağışlardan mı 
   "Hayır, kayıt sırasında kabul edilen bağış 147 milyar lira, 1 trilyon içindeki payı çok küçük..." 
   Kabataş Lisesi mezunu iki işadamı, okul kültür binasının restorasyonu için 400 bin dolar bağışlamaya söz vermişler. 
   
   SADECE Kabataş Vakfı'nın değil, Türk Eğitim Vakıfları'nın kurduğu Dayanışma Konseyi'nde bulunan vakıfların durumu böyle, eğer yeni yasaya uymazlarsa yöneticiler 3 aydan bir yıla kadar hapis cezasıyla karşı karşıyalar. 
   
   ERDAL Dumanlı, buna rağmen umutlu, Milli Eğitim Bakanı Hüseyin Çelik'le konuşmuş, Bakan bu kanunun aceleye geldiğini, düzelteceklerini söylemiş... 
   İnşallah 
   Bu memlekette kötülük yapmak çok kolay ama, iyilik yapmağa kalktın mı, adamın burnundan getirirler. 
   
      
   
</TEXT>
</DOC>
