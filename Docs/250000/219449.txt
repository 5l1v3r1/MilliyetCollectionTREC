<DOC>
<DOCNO> 219449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun16.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Kraliçesi'nin devlet içindeki rolü ve etkisi azaltılıyor 
</HEADLINE>
<TEXT>

     İngiltere'de Kraliçe Elizabeth'in devlet içindeki rolü ve etkisini azaltmayı hedefleyen hükümet, bu kez de başsavcılık makamının adının önündeki ''kraliyet'' sözcüğünü kaldırdı. 
     The Daily Telegraph gazetesi, bu kararın Buckingham Sarayı'na danışılmadan alındığını, bunun da Kraliçe'nin devlet içindeki rolünün azaltılması yolundaki çabaların bir başka göstergesi olduğunu yazdı. 
     Adalet Bakanlığı'nın bu konudaki uygulamayı kamuoyuna açıklamadan önce Kraliçe'ye sadece ''haber vermekle'' yetindiği, Kraliçe'nin ya da Buckingham Sarayı'nın rızası alınmadan da ''Kraliyet başsavcılığı'' makamının adının ''Başsavcılık'' olarak değiştirildiği belirtildi. 
     İçişleri Bakanı David Blunkett, konuyla ilgili soruları yanıtlarken fazla yorum yapmaktan kaçınarak, sadece Başsavcılık makamının, yakın zamanda Buckingham Sarayı'ndan bu konuda alınan yanıtları açıklayacağını söylemekle yetindi. 
     Buckingham Sarayı sözcüsü ise Kraliçe'nin bu tür değişiklikler konusunda yorum yapmadığını, bu gibi kararları tümüyle hükümete bıraktığını söyledi. 
     
</TEXT>
</DOC>
