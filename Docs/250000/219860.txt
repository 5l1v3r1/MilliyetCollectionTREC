<DOC>
<DOCNO> 219860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur25.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm yolculuğu'nda acı son... Anne iki çocuğunu suya düşürdü 
</HEADLINE>
<TEXT>

     Küçük yerleşim birimlerinde çay, dere ve ırmaklar üzerinde köprü görevi gören ağaç parçaları üzerinde yapılan ''ölüm köprüleri''nden biri, Adana'nın Feke İlçesi'nde bir annenin gözleri önünde iki yavrusunu kaybetmesine neden oldu. 
     AA muhabirinin edindiği bilgiye göre, Adana'nın Feke İlçesi'ne bağlı Güzpınarı Köyü'nde bir süre önce eşini kaybeden Fatma Yiğen 30 bu eşinden olan iki çocuğuyla birlikte geçim sıkıntısı çekince, çareyi yeniden evlenmekte buldu. Yaşar Yiğen ile hayatını birleştiren genç kadının geçen hafta yeni eşinden dünyaya getirdiği bebeği henüz bir buçuk aylıkken mide kanaması geçirerek öldü. Fatma Yiğen, bebeğini kaybetmenin üzüntüsü içindeyken, kısa süre içinde bu kez çok daha büyük acı yaşadı. 
     Fatma Yiğen, iki çocuğuyla köyü ikiye bölen ve karların erimesi sonucu debisi oldukça yükselen Feke çayını geçmek isterken, ağaç parçaları ile yapılan ve halk arasında ''kirti'' adı verilen dar köprüde oğlunun dengesini kaybettiğini fark etti. 
     Elinden tuttuğu oğlu suya düşen anne, bu çocuğunu kurtarmak isterken sırtında taşıdığı küçük oğluyla birlikte çaya düştü. Anne, ilkel köprünün üzerindeki halata son anda asılarak tutunabildi. Anne Yiğen'in gözleri önünde sulara kaptırdığı çocuklarından Ali Gedikoğlu 3 boğulurken, 6 yaşındaki çocuğu Yücel akıntılar arasında kayboldu. Küçük Ali'nin cesedi Süpandere Köyü yakınlarında bulundu. 
     
     ''KEŞKE BEN DE ÖLSEYDİM'' 
     Fatma Yiğen, köylerinde köprü olması durumunda bu acıyı yaşamayacağını ifade ederek, ''Kısa sürede 4 çocuğumdan üçünü kaybettim. Oğlumun suya düşerken anne beni kurtar feryadı halen kulaklarımda çınlıyor. Keşke ben de ölseydim. Buraya köprü yapılmasını istedik ama sonuç alamadık. Çocuklar bu ağaç parçası üzerinden cambaz gibi okula gidiyor, benim gibi başka yürekler yanmasın'' dedi. 
     Saimbeyli Kaymakamı ve Feke Kaymakam Vekili Mithat Gözen, AA muhabirine, kaybolan Yücel Gedikoğlu'nu Jandarma ekipleri ve köylülerin arama çalışmalarının sürdüğünü, ancak çayın coşkun olmasının endişelendirdiğini söyledi. 
     Bölgede çok sayıda çay olması ve yerleşim birimlerinin bu çaylara yakın yerde bulunmasının sorunları da beraberinde getirdiğini ifade eden Gözen, ''Yerleşim birimlerinde ulaşımı sağlayan ağaç parçaları o kadar dayanıksız ki su bile götürebilir. Bu tür çay ve derelerin bölgede sıklığı, çok miktarda sağlıklı köprü yapımını da imkansızlaştırıyor'' dedi. 
     
</TEXT>
</DOC>
