<DOC>
<DOCNO> 228129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy05.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlk başkan Türk olursa' endişesi 
</HEADLINE>
<TEXT>

   Rumlar, ortak devletin ilk başkanının Türk olması ihtimali nedeniyle 'yazı - tura' kuralına karşı çıktı 
      Utku Çakırözer 

   
   İsviçre'deki görüşmelerde Rum tarafının, ortak devletin 1 Mayıs'tan sonraki ilk başkanının Türk olma ihtimalini doğuracak olan "yazı - tura" kuralına da şiddetle itiraz ederek plandan çıkarılmasını sağladığı ortaya çıktı. 
   Annan Planı'nın adadaki halkların oyuna sunulacak son halinde iki ay sürecek eşbaşkanlık döneminin ilk ayında kimin devlet lideri olarak ülkeyi temsil edeceği de sorun oldu. 
   Annan'ın Bürgenstock'ta 29 Mart'ta verdiği taslakta, referandumdan sonra 1 Temmuz'a kadar sürecek 60 günlük süreçte ortak devletin yürütme organı olarak eşbaşkanlık sistemi belirlendi. Ortak devletin iki aylık geçici yönetimini, uluslararası platformlarda ilk ay hangi eşbaşkanın devlet lideri olarak temsil edeceği de taslağa göre "kurayla" belirlenecekti. Böylece, "şansı yaver gitmesi durumunda" planın kabul edilmesi halinde 29 Nisan'da ilan edilecek Birleşik Kıbrıs Cumhuriyeti'nin ilk liderinin Türk olma ihtimali doğdu. 
   Kendilerini dünyaya 30 yıldır Kıbrıs Cumhuriyeti adıyla tanıtan Rumlar ise Türk tarafının bir aylık da olsa ilk lider olma olasılığını plandan çıkartmak için mücadele verdi. İki gün süren pazarlık sonrasında 31 Mart'ta son hali verilen planda Rumların baskısıyla "kurayla başkan seçimi" ilkesinden vazgeçildi. Ortak devletin geçiş dönemindeki liderliğini düzenleyen Anayasa'nın 40. maddesinde, kura yöntemi yerine "devleti temsil edecek ilk eşbaşkan nüfusu kalabalık olan kurucu devletten seçilir" ifadesi kullanıldı. 
   
   
</TEXT>
</DOC>
