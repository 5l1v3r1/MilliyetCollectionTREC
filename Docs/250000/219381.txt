<DOC>
<DOCNO> 219381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/bnba.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Melekler diriliyor 
</HEADLINE>
<TEXT>

   NBA'in en güçlü kadrolarından biri olan Los Angeles Lakers, sakatlıklardan sıyrılmaya ve güç toplamaya başladı. 'Postacı' Karl Malone da iyileşince, şampiyonluk yolu açılacak 
      
   NBA'e yakın plan METE AKTAŞ 

   
   2003 - 04 sezonu öncesinde Los Angeles Lakers'ın veteran forveti Rick Fox, takımın huzur ortamına değil, tam aksine çatışan egolara, soyunma odası kavgalarına ve her dakika başı üretilen dedikodulara ihtiyacı olduğunu söylemişti. Kaptan Shaquille O'Neal ise olaysız bir hafta yaşanmışsa, bunun doğal olmadığını ve Lakers'da mutlaka bir aksilik olduğunu söylemişti. Rol kesmenin, entrikanın, dedikodunun en kralının yapıldığı Los Angeles şehrinin takımı olunca, sanırım takım başarısı için aranan kriterler farklı oluyor. 
   Kobe Bryant'ın coach Phil Jackson'ı "insan olarak" sevmediğini, sezon sonunda ayrılabileceğini açıklamasından ve Gary Payton'ın "Gelecek yıl büyük ihtimalle burada olmayacağım" demesinden birkaç gün sonra bu kadar sorunu olan Los Angeles Lakers'ın, arka arkaya aldığı 14 galibiyet ile "Biz her oyuncusu aynı sayfada olan, birbirini destekleyen takımız" sözlerini sarfeden New Jersey Nets'i deplasmanda güle oynaya 100 - 83'lük skorla yenmesi, Rick Fox ve Shaq'in sözlerini doğrular nitelikteydi. 
   
   Sakatlık engeli 
   Zaten pota altında 2.16 boyunda 150 kiloluk bir smaç basma makinesine, arka alanda Michael Jordan'ın en iyi dönemine yaklaşabilen tek oyuncuya ve gelmiş geçmiş en iyi oyun kurucularından birine sahipken, takım uyumuna ne gerek var ki Lakerslılar şunu çok iyi biliyorlar NBA'in özünü oluşturan ve başarıyı getiren temel unsur yetenektir ve bu unsur onlarda fazlasıyla mevcut. 
   Lakers'ı son 5 yıldaki 4. şampiyonluğundan alıkoyacak şey, ne O'Neal - Bryant arasında zaman zaman alevlenen sürtüşme, ne Bryant'ın tecavüz davası, ne kontratları yazın sona erecek coach Phil Jackson ve Shaq'ın, görüşmelerin sezon sonuna kadar dondurulmuş olmasından dolayı yaşadıkları hayal kırıklığı ne de kendisinin hücumda verimli kullanılmadığı gerekçesiyle Phil Jackson'a karşı isyan bayrağını açan Gary Payton'ın tafrası olabilir. Lakers'ı "Larry O'Brein Kupası"ndan alıkoyabilecek tek şey sakatlıklar olacaktır. 
   Hemen sezon başını hatırlayalım. Shaq - Kobe Bryant - Karl Malone - Gary Payton'dan oluşan muhteşem dörtlüsü ile sağlıklı bir başlangıç yapan ve 21 maçta 18 galibiyet alan Los Angeles Lakers, Malone'un 21 Aralık'taki Phoenix maçında sakatlanmasıyla başlayan furya sonucu arka arkaya yenilgiler almaya başladı. Kobe ve Shaq ile devam eden bu furya yüzünden Los Angeles Lakers 21 Aralık'tan 13 Şubat'taki All - Star arasına kadar oynadığı 22 maçta 8 galibiyet alabilmişti. 
   
   Kobe ısınıyor 
   All - Star arasından beri Shaq - Kobe - Payton üçlüsünü uzun bir aradan sonra yeniden kullanmaya başlayan Sarı - Morlular, bu hafta başına kadar oynadıkları 8 maçın 7'sini kazanarak güç topladıklarını kanıtladılar. Kobe Bryant'ın her geçen gün yükselen form grafiği Los Angeles Lakers için şüphesiz büyük bir kazanç. Ligin ilk yarısında vasatın altında performans göstererek hayal kırıklığı yaratan All - Star guard son 8 maçta 30 sayı 8 ribaund 8 asist ortalamasıyla oynadı. 
   
   Bak 'Postacı' geliyor 
   Şu an muhteşem kare asın tek eksiği Karl Malone'nun bir iki hafta sonra idmanlara başlanacağı söyleniyor. "Postacı" Malone'un da iyileşmesiyle gerçek Lakers'ı izleyip, başka ciddi sakatlıklarla boğuşmak zorunda kalmadıkları takdirde, şampiyonluğa gidecek bir serüveni takip etme şansını bulacağız. 
   
   HİDO döktürdü    Ama Spurs kaybetti 
   NBA Ortabatı Grubu ikincisi San Antonio Spurs'un kendi sahasında Memphis Grizzlies ile karşılaştığı maçta 19 sayıyla sahanın en skorer ismi olan Hidayet Türkoğlu, takımı Spurs'ı 81 - 80 'lik yenilgiden kurtaramadı. 35 dakika oyunda kalan ve 4 ribaunt, 2 asist, 4 top çalma ve 1 blokla oynayan Hidayet, üç sayılıkta 3 7, iki sayılıkta 4 6 ve serbest atışlarda da 2 3 isabet buldu. Sakatlar listesindeki Mehmet Okur'un forma giymediği maçta ise Detroit Pistons, rakip sahada Utah Jazz'a 96 - 84 yenildi. 
   
   Diğer sonuçlar 
   Boston - Orlando 117 - 96 
   Washington - New Orleans 111 - 106 
   Chicago - Cleveland 92 - 81 
   
   HAFTANIN BEŞİ 
   Andrei Kirilenko Utah 
   Amare Stoudemire Phoenix 
   Ben Wallace Detroit 
   Michael Finley Dallas 
   Kobe Bryant L.A. Lakers 
   
   HAFTANIN OLAYI 
   NEW Jersey Nets'in 14 maç sonra ilk yenilgisini alması. 
   
   HAFTANIN OYUNCUSU 
   ANDREI KIRILENKO Utah Jazz 
   O bir pivot mu Yoksa bir power forvet mi Eğer bu sıska fasulye sırığı kılıklı, süt beyaz kısa forvet Rus'u hiç izlemediyseniz sadece istatistiklerine bakarak bir pivot veya power forvet olduğunu düşünebilirsiniz. 24 yaşındaki 2.06 boyundaki Kirilenko, oyuncularına toplam 28 milyon dolar ödeyen Utah Jazz'ı, oyuncularına toplam 84 milyon dolar ödeyen Portland'ın önünde play - off tablosuna sokmaya çalışıyor. Bu sezon sadece 950.000 dolar gibi NBA standartlarına göre leblebi çekirdek parası kazanacak olan All - Star forvetin geçen haftaki en unutulmaz performansı takımını Seattle deplasmanında yılda 13.5 milyon dolar kazanan Ray Allen ve 7 milyon dolar kazanan Rashard Lewis'in arasından maçı kazandıran tip basketi kazandırmasıydı.Kirilenko'nun geçen haftaki ortalamaları ise 25.0 sayı 53.2 Şut isabeti 10.6 ribaund 6.0 hücum ribaundu 3.0 blok 2.6 asist 1.6 top çalma oldu. 
   
   HAFTANIN TAKIMI 
   UTAH JAZZ 
   COACH Jerry Sloan'ın cengaverleri, geçen hafta Seattle'ı biri deplasmanda olmak üzere iki defa ve güçlü Sacramento'yu mağlup ederek yeniden 50 galibiyet oranına yükseldiler ve Batı'da play - off'un son basamağı için verdikleri mücadelede güç ve moral kazandılar. 
   
   BU MAÇ KAÇMAZ 
   PORTLAND TRAIL BLAZERS- DETROIT PISTONS 4 Mart Perşembe 
   DETROIT Pistons'ın taze transferi Rasheed Wallace'ın 6 yıl formasını terlettiği Portland'a karşı ilk maçında gergin bir ortam olacağı gün gibi ortada. Wallace'ın antikalıklarına yıllarca zor da olsa tahammül eden Portland taraftarlarının, eski oyuncularının eline her top değişinde yuhalayacaklarını tahmin etmek zor değil. Bakalım Rasheed Wallace kendisine gelecek tepkilere cevap vermeyip maçı saha da bitirebilecek mi 
   
   NE DEDİN NE DEDİN 
   "İnsanlar Shaquille ve Kobe'nin kardeş gibi olduklarını anlamak istemiyorlar. Ben onları Habil ile Kabil'e benzetiyorum. Habil ile Kabil nasıl Tanrı'nın en çok hoşuna gidecek kurbanı hangisinin vereceği konusunda tartıştılarsa, Shaq ve Kobe de, takıma en iyi katkıyı hangisinin vereceği konusunda zaman zaman tartışıyorlar." Lakers coachu Phil Jackson zaman zaman ortaya çıkan Shaq-Kobe tartışmasının sebebini ilginç bir benzetmeyle açıklamaya çalıştı. 
   
   SAYILARLA GEÇEN HAFTA 
   20.000.000 Forbes dergisine göre 21 milyar dolarlık kişisel servetiyle dünyanın en zengin 5. adamı olan Portland Trail Blazers'ın sahibi Paul Allen'ın şirketlerinden biri de, takımın maçlarını yaptığı Rose Garden'ı elinde bulunduran Orange Arena. Orange Arena firması geçtiğimiz hafta 20 milyon dolarlık borcunu ödeyemeyeceğini açıklayarak iflasını istedi. Blazers'ın 21 yıldır play - off'a girememe tehlikesi ile karşı karşıya olması, ayrıca oyuncuların sahadaki oyunlarından çok saha dışındaki illegal aktiviteleri nedeniyle gündeme gelmesi ile taraftarlarını salondan kaçırması, Orange Arena firmasının borç batağına sürüklenmesine neden oldu. 
   14 Lawrence Frank ve New Jersey Nets'in masalımsı 14 maçlık galibiyet serisi geçen hafta deplasmanda Minnesota Timberwolves'a yenilmeleri ile sona erdi. Yine de Frank arka arkaya aldığı 13 galibiyetle Amerikan profesyonel spor tarihinde bunu başaran ilk çaylak coach oldu. 
   9 Portland'ın, Orlando'yu uzatmada 94 - 91 yendiği maçta ligin blok kralı olan Portland pivotu Theo Ratliff, tam 9 blok yaparak henüz 15 günlük Portland kariyerinde kulübün blok rekorunu egale etmiş oldu. 
   1 Ne Lebron James ne Carmelo Anthony. 2003 NBA Draftı çaylak sınıfından bir maçta triple - double gerçekleştiren ilk isim Chicago Bulls'un başarılı çaylağı Kirk Hinrich oldu. Hinrich, Bulls'un Warriors'ı 87 - 81 yendiği maçta 11 sayı 12 ribaund 10 asist ile oynadı ve kariyerinin ilk triple -double'ına imza attı. 
   
   
</TEXT>
</DOC>
