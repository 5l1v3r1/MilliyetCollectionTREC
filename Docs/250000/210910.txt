<DOC>
<DOCNO> 210910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur19.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Söke'de 80 bin dönüm ekili arazi sular altında kaldı... 
</HEADLINE>
<TEXT>

     Yoğun kar yağışı ve fırtına, yurtta etkisini sürdürüyor. 
     Aydın'ın Söke İlçesi'nde etkili olan yağış, Söke-Bağarası yolunun ulaşıma kapanmasına neden oldu. Son iki gündür aralıksız yağan yağmur, Büyük Menderes Nehri'nin taşmasına neden oldu. 
     Söke Ziraat Odası Başkanı Kemal Kocabaş, Bağarası, Burunköy, Akçakaya, Nalbantlar, Çalıköy bölgelerindeki tarım arazilerinin sular altında kaldığını, ilçede toplam 80 bin dönüm ekili tarım alanının zarara uğradığını kaydetti. 
     Çine Barajı'nın tamamlanamamasının sıkıntısını Söke Ovası'ndaki çiftçilerin yaşadığını belirten Kocabaş, yağışların devam etmesi halinde daha büyük sıkıntılar oluşacağını öne sürdü. 
     
     İZMİR 
     Ege Bölgesi'nde mevsim normallerinin altında seyreden hava sıcaklıklarının, Perşembe gününe kadar bu şekilde seyredeceği bildirildi. 
     İzmir'de, Ocak ayında en düşük hava sıcaklığı bu yıl eksi 4 derece olarak ölçüldü. Bu gece hafif yağış beklenildiğini belirten yetkililer, Ege Bölgesi'nin tamamını etkileyecek yağışın, yüksek yerlerde karla karışık yağmur şeklinde olacağını tahmin ettiklerini bildirdi. İzmir'de yarın sabah saatlerinde karla karışık yağmur ihtimali olduğunu belirten yetkililer, öğleden sonra havanın parçalı bulutlu olacağını kaydetti. 
     Gelecek hafta Perşembe gününden itibaren, güneyden esecek rüzgarın da etkisiyle hava sıcaklığı mevsim normallerine ulaşacak. Kurban Bayramı'nda da havanın iyi olacağı tahmin ediliyor. 
     Karayolları 2. Bölge Müdürlüğü yetkilileri, İzmir'de kar nedeniyle kapalı yol bulunmadığını, ekiplerin, buzlanma nedeniyle oluşan sorunları giderdiğini kaydetti. 
     Öte yandan İzmir-Manisa karayolunun Sabuncubeli mevkiinde meydana gelen çukurlar ve bozulan alanlar, karayolları ekipleri tarafından onarıldı. 
     
     MANİSA 
     Manisa Köy Hizmetleri İl Müdürü Muhsin Özcan, il genelinde 35 köy yolunun kar nedeniyle kapalı olduğunu, ekiplerin yolları açmaya çalıştığını ifade etti. 
     
     ANTALYA 
     Antalya Muratpaşa Belediye Başkanı Süleyman Evcilmen, yağış ve fırtına nedeniyle seraların zarar gördüğü Güzelbağ Mahallesi'nde incelemelerde bulundu. 
     Mahalledeki üreticilerle görüşerek, hasarla ilgili bilgi alan Evcilmen, üreticilerin zararlarının giderilmesi için ellerinden gelen gayreti sarf edeceklerini söyledi. 
     Alınan önlemlerle Muratpaşa sınırları içinde yağışa bağlı çok büyük sorun yaşanmadığını belirten Evcilmen, ''Ne yazık ki bu bölgeden bir hortum geçti. Yapılabilecek fazla birşey yoktu. Ekiplerimiz çalışmalarını sürdürüyor'' dedi. 
     
     BİNGÖL 
     Yoğun kar yağışı ve tipi nedeniyle ulaşıma kapanan Bingöl-Elazığ karayolu ulaşıma açıldı. Yolda ulaşım tek şerittin sağlanıyor. 
     
     EDİRNE 
     Edirne'nin Keşan İlçesi'nde kar ve tipi nedeniyle kaybolan 76 yaşındaki kişi bulundu. 
     Keşan'ın Çamlıca Beldesi'nde, dün evinden ayrılan Mustafa Uçar 76 , jandarma tarafından beldenin birkaç kilometre dışında bulundu. 
     Uçar'ın, sağlık kontrolünden geçirilmek üzere Keşan Devlet Hastanesi'ne sevk edildiği bildirdi. 
     
     İZMİT 
     Kocaeli'nde kar yüzünden dün ulaşıma kapanan 175 köyden 88'inin açıldığı bildirildi. 
     Köy Hizmetleri İl Müdürlüğü'ne ait 18 ekip, ulaşıma kapalı 87 köyde çalışmalarını sürdürüyor. 
     İlde elektrik direklerinin hasar görmesiyle de yaklaşık 100 köye elektrik verilemiyor. 
     
</TEXT>
</DOC>
