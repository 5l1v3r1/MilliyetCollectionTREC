<DOC>
<DOCNO> 210197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo29.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'e ödül 
</HEADLINE>
<TEXT>

     Özel Coşkun Eğitim Kurumları tarafından, öğrenciler, veliler ve öğretmenler arasında düzenlenen ankette yılın en başarılı spor adamı seçilen Gençlik ve Spor Genel Müdürü Mehmet Atalay ile onur ödülüne layık görülen Galatasaraylı futbolu Hakan Şükür, ödüllerini aldı. 
     Maltepe'deki Özel Coşkun İlköğretim Okulu'nda düzenlenen törende, Atalay ve Hakan Şükür'ün yanı sıra en başarılı spor programı seçilen Maraton adına yönetmen Uğur Yıldırım ve en başarılı spor sayfası seçilen Zaman Gazetesi adına spor müdürü Hayri Beşer'e plaket verildi. 
     
     HAKAN ''FUTBOLU NE ZAMAN BIRAKACAĞIMI BİLEMİYORUM'' 
     Törenin ardından, ödül alanlar, öğrencilerin sorularını yanıtladı. 
     Galatasaray ve A Milli Takım'ın golcü futbolcusu Hakan Şükür, ''Ne zaman futbolu bırakmayı düşünüyorsunuz'' sorusuna, ''Bu artık bizim dışımızda gelişiyor. Arkadaşlarımıza olanlardan sonra, futbolu ne zaman bırakacağım konusunda bir süre belirleyemiyorum. Ben hep 2005'i hedef göstermiştim. Ama her şeyi zaman gösterecek'' yanıtını verdi. 
     Hakan, Galatasaray'ın, ligin ilk yarısındaki performansı ve gençleştirme operasyonuyla ilgili bir soru karşısında da ''Galatasaray'da son dönemde yaşananlar, dünyadaki her takımın başına gelebilir. Bizi üzen olaylar oldu. Bazı arkadaşlarımız bizden ayrılmak zorunda kaldı. İnşallah bu arkadaşlar futbola devam eder ya da aramıza dönerler. Biz şimdi Galatasaray'ın ikinci yarıda daha iyi yerlere gelmesi için mücadelemizi vereceğiz'' dedi. 
     Atatürk Olimpiyat Stadı ile Ali Sami Yen Stadı arasındaki tercihinin sorulması üzerine de milli futbolcu, ''İki stat arasında çok fark var. Atatürk Olimpiyat Stadı bize ilk dönemde deplasman gibi geliyordu. Ancak şu andaki durumumuzla bu stadın bir ilgisi olduğunu düşünmüyorum. Çünkü orada maç kaybetmedik. Ama her şeye rağmen Ali Sami Yen Stadı'nı da özlüyoruz'' diye konuştu. 
     A Milli Futbol Takımı'nın Portekiz'e gidememesi konusuna da değinen Hakan, en büyük hatanın futbolcularda olduğunu kaydetti. Hakan, ''Biz bir konsantrasyon eksikliği yaşadık. Buna karşın rakibimiz dünya üçüncüsüyle oynadığı için maçlara daha çok konsantre oldu. Başarısızlık sözüne karşıyım. Elimizden geleni yaptık, ama olmadı. Umarım bundan sonra böyle şeyler yaşamayız'' açıklamasını yaptı. 
     
     ATALAY ''SPORU OKULLARA YAYMALIYIZ'' 
     Gençlik ve Spor Genel Müdürü Mehmet Atalay ise sporu okullara yayma projesine çok önem verdiklerini, Milli Eğitim Bakanlığı ile birlikte çalışarak, bu konuda ilerlemeler kaydettiklerini söyledi. 
     Spor sahalarında yaşanan şiddet ve holiganizme de değinen Atalay, yarın TBMM Adalet Komisyonu'nda ''Sporda Şiddet Yasası''nın görüşüleceğini hatırlattı. Kulüp başkanlarının, yöneticilerin, futbolcuların insanları tahrik edecek demeçler vermemeleri gerektiğini anlatan Atalay, yeni yasada bu tür davranışlara karşı çeşitli yaptırımların bulunduğunu bildirdi. 
     Öte yandan, ödül töreninde en büyük ilgiyi Hakan Şükür gördü. Öğrenciler, Hakan Şükür'den imza alabilmek için adeta birbirleriyle yarıştı. 
     
</TEXT>
</DOC>
