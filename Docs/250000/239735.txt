<DOC>
<DOCNO> 239735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo12.html </URL>
<DATE> 2004/05/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
NBA... Yarı finallerde durum şimdi 2-2... 
</HEADLINE>
<TEXT>

     ABD Profesyonel Basketbol Ligi'nde NBA konferans play-off yarı final mücadelesine, bu sabaha karşı Doğu ve Batı'da yapılan 1'er maçla devam edildi. 
     Doğu Konferansı'nda Miami'deki American Airlines Arena'da 20 bin seyirci önünde yapılan serinin 4. maçında Miami Heat, Indiana Pacers'ı 100-88 -56 yenerek, 2-2'lik eşitliği yakaladı. 
     Böylece sahasındaki galibiyet serisini 18 maça çıkaran evsahibi ekipte Lamar Odom, 22 sayı ve 7 ribaunt, Caron Butler, 21 sayı ve 10 ribaunt, Dwyane Wade, 20 sayı ve 7 asist, Malik Allen ve Eddie Jones da 11'er sayılık performanslarıyla takımlarını galibiyete taşıdılar. 
     Konuk ekipte ise Jermaine O'Neal, 37 sayı ve 6 ribaunt, Ron Artest de 28 sayı ve 8 ribauntla sahanın yıldızı olmalarına karşın yenilgiyi engelleyemediler. 
     Batı Konferansı'nda ise Sacramento kentindeki Arco Arena'da 17 bin seyircinin izlediği mücadelede Sacramento Kings, Minnesota Timberwolves önünde 4. maçta aldığı aldığı 87-81'lik 42-31 galibiyetle seriyi 2-2'ye getirdi. 
     Karşılaşmada evsahibi ekipte Chris Webber, 28 sayı ve 8 ribaunt, Brad Miller, 20 sayı ve 7 ribaunt, Mike Bibby de 15 sayı ve 12 asistle galibiyette başrolü oynadı. 
     Minnesota Timberwolves'da ise bu sezonun ''en değerli oyuncusu'' seçilen Kevin Garnett, 19 sayı, 21 ribaunt ve 6 asistle oynamasına karşın takımını yenilgiden kurtaramazken, Sam Cassell, 15 sayı, 6 asist ve 4 top çalma, Latrell Sprewell, 13 sayı, 5 ribaunt ve 4 asist, Gary Trent de 10 sayıyla oynadı. 
     Ligde konferans play-off yarı final mücadelesine, TSİ yarın sabaha karşı Batı'da 2-2'lik eşitlikle süren San Antonio Spurs-Los Angeles Lakers karşılaşmasıyla devam edilecek. 
     
</TEXT>
</DOC>
