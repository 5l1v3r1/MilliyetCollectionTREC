<DOC>
<DOCNO> 242775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur35.html </URL>
<DATE> 2004/05/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Silivri'deki trafik faciası... Tır şoförüne 8 yıl 4 ay hapis .. 
</HEADLINE>
<TEXT>

     Silivri'de 17 kişinin öldüğü, 9 kişinin yaralandığı trafik kazasına ilişkin yargılanan TIR şoförü Necip Cengiz, 8 yıl 4 ay hapis ve 10 milyar lira ağır para cezasına çarptırıldı. Cengiz'in ehliyetine de 1 yıl süreyle el konulması kararlaştırıldı. 
     Silivri Asliye Ceza Mahkemesi'ndeki duruşmaya, tutuklu sanık Necip Cengiz katıldı. Davanın karara bağlanacağını belirten hakim, sanık Cengiz'e son sözünü sordu. 
     Daha önceki savunmalarını yineleyen ve avukatının yaptığı savunmalara katıldığını belirten Cengiz, ''Bu kaza Allah'ın takdiridir'' dedi. 
     Kararı açıklayan hakim, sanığı, TCK'nın 455 2. maddesi uyarınca ''Dikkatsizlik ve tedbirsizlik sonucu birden çok kişinin ölümüne sebebiyet vermek'' suçundan, üst sınırı uygulayarak 10 yıl hapis ve 12 milyar lira ağır para cezasına çarptırdı. 
     Bilirkişi raporlarına göre sanığın 8'de 8 kusurlu bulunduğunu, bu nedenle TCK'nın 455 son fıkrasına göre indirime gerek görülmediğini açıklayan hakim, TCK'nın 59. maddesinde belirtilen ve verilen cezada 6'da bir oranında indirimi öngören ''Takdiri azaltıcı sebepleri'' uyguladı. 
     Hakim, buna göre Cengiz'in cezasını 8 yıl 4 ay hapis ve 10 milyar lira ağır para cezası olarak öngördü. Cengiz'in ehliyetinin 1 yıl süreyle geri alınması da kararlaştırıldı. 
     
     OLAYIN GEÇMİŞİ 

     Silivri Cumhuriyet Savcılığı'nca hazırlanan iddianamede, sanık Necip Cengiz'in, 19 Ekim 2003 günü, 50 FF 360 plakalı çekici ve çekiciye bağlı 50 DN 371 plakalı yarı römorkörle, E-80 Otoyolu'nda Edirne istikametinden İstanbul yönüne gittiği belirtiliyordu. 
     Cengiz'in yüksek hızla seyretmesi nedeniyle direksiyon hakimiyetini kaybettiği ve karşı şeride geçerek Murat Gül'ün kullandığı 34 TME 37 plakalı yolcu minibüsüne çarptığı kaydedilen iddianamede, kazada 17 kişinin öldüğü ifade ediliyordu. 
     İddianamede, sanığın, ''dikkatsizlik ve tedbirsizlik sonucu 17 kişinin ölümüne, birden çok kişinin yaralanmasına neden olmak'' suçundan 4 ile 10 yıl arasında hapis cezasına çarptırılması isteniyordu. 
     
</TEXT>
</DOC>
