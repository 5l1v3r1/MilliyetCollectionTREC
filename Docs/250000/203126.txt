<DOC>
<DOCNO> 203126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/spo04.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da bahar havası 
</HEADLINE>
<TEXT>

   Bordo - Mavili takımın keyfini ne kongre yarışı, ne de soğuk havalar bozuyor. Sakat oyuncuların iyileşmesi, üst üste alınan galibiyet sevinçlerinin ikiye katlanmasını sağladı 
      
   Çalışmalara katıldılar 
   GENÇLERBİRLİĞİ maçının hazırlıklarına başlayan Trabzonspor'da yüzler gülüyor. Ligde lider Beşiktaş'ı takibini süren, Türkiye Kupası'na da farklı Kayserispor galibiyetiyle başlayan takımda sakat oyunculardan gelen iyi haberler moralleri üst düzeye çıkardı. Dün hafif sakatlıkları bulunan Hasan ve Göksel takımdan ayrı çalışırken, kasığındaki çekme nedeniyle kupa maçında yer alamayan Hüseyin ile boynunda ağrı olan Augustine salonda çalıştı. 
   
   Yılmaz-Hüseyin müjdesi 
   MEHMET Yılmaz takımla çalışmaların tümüne katılırken, uzun süredir sakat olan Van De Paar da ameliyat sonrası ilk kez topla buluştu. Mehmet Yılmaz'ı kadroya alacağını belirten Teknik Direktör Turgay Semercioğlu, Kulüp Doktoru İhsan Alioğlu'ndan Hüseyin'in de maça yetişeceği müjdesini alınca rahatladı. Semercioğlu, Mehmet Yılmaz'ı en azından bir devre oynatarak, yorgun düşen Gökdeniz ve Yattara gibi oyuncuların yükünü hafifletecek. 
   
   Keyifli tatil planı 
   ZORLU maç öncesi tek sıkıntıyı sağ kanatta yaşayan genç teknik adam, bu mevki için düşündüğü Hasan Üçüncü'nün mutlaka yetiştirilmesi için doktorları adeta seferber etti. Turgay Semercioğlu, Hasan'ın durumunda gelişme görülmezse, yerine sakatlığı geçen ve idman eksiğini kapatmaya başlayan Mehmet Kahraman'ı sahaya sürmeyi planlıyor. Trabzon'un hocası, "Gençlerbirliği'ni yenerek, tatile keyifli çıkmak istiyoruz" açıklamasını yaptı. 
   
   Öksüzoğlu garanti verdi 
   TRABZON'DA elinde temlik bulunduğu için naklen yayından dolayı federasyonun yatırdığı paranın son taksidinden alacağını tahsil eden Mehmet Öksüzoğlu, "Kongre sonrası aldığım parayı geri öderim" dedi. Yönetici Öksüzoğlu, yapılan eleştirilere tepki gösterip, "Parayı sadece biz vereceğiz, havayı Erol Tuna atacak. Kulüpte param üç yıl durdu, sesimi çıkarmadım. Şimdi yerin dibine batırıldım. Kongre sonrası, gerekirse 500 bin dolar yardım yaparım" diye konuştu. 
   
   Önal Bizim paramız var 
   BAŞKAN adaylarından İskender Önal, pazar günkü kongrede seçilmeleri halinde, herhangi bir maddi sıkıntı yaşamayacaklarını söyledi. Önal, kulübün içinde bulunduğu mali tabloyu bildiklerini belirtip, "Bu işin altından kalkacak planlarımızı yaptık. Ben arkadaşlarımdan çek - senet toplayarak vaadlerde bulunmuyorum. Ekonomik olarak hiçbir sıkıntımız yok. Paramız var. Teknik heyetimiz isterse, gerekli tüm transferleri yapabilecek imkanlarımız mevcut" diye konuştu. 
   
   
   
</TEXT>
</DOC>
