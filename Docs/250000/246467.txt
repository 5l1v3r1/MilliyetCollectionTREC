<DOC>
<DOCNO> 246467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun38.html </URL>
<DATE> 2004/06/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Avrupa Konseyi Genel Sekreteri Tahliye kararını memnuniyetle karşıladık 
</HEADLINE>
<TEXT>

     Avrupa Konseyi AK Genel Sekreteri Walter Schwimmer, eski DEP milletvekilleri hakkındaki Yargıtay kararını memnuniyetle karşıladığını söyledi. 
     Ankara'ya yapacağı 2 günlük çalışma ziyaretinden önce, konuyla ilgili olarak AA muhabirinin sorularını yanıtlayan Schwimmer, eski DEP milletvekillerinin serbest bırakılmasının, hükümetin ve TBMM'nin insan hakları ve demokrasi konusunda yaptığı reformların ruhuna da uygun düştüğünü bildirdi. 
     Schwimmer, bu kararın insan hakları ve demokrasi alanında Türkiye'nin olumlu imajına katkıda bulunacağını ifade ederek, insan hakları ve demokrasi konusundaki reformların kararlılıkla sürdürüleceğine inandığını söyledi. 
     Çalışma ziyareti için bu akşam Ankara'ya gidecek olan Schwimmer, Dışişleri Bakanı ve Başbakan Yardımcısı Abdullah Gül ve Avrupa Konseyi Parlamenterler Meclisi'ne AKPM üye Türk parlamenterlerle bir araya gelecek. 
     Strasbourg'a cuma günü dönecek olan Schwimmer, İstanbul'da yapılacak İslam Konferansı Örgütü İKÖ zirvesine katılmak üzere tekrar Türkiye'ye gidecek. 
     
     DENETİM SÜRECİ 

     Bu arada eski DEP milletvekillerinin serbest bırakılmasıyla ilgili kararı değerlendiren AK yetkilileri, kararın ay sonu Strasbourg'da yapılacak AKPM toplantıları sırasında Türkiye üzerindeki denetim sürecinin kaldırılmasını savunan raporun kabul edilmesine büyük katkıda bulunacağını belirtiyorlar. 
     AKPM genel kurulunda oylanması beklenen rapor, DGM'nin nisan ayında aldığı kararda DEP milletvekilleriyle ilgili daha önce alınan mahkumiyet kararının değiştirilmemesi üzerine, haziran ayı sonunda yapılacak toplantıya ertelenmişti. 
     AKPM'nin nisan ayındaki toplantılarında Avrupalı parlamenterlerin büyük bir kısmı, DEP'lilerin serbest bırakılmaması halinde, Türkiye üzerindeki denetim sürecinin kaldırılmasını savunan raporun genel kurulda kabul edilmeyeceğini bildirmişlerdi. 
     
</TEXT>
</DOC>
