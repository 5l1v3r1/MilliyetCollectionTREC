<DOC>
<DOCNO> 244200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy08.html </URL>
<DATE> 2004/05/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Parti içi muhalefetten kopanlar Baykal'ı memnun etti... 
</HEADLINE>
<TEXT>

     CHP Genel Başkanı Deniz Baykal, "İktidara Yürüyüş Hareketi" içinde yer alan 30 milletvekilinin içinde bulunan, ancak buradan desteğini çeken 7 milletvekilinin tavrını olumlu karşıladığını belirtirken, "Arkadaşlar sağduyu ile davrandılar" dedi. 
     Deniz Baykal, Parti Meclisi toplantısı öncesinde gazetecilere yaptığı açıklamada, partiçi muhalefet hareketinden desteğini çeken milletvekillerinin, muhalefet hareketinin partiye ve ülkeye zarar verdiği aşamada desteklerini çektiklerini söyledi. Baykal, "Kimsenin bir eve dönmesine gerek yok. Hepimiz CHP'deyiz. Aldıkları karar arkadaşların kendi tercihleri ile, özgür iradeleri ile yaptıkları değerlendirmedir" dedi. Baykal, bu konuda kendisinin bir çabası olup olmadığı yönündeki soruya ise, "Bir çabam olmadı. Beni arayan milletvekili arkadaşlarıma partinin meşru platformlarında yaptığım değerlendirmeleri aktardım. Arkadaşlarımın kararından kıvanç duyuyorum" karşılığını verdi. 
     Baykal, diğer milletvekilleri ile ilgili bir disiplin işlemi yapılıp yapılmayacağı yönündeki bir başka soru üzerine de, böyle bir değerlendirmesi olmadığını söyledi. 
     
     YÖK İÇİN HÜKÜMETE FIRSAT DOĞDU 

     Baykal, Cumhurbaşkanı Sezer'in, YÖK yasasını veto etmesinin hükümet için bir fırsat olduğunu belirterek, yasanın tekrar gündeme getirilmemesi çağrısında bulundu. 
     Baykal, sınavlara az bir süre kala bu konuda bir belirsizliği sürdürmenin anlamı olmadığını vurgularken, "Hükümet, Cumhurbaşkanı'nın vetosunu fırsat olarak değerlendirerek, anlamsız gerginliklere yol açacak girişimlerden uzak durmalı" dedi. 
     
     DOKUNULMAZLIKLAR 

     Hükümetin dokunulmazlıklar konusunda takındığı tavrın hayal kırıklığı yarattığını ve bunu içine sindiremediğini belirten CHP lideri, hükümeti, "İkiyüzlü ve tutarsız" olmakla suçladı. Meclis'te 140 dokunulmazlık dosyasının beklediğini hatırlatan Baykal, bu dosyaların içeriğinin bir an önce açıklanması çağrısında bulundu. "Başbakanın, bakanların kaç dosyası var Bunların içeriği nedir " diye soran Baykal, "Gereğini yapmıyorsunuz. Bari şeffaflığı sağlayın" dedi. 
     
</TEXT>
</DOC>
