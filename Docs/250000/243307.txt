<DOC>
<DOCNO> 243307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy23.html </URL>
<DATE> 2004/05/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şahin "Özelleştirmede işsiz kalanlar kamuda geçici personel olacak" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, özelleştirme nedeniyle işsiz kalanlarla ve kalacak olanların, diğer kamu kurumlarında geçici personel olarak istihdam edileceklerini söyledi. 
     TBMM Genel Kurulu'nda gündemdışı söz alan CHP istanbul Milletvekili Mehmet Ali Özpolat, Sümer Holding'e bağlı Bakırköy Konfeksiyon Sanayii'nin 44 milyon dolara özelleştirildiğini anımsatarak, bu fiyatın, işletmenin değerinin çok altında olduğunu söyledi. Özelleştirmede kamu yararının gözetilmediğini savunan Özpolat, işçilerin de mağdur edildiğini ileri sürerek, ihalenin iptal edilmesini istedi. Özpolat, işletmeyi muhalefet milletvekili olarak 1999'da ziyaret eden şu andaki Başbakan Yardımcısı Şahin'in de o tarihte özelleştirmeye karşı çıktığını hatırlattı. 
     Özpolat'ı yanıtlayan Başbakan Yardımcısı Şahin, 1999'daki ziyareti ve konu üzerine Meclis'e yaptığı konuşmayı hatırlatarak, işletmenin arazisiyle birlikte bedelsiz olarak Galatasaray Üniversitesi'ne verilmesine karşı çktığını, çalışanların mağdur edilmemesini ve çalışanların hakları kaybolmadan gerekiyorsa özelleştirilmesini istediğini anlattı. 
     Bakırköy Konfeksiyon Sanayii'nin son yallarda sürekli zarar ettiğini, geçen yıl 21 trilyon lira zarar eden işletmenin bu yılki zararının da 25 trilyonu bulabileceğini kaydeden Şahin, bu zararın Hazine'den kaynak aktarılarak karşılandığına dikkati çekti. 
     Özelleştirmeye yönelik ihalede, bugüne kadar verilmiş en yüksek değerin verildiğini ve vergilerle birlikte devletin 70 trilyon lira gelir elde edeceğini belirten Şahin, sürecin henüz tamamlanmadığını, Rekabet Kurumu olumsuz bir karar vermesi halinde ihalenin yenileneceğini söyledi. 
     Kamu işletmelerinde çalışan personelin özelleştirme nedeniyle mağdur olmalarını önleyecek bir yasal düzenleme yapılacağını da bildiren Şahin, Bakanlar Kurulu'nun 15 gün önce aldığı karar uyarınca özelleştirme nedeniyle işsiz kalan ve kalacak olan personelin diğer kamu kurumlarında geçici personel olarak istihdam edileceğini belirtti. Uygulamaya geçilebilmesi için Bütçe Kanunu ile Özelleştirme İdaresi'nin yasasında değişiklik gerektiğini, buna ilişkin tasarının önümüzdeki hafta TBMM'ye gelebileceğini ve süratle yasalaştırılacağını söyledi. 
     Geçtiğimiz yıllarda özelleştirme nedeniyle işsiz kalanların, emekli olamadıkları ve başka kamu kurumlarına da yerleştirilemedikleri ve zor durumda kaldıklarını bildiren Şahin, sözkonusu düzenleme ile bu insanların istihdamının sağlanacağını vurguladı. 
     
</TEXT>
</DOC>
