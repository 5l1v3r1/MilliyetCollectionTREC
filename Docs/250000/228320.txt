<DOC>
<DOCNO> 228320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/ekonomi/eko01.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam oskarlarının adayları seçiliyor... 
</HEADLINE>
<TEXT>

   Milliyet Basın İlanları yarışmasının ön elemeleri yapıldı. 10 Nisan'da 15 kişilik büyük jüri tarafından seçilecek üç ilan Cannes'da uluslararası reklamlarla yarışma fırsatı bulacak 
      EKONOMİ SERVİSİ 
   
   Türkiye'nin yaratıcı beyinlerinin kendilerini sınadığı Milliyet Basın İlanları Yarışması'nın ikincisi için start verildi. Ön elemelerin yapıldığı yarışmanın temel hedefi Cannes Lions Uluslararası Reklam Festivali'ne katılımı teşvik etmek. Milliyet'in ilan yarışmasında ilk üçe kalanlar Cannes Lions'ta Türkiye'yi temsil edecek. 
   İçlerinde 12 büyük ajansın yaratıcı yönetmenlerinin de bulunduğu yarışma jürisinin başkanlığını RPM Radar'ın Kurucusu ve Yaratıcı Direktörü Paul McMillen yapacak. Jüride ayrıca 2003 Cannes Lions Basın ve Açıkhava Kategorisi Jüri Üyesi ve Ajans Ultra Yaratıcı Direktörü Hakkı Mısırlıoğlu, Medina Turgul DDB Yaratıcı Direktörü Kurtcebe Turgul ve Milliyet Gazetesi Reklam Grup Başkanı Viki Habif de yer alıyor. 
   
   'Türkiye ekolünü arıyor' 
   Jüri Başkanı ve tüm jürinin ortak düşüncesi dünya genelinde reklamların sadece yüzde 1'lik bir kısmının kaydadeğer yaratıcılık nüveleri barındırdığı. Paul McMillen bu tip yarışmalarla reklamın ölçülebilir bir hale geldiğini söyledi. 
   Dünyada Amerikan, Avrupa ve Uzakdoğu olmak üzere üç reklam ekolünün olduğunu söyleyen McMillen, Türkiye'nin de bu ekoller arasında yerini alma çabası içinde olduğunu söyledi. 
   McMillen'ın vurguladığı başka bir nokta da Türkiye'nin toplam reklam pazarının uluslararası markaların harcamalarının üçte biri kadar olması. McMillen, "Biz ne zaman Cannes'da dünyayla boy ölçüşebilir bir ödül alırsak, uluslararası bir marka yaratma gücümüz de o oranda artar" dedi. 
   
   'Reklam uzun vadeli olmalı'    Reklamcılığın oskarları olarak adlandırılan Cannes Lions Reklam Festivali'nin 2003 jürisinde yer alan Hakkı Mısırlıoğlu reklam pazarında bu tip yarışmaların pazarlama ve iletişimde oyuncu olup olmamayı belirlediğini söyledi. 
   Cannes'da genellikle çokuluslu firmaların ödüllendirildiğini ama lokal reklamların da ödül alabildiğini belirten Mısırlıoğlu, burada belirleyici olanın uluslararası bir dil yakalanması olduğunu vurguladı. Reklamların genellikle günlük düşünülerek hazırlandığını söyleyen Mısırlıoğlu uzun vadede farkı yaratacak olan reklamın ödüllendirildiğini ve itibar gördüğünü söyledi. 
   
   Cannes Lions festivalinde yarışacaklar    Milliyet Basın İlanları Yarışması'nın Cannes Lions reklamları 10 Nisan'da büyük jüri tarafından seçilecek. 10 Nisan günü yapılacak değerlendirmede kısa listeye kalan ilanlar yaratıcılık, markaya katkı ve uluslararası dili kullanma kriterleri esas alarak değerlendirecek. 
   Yapılacak değerlendirmeler sonucunda kısa listeden elemeler yapılarak oylama için yeni bir kısa liste oluşturulacak. Bu aşamadan sonra oylamaya geçilecek. 
   
   2003'te Bronz Aslan gelmişti 
   Oylamada jüri başkanı tarafından belirlenecek ortalama oyu alan ilanlar üzerinde değerlendirilmeler yapılarak ilk üç ilan belirlenecek. Yarışmada kazanan ilk üç ilan, Milliyet gazetesi tarafından 2004 Cannes Lions Uluslararası Reklam Festivali'ne gönderilecek. Bu ilanları hazırlayan yaratıcı ekiplerden ikişer kişi de Milliyet Gazetesi'nin davetlisi olarak 2004 Cannes Lions Uluslararası Reklam Festivali'ne katılacak. 
   Bilindiği gibi 2003'te Milliyet Basın İlanları Yarışması'nda seçilen ilanlardan Medina Turgul DDB'nin Volkswagen adına hazırladığı "Babalar Günü" başlıklı çalışma, Cannes Lions'ta "Bronz Aslan" ile ödüllendirilmişti. 
   
   
</TEXT>
</DOC>
