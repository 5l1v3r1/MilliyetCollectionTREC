<DOC>
<DOCNO> 215859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/ekonomi/eko08.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski marketler yerinde kalıyor 
</HEADLINE>
<TEXT>

   Hipermarket tasarısına göre, kurulu bulunan ve faaliyete geçmeyenlerin 30 gün içinde başvurmaları halinde kazanılmış haklarına dokunulmayacak 
      ANKARA Milliyet 
   
   Hipermarket tasarısı Başbakanlığa gönderildi. Tasarıya göre, halen kurulu bulunan ve ticari faaliyet gösterenler ile henüz inşaat halinde olanlar ve inşaatı bitmiş olup da ticari faaliyete geçememiş olanların 30 gün içinde başvurmaları şartıyla müktesep hakları korunuyor. 
   Başvuru şartının nereden kaynaklandığı sorusu üzerine yetkililer "Şehirlerde ne kadar büyük mağaza olduğu bu sayede anlaşılmış olacak. Bu konuda istatistiğe ihtiyaç var" dedi. 
   Medeni hukukun müktesap hakları koruyucu düzenlemeler içerdiğini hatırlatan yetkililer, tasarıya da böyle bir maddenin eklenmesini "mahkemelere iş çıkarmamak" olarak açıkladı. 
   400 metrekare ve üzeri mağazaların kuruluşu izne bağlanıyor. Satış alanı 3 bin metrekareyi geçmeyenlerin kuruluş izni, belediyenin görüşü alınarak valilik tarafından verilecek. 
   
   İndirim izni alacaklar 
   Satış alanı 3 bin metrekareden büyük 15 bin metrekareden küçük olan mağazaların kuruluş izinleri, belediye, esnaf - sanatkarlar odaları birliği, oda ve dernek görüşü alınarak, imar planlarında belirlenmiş ticari alanlarda veya çevre düzenlemesi yönünden uygun yerlerde valilik tarafından verilecek. Satış alanı 15 bin metrekareden fazla olan mağazaların kuruluş izinleri Sanayi Bakanlığı tarafından verilecek. 
   Eczaneler, 400 metrekareyi aşmayan mağazalar, semt pazarları, bin metrekareyi aşmayan fabrika satış mağazaları kapsama alınmıyor. Taslakla, büyük mağazalara indirimli satışlarına ticaret odalarından izin alma zorunluluğu getiriliyor. 
   
   100 metrekareye 500 milyon ceza    Büyük mağazalar şehir merkezlerinde satış alanlarının yarısına, şehir yerleşim merkezleri dışında ise satış alanlarının tamamına tekabül eden sahayı otopark yapacak.Taslağa göre, büyük mağazalar satın aldıkları malların bedelini en geç 60 günde, et ve süt ürünlerinde 20 günde, günlük satılan besinlerde 10 günde tedarikçiye ödeyecekler.Marketlerin kendi markaları altında sattıkları ürünlerin toplam ciro içindeki payı yüzde 20'yi geçmeyecek.Bu hükümleri yerine getirmeyenlere 100 metrekare başına 500 milyon lira ceza kesilecek. 
   
</TEXT>
</DOC>
