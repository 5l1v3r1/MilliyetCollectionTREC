<DOC>
<DOCNO> 200979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur53.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet resmi açıklamayı yaptı... Yönetmelik değiştirilecek... 
</HEADLINE>
<TEXT>

     Diyanet İşleri Başkanlığı'nca hazırlanarak 24 Kasım'da yürürlüğe giren Kuran Kursları Yönetmeliği'nde ''yanlış anlaşılmalar'' dolayısıyla değişiklik yapılacağı bildirildi. 
     Diyanet İşleri Başkan Yardımcısı Mehmet Görmez, Diyanet İşleri Başkanlığı tarafından hazırlanarak 24 Kasım'da yürürlüğe giren ve kamuoyunda tartışma yaratan Kuran Kursları Yönetmeliği'nde değişiklik yapılacağını açıkladı. 
     Diyanet İşleri Başkanı Ali Bardakoğlu, Cumhurbaşkanı Ahmet Necdet Sezer tarafından Çankaya Köşkü'nde kabul edilmesinin ardından, Başkan Yardımcısı Görmez ve Milli Eğitim Bakanlığı Din Eğitimi Genel Müdürü İrfan Aycan ile makamında yaklaşık 2.5 saat süren bir toplantı yaptı. 
     Mehmet Görmez, toplantının ardından yaptığı açıklamada, yönetmeliğin tamamı üzerinde çalışmalar yaptıklarını ve tamamı üzerinde değişiklik yapılacağını kaydetti. 
     Yönetmeliğin kamuoyunda ''yanlış anlaşıldığını'' ifade eden Görmez, ''Diyanet İşleri Başkanlığı'nın böyle bir yönetmelikten dolayı tartışılmasını ve siyasi ortama çekilmesini istemiyoruz'' diye konuştu. 
     Görmez, konuya ilişkin yarın bir açıklama yapılacağını sözlerine ekledi. 

     
</TEXT>
</DOC>
