<DOC>
<DOCNO> 243698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/axgun01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah bir memur olsam 
</HEADLINE>
<TEXT>


Bu yılki memur sınavı için 1 milyon 730 bin kişilik rekor başvuru yapıldı. Memur adaylarının çoğunu üniversite, yüksekokul mezunu ve master'lılar oluşturuyor 

Önder Yılmaz 

Bu yılı "işsizlikle mücadele yılı" ilan eden hükümet, 11 - 12 Temmuz tarihlerinde yapılacak memur sınavları için 1 milyon 730 bin 707 kişilik rekor başvuruyla şoke oldu. Başbakan Yardımcısı Mehmet Ali Şahin, başvurunun geçim sıkıntısının bir göstergesi olduğunu belirterek, "Bu kadar başvuru beklemiyorduk" dedi. Adaylardan 61 trilyon lira başvuru parası toplayan hükümet, bunlardan sadece 40 binini işe yerleştirecek. 
Başvuranlardan 1 milyon 90 bin 271'inin lise, 246 bin 75'inin ön lisans, 379 bin 456'sının üniversite, 12 bin 878'inin lisans üstü eğitim aldığını dile getiren Şahin, 2 bin 77 kişinin öğrenim durumunun belirlenemediğini kaydetti. 
Başvurunun bugüne kadar yapılan sınavlardaki başvurulara oranla çok fazla olduğunu belirten Başbakan Yardımcısı Şahin, adaylar arasındaki üniversite, yüksekokul mezunu ve master yapanların sayısının yüksekliğine de dikkat çekti. Şahin, "Bu rakam halkımızın içinde bulunduğu sıkıntıyı da gösteriyor. Başvuranlardan 35 milyon lira alıyoruz. Bunu dikkate aldığımızda sınavları her yıl yapma kararımızı gözden geçirmek zorundayız. İnanılmaz bir rakam" diye konuştu. 

Sonucu hemen öğrenecekler 
Sınava başvuranlara özel şifreler verileceğini dile getiren Şahin, sonuçları öğrenmek için uzun zaman beklenmeyeceğini, internet ortamındaki sonuçlara verilen şifrelerle hemen ulaşılabileceğini söyledi. 
1999'da yapılan memur sınavında 1 milyon 425 bin başvuru yapılmış, 70 puanın üzerinde alan 390 bin kişiye "kazandı belgesi" gönderilmiş, ancak bunlardan sadece 80 bini işe yerleştirilebilmişti. 

Dil bilen memur kapı bekçisi 

Kendi bürokratlarını Başbakanlığa geçici görevlerle getiren hükümet, kadrosu Başbakanlık'ta bulunan, iki yabancı dil bilen, doktora yapmış Başbakan danışmanları, özel kalem müdürleri ve müşavirleri kapı görevlisi yapacak. Bu amaçla ilk adımı atan hükümetin Başbakanlık İdari Mali İşler Daire Başkanlığı'nda görevlendirileceklerine ilişkin yazılı tebliğde bulunduğu 21 kişinin sayısı ileride 40 - 45'e çıkacak. Başbakanlık'ta A, B ve C kapılarındaki müracaat birimlerinde görevlendirilecek bürokratlar, gelen vatandaşların kimliklerini ziyaretçi kartlarıyla değiştirerek deftere işleyecek. Makam katlarına çıkacak ziyaretçilere refakat edecek olan bürokratlar, bu amaçla yakında hizmetiçi eğitimden geçirilecek. Bürokratlara, uygulamanın gerekçesi de "Sizi görevlendirmekte mecburuz. Çünkü alt seviyede görevlendirilecek başka memur yok. Müracaattaki görevli polisler vatandaşlara yeterince yumuşak davranmıyor" ifadeleriyle anlatıldı. 


</TEXT>
</DOC>
