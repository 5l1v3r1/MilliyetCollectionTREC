<DOC>
<DOCNO> 201028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/siy08.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz Uzan ABD'de 
</HEADLINE>
<TEXT>

   İmar Bankası soruşturması kapsamında aranan Yavuz Uzan'ın San Francisco'daki kızının yanında olduğu tespit edildi 
      TOLGA ŞARDAN Ankara 

   
   İmar Bankası soruşturmasının kilit isimlerinden Kemal ve Yavuz Uzan kardeşlerle ilgili ABD nezdinde başlatılan girişim kapsamında izi bulunan kişinin Yavuz Uzan olduğu ortaya çıktı. Uzan'ın, ABD'deki kızının yanında olduğu saptandı. 
   Uzanlar'a yönelik operasyon sırasında ele geçirilen belge ve dokümanları inceleyen İstanbul Emniyet Müdürlüğü Mali Şube uzmanları, soruşturma kapsamında kırmızı bültenle aranan Yavuz Uzan'ın bir kızının ABD'nin San Francisco kentindeki bir okulda eğitim gördüğünü belirledi. Uzan'ın kızının burada bir adreste yerleşik olarak ikamet ettiğini belirleyen mali polis, Kaçakçılık ve Organize Suçlarla Mücadele Dairesi'nden KOM yardım istedi. 
   
   ABD'ye bildirildi 
   Mali polis, Yavuz Uzan'ın kızının yanında ikamet ettiğini netleştirirken, KOM Interpol Dairesi'ne yazdığı yazıyla Uzan'ın kızının bulunduğu adresin ABD güvenlik makamlarınca kontrol edilerek yakalanmasının sağlanmasını talep etti. 
   Bunun üzerine Interpol Dairesi, yaklaşık 7 hafta önce ABD'ye resmi yazı yazarak bilgi verirken, Yavuz Uzan'ın "iade" amacıyla yakalanmasını istedi. Ancak, ABD'den bu talebe onay gelmeyince bu kez devreye FBI uzmanları ile Adalet Bakanlığı girdi. 
   
   Bakan Çiçek devrede 
   Emniyet Genel Müdürlüğü uzmanları Ankara'daki FBI görevlileriyle yaptıkları görüşmelerde Yavuz Uzan'ın yakalanmasını isterken, Adalet Bakanı Cemil Çicek de ABD'deki temaslarında San Francisco'daki gelişmelerle ilgili edinilen bilgileri içeren bir dosyayı Adalet Bakanlığı ile FBI yetkililerine verdi. 
   
   Yanıt yok 
   Çiçek'in resmi talebinin ardından ABD'li yetkililer henüz Ankara'ya bir yanıt vermezken, Kemal Uzan'ın ABD'de olduğuna ilişkin net bir bilgi elde edilemedi. 
   Bir yetkili, ABD'ye girmesinde bir sakınca olmadığını belirttiği Yavuz Uzan'ın, Uzan grubunun Motorola firması ile olan davasında taraf olmadığını ifade ederek, "Yavuz Uzan, mali suçtan aranıyor. Motorola dosyasıyla bir ilişkisi yok. Ancak, yakalanıp yakalanmaması ABD'nin elinde" diye konuştu. 
   
   
   
</TEXT>
</DOC>
