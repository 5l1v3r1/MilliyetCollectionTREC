<DOC>
<DOCNO> 247976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo00c.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vize için gerekenler 
</HEADLINE>
<TEXT>


MEHMET DEMİRKOL 


Şu gerçeği dün bir kez daha gördük ki bizim, Almanya 2006 grubundan lider olarak çıkmamız, Dünya üçüncülüğümüzden çok daha büyük bir başarı olacak. Kore'de boynumuza taktığımız madalyanın kutsiyetine dil uzatmak niyetinde değilim. Ama futbolun gerçekleri Porto'da Portekiz'i harcayan Yunanistan'dan sonra Guimaraes'te Danimarka'nın İtalya karşısındaki oyunu da korkutucuydu. "İskandinavlar'ın teknik kapasitesi zayıftır, fizikleriyle oynarlar" klişesinin bir kez daha Andersen'in sadece Türkiye'de ünlü bir masalı olduğunu gördük. 
Bu yılın Avrupa'daki en iyi sağ açığı Gronkjaer'in yokluğuna rağmen İtalyan savunmasını çok zorladılar. Onları ancak Dünya'nın en iyisi durdurabilirdi. Zaten söz konusu defans da sahadaydı. Nesta ve Cannavaro'nun klasik iyi bir savunmanın çok ötesinde oyunları sadece adam ve alan savunmasını içermiyordu. Şutlara blok yapabilen bu iki oyuncu, savunmanın da bir sanat olduğunu gösteriyordu. Haklarını vermeli, onlar defansın Zidane'ları. Buffon ise bir kaleci nasıl 50 milyon dolar eder sorusunun herhalde Dünya'daki tek cevabı. 
Danimarka'nın, Daum'un tercihine benzer 4 - 2 - 4'ü özellikle ilk yarıda mükemmeldi. Niklas Jensen ve Helveg'in ön bölge ile kopmadan oynayışı, orta sahadaki Poulsen'in çabası, İtalya'nın alan bulmasını zorlaştırdı. İleri üçlüyü beslemesi gereken Camoranesi, Zanetti ve Perrota'nın üzerilerine kaldıramayacakları bir yük bindi oyunu açamadılar. İkinci yarıda Fiore ve Cassano oyuna girip hücum kuvvetlense de pek değişiklik olmadı. Dikine oynamayı bilen Gattuso'nun girişiyle de... Az sayıdaki tehlikeli pozisyonda ise bu yıl Aston Villa'yı tepelere taşıyan Sörensen'e takıldılar. 
Futbolculuk kariyerinde 102 kez milli formayı giymiş Morten Olsen'in talebeleri, oyunu diledikleri gibi oynadılar. Her yönüyle oyunu rakibe kabul ettirerek. Gol bulamadılarsa Dünya'nın en iyi savunmasındandır. Kuşkusuz bu oyun, İtalyan yedek kulübesinin birkaç metre gerisinde oturan Yanal'ın planlarını yeniden gözden geçirmesine yol açacak. O, her soruşumuzda "yorum için erken" dese de bize söyleyecek birşeyler düşüyor. 
İstanbul'daki Alman başkonsolosluğuna yüz metre kadar uzakta oturduğumdan vatandaşların vize alma çilesini, geceden başlayan kuyrukları iyi biliyorum. Almanya vizesi Milli Takım için de benzer zorluklarla dolu. Bizi kan, ter ve gözyaşı bekliyor. 



</TEXT>
</DOC>
