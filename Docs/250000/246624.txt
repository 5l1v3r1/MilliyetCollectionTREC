<DOC>
<DOCNO> 246624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur28.html </URL>
<DATE> 2004/06/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Muş'ta yüzme bilenler kayıt altına alınacak... 
</HEADLINE>
<TEXT>

     Muş'ta ihtiyaç duyulduğunda kolayca bulunması amacıyla, yüzme bilen vatandaşların belediyeye başvurmaları istendi. 
     AA muhabirinin aldığı bilgiye göre, Muş Belediyesi'nce kentteki hoparlörlerden yapılan anonslarda, şehirde boğulma olaylarının sıkça yaşandığı dile getirildi. 
     Anonslarda ayrıca, 1 hafta önce Yeşilce Köyü yakınlarındaki Karasu Nehri'nde kaybolan Fuat Kartal'ın cesedinin de henüz bulunamadığı anımsatılarak, bu tür boğulma ve kaybolma vakalarında görevlendirilecek yüzme bilen vatandaşlara ihtiyaç duyulduğu belirtildi. 
     Muş Belediye Başkanı Necmettin Dede, AA muhabirine yaptığı açıklamada, kentte boğulma, nehir ve çaylarda kaybolma olaylarının çok sık yaşandığına değinerek, şunları kaydetti 
     ''Böyle durumlarda yüzme bilen kişilere ihtiyacımız oluyor ancak bulamıyoruz. Gerektiğinde, yüzme bilenlere kolayca ulaşabilmek için onları kayıt altına almak istedik. Yüzme bilen Muşlu vatandaşlarımızın belediyeye başvurmalarını istiyoruz.'' 
     
</TEXT>
</DOC>
