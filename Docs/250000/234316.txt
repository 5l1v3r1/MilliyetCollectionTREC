<DOC>
<DOCNO> 234316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo09.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 yuvaya dönüyor 
</HEADLINE>
<TEXT>

   Avustralya, Malezya ve Bahreyn etaplarının ardından bu sezon ilk kez anavatanı Avrupa'da sahneye çıkacak olan Formula 1'de, San Marino Grand Prix'si sıralama turları bugün yapılacak 
      
   Schumi yine favori 
   FORMULA 1 sonunda anavatanı Avrupa kıtasına döndü. Avustralya, Malezya ve Bahreyn'den sonra sezonun dördüncü yarışı olan San Marino Grand Prix'sinde sıralama turları bugün yapılacak. Dünkü antrenman turlarında en iyi zamanı elde eden Michael Schumacher, daha önce de beş kez yarış kazandığı Imola Pisti'ne yine en büyük favori olarak çıkacak. Bu sezon üç yarışı da kazanan Schumi, 1 22.491 ile Imola'daki en hızlı tur zamanını da elinde tutuyor. 
   
   Kazalarla ünlü 
   PİLOTLARIN yarınki büyük yarışta 62 tur atarak toplam 305.609 kilometre yol katederken kimi zaman saatte 300 kilometre süratin üzerine çıkacağı Imola, Formula 1'in tarihi pistlerinden biri. 1950'de biten ancak 1980'de takvime girebilen pistte, birçok dramatik an yaşandı. Meydana gelen kazaların ikisinde efsane pilot Senna ve Ratzenberger hayatlarını kaybetmişlerdi. Sıralama turları ve yarış TSİ 15.00'ten itibaren NTV'den naklen yayınlanacak. 
   
   Pilotlar klasmanı 1. M. Schumacher 30 puan 2. R.Barrichello 21 puan 3. J. Button 15 puan 4. J.Montoya 12 puan 5. F. Alonso 11 puan 
   
   Markalar klasmanı 1. Ferrari 51 puan 2. Renault 22 puan 3. Williams BMW 19 puan 4. BAR-Honda 19 puan 5. McLaren Mercedes 4 puan 
   
   Senna'nın ruhu Imola'da    FORMULA 1'İN tarihindeki tatsız anıların birçoğu San Marino Grand Prix'sinde yaşandı. 24 yıllık F1 geçmişinde Imola Pisti'nde Didier Pironi, Giles Villeneuve, Nelson Piquet gibi önemli isimler kaza geçirdi, hatta Roland Ratzenberger hayatını kaybetti. Ancak hiçbiri F1'i, efsanevi pilot Ayrton Senna'nın ölümüyle sonuçlanan tam 10 yıl önceki kaza kadar sarsmadı. Brezilyalı pilot 1994'te saat 265 km. ile Tamburello virajında pist kenarına çarparak hayatını kaybetti. Talihsiz olayın 10. yılı nedeniyle Senna bu seneki yarışta daha çok anılacak. 
   
   
</TEXT>
</DOC>
