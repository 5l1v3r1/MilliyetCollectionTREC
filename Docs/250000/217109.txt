<DOC>
<DOCNO> 217109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun04.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "İsrail'in nükleer silahı var" 
</HEADLINE>
<TEXT>

     ABD Başkanı George W. Bush'un partisi Cumhuriyetçi Parti'ye yakın olarak bilinen muhafazakar The Washington Times gazetesi yazarlarından biri, yayınlanan son kitabında, ABD Savunma Bakanlığı Pentagon raporlarına dayanarak, İsrail'in elinde 82 nükleer silah bulunduğunu iddia etti. 
     ABD'de bu hafta piyasaya çıkacak olan ve ''Rumsfeld'in Savaşı'' Rumsfeld's War adını taşıyan kitap, The Washington Times gazetesi yazarlarından Rowan Scarborough'nun imzasını taşıyor. 
     Kitapta yer verilen Pentagon raporuna göre, 20 yıl içinde artan sayıda ülke, nükleer silahlara sahip olacak. Rapora göre, İsrail'in elinde 82 nükleer silah bulunuyor ve 20 yıl içinde bunun sayısını 85'e çıkarması bekleniyor. 
     Aynı rapora göre şu anda elinde nükleer silah olmayan İran ve Irak'ın, 2020 yılına kadar 10 ila 20 arasında nükleer silaha sahip olması öngörülüyor. Çin'in elindeki 40 nükleer füzenin yirmi yılda 220'ye kadar çıkması öngörülürken, Pakistan ve Hindistan'ın, ellerindeki 20 ila 30 arasındaki nükleer silah stokunu yirmi yılda iki katına çıkarmaları bekleniyor. Kuzey Kore'nin ise 2020'ye kadar atom bombası elde edebileceği öngörülüyor. 
     Pentagon raporuna göre Kuzey Kore'nin elinde şarbon ve kolera gibi biyolojik ve kimyasal silahlar da bulunuyor. 
     Raporda, elinde 10 bin stratejik ve 16 bin taktik nükleer silah bulunan Rusya'nın, 20 yıl içinde bu rakamları, 2800 stratejik ve 6 bin taktik olacak şekilde indirmesinin beklendiği de belirtildi. 
     Daha piyasaya çıkmadan Washington'daki bazı kitabevlerinde baskısı tükenen Scarborough'un kitabında, özellikle ABD Savunma Bakanı Donald Rumsfeld'in, ''11 Eylül sonrası terörizmle mücadele faaliyetlerinde gösterdiği liderlik'' anlatılıyor. Kitapta, Rumsfeld'in, ABD Dışişleri Bakanı Colin Powell ve ABD Ulusal Güvenlik Danışmanı Condoleezza Rice ile güç mücadelesinden de örnekler veriliyor. 
     
</TEXT>
</DOC>
