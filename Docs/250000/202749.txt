<DOC>
<DOCNO> 202749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko27.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1-3 yaş arası araçların vergisi 250 milyon TL oldu... 
</HEADLINE>
<TEXT>

     Gelirler Genel Müdürü Osman Arıoğlu, otomobillerden alınan vergilere ilişkin olarak, ''Vergi 1300 CC'lik araçta 1-3 yaş arasında 250 milyon, 4-6 yaş arasında 175 milyon lira oldu. 1300-1600 CC'lik araçlarda 1-3 yaş arasında 400 milyon, 4-6 yaş arasında 280 milyon lira oldu'' dedi. 
     Arıoğlu, bugün Maliye Bakanı Kemal Unakıtan'nın düzenlediği yeni vergi düzenlemeleri ile ilgili basın toplantısının ardından bazı konulara açıklık getirdi. 
     Arıoğlu, 1300-1600 CC arasında olan araçlardan 1-3 yaşta olanlarda yüzde 41 oranında değişiklik olduğunu belirterek, 4-6 yaş arasında yüzde 2 oranında azalmalar olduğunu da bildirdi. 
     GSM aboneliğinde yıllık sabit ücrete bağlı olarak alınan özel işlem vergisinin kaldırıldığını belirten Arıoğlu, ''Çünkü bir kısmı sabit ücret almayarak fiyata yansıtıyordu haksız rekabet oluyordu'' dedi. 
     Arıoğlu, ilk tesiste alınan özel işlem eğitime katkının artık kalıcı hale getirildiğini ve özel işlem vergisi adını aldığını söyledi. 
     
     KURUMLAR VERGİSİ VE YÜZDE 33'LÜK ORAN 
     Arıoğlu, Kurumlar Vergisi'nden alınan orana ilişkin olarak da şunları söyledi 
     ''2003'te fon payını kaldırdık dolayısıyla 2003'ün kazancında 2004 Nisanı'nda beyan edileceği için onlarda yüzde 30 oranı uygulanacak. Yani fon payı yok. 2004 yılı 1 Ocak'tan başlayarak yüzde 33 oranında Kurumlar Vergisi alınacak. Bunun anlamı hem 2004'teki geçici dönem hem de 2005'te Nisan'da verilecek Kurumlar Vergisi beyan oranı yüzde 33 olarak uygulanacak.'' Arıoğlu, yüzde 3'lük artışla 1.7 katrilyon liralık bir getiri elde edileceğini ifade etti. 
     Ek Motorlu Taşıtlar Vergisi'ndeki mahsuplaşmaya ilişkin görüşlerini de açıklayan Arıoğlu, ''Aracını hiç değiştirmeyenin Ocak ayında vergi dairesine gitmesine gerek yok ama aracını yeni almış olan veya satmış olanın durumu bildirmesinde yarar var'' diye konuştu. 
     Çevre Temizlik Vergisi'nin su faturalarıyla alınması konusunda ise Arıoğlu, suda metreküp başına 100 bin liralık çevre vergisi alınacağını, çevreyi daha çok kirletenin daha çok çevre vergisi ödeyeceğini kaydetti. Arıoğlu, Çevre Temizlik Vergisi'ne ilişkin eski düzenlemenin işyerlerinde aynen devam edeceğini de bildirdi. 
     Arıoğlu, kayıt dışı ekonomi ile mücadelenin hızlandırılacağını da belirterek, Vergi Daireleri Otomasyon Projesi VEDOP ile ilgili yakında bir açıklama yapacaklarını ve projenin uygulamaya konulmasını hızlandıracaklarını söyledi. 
     Bu arada enflasyon muhasebesi nedeniyle beyana dayalı kurumlar ve gelir vergisinden yüzde 10'luk azalış nedeniyle 1 katrilyon liralının üzerinde bir gelir kaybı meydana geleceği öğrenildi. 
     Arıoğlu, IMF'nin 6. gözden geçirme ön koşullarından biri olan vergi reformunun Bakanlar Kurulu'nun imzasına açılmasıyla ilgili olarak da, taslağın Başbakan hariç imzalandığını kaydetti. 
     
</TEXT>
</DOC>
