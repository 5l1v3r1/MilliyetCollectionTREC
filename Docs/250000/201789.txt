<DOC>
<DOCNO> 201789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/cemal.html </URL>
<DATE> 2003/12/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Denktaş'ın yanıtı... 
</HEADLINE>
<TEXT>

   
   KKTC Cumhurbaşkanı Sayın Denktaş'tan Kıbrıs yorumlarıyla ilgili bir mektup aldım. Bugün köşemde aynen yayımlıyorum. 
   
   Sayın Hasan Cemal, 
   "Rauf Denktaş" yazınızı okudum. Uzlaşmazlık nedenini hep Türk tarafında ve bende arama yanılgısı içindesiniz. Kıbrıs meselesi bugüne kadar halledilememişse bunun tek nedeni Rum tarafının uzlaşmak için herhangi bir nedenleri olmadığındandır. 
   Ortaklık cumhuriyetini Enosis için yıktılar ancak hala bu cumhuriyetin unvanını kullanarak Kıbrıs'ın tümüne sahip çıkma eylemini pervasızca yürütebiliyorlar. Hala Kıbrıs meselesi 1974'te başlayan istila meselesidir diyebiliyorlar ve Kıbrıs adına yaptıklarını söyledikleri bir müracaatla Kıbrıs'ı AB'ye üye yapma yolunda ilerleyebiliyorlar. Verheugen kendilerine "uzlaşsanız da uzlaşmasanız da AB'ye üye olacaksınız" diyebiliyor Niye uzlaşsınlar Bize niye taviz versinler Bunca yıllık Hasan Cemal'in bu gerçeği görmemesi üzücüdür. 
   Rum tarafı Makarios ortaklık cumhuriyetini Rum cumhuriyetine dönüştürüp, Türk ortağını "korunmaya alınmış azınlık" yapmak ve akabinde "Kıbrıs halkı self - determinasyon hakkını kullanarak Enosis'i ilan etmek" için yıkmıştı. "Tek halk" ve bu tek halkın self - determinasyon hakkı, Kıbrıs Rumlarının Kıbrıs'a sahip çıkma siyasetlerinin temelini teşkil etmiştir. 40 yıl sonra Klerides'le görüşmelerimizde Rum liderliğinin "tek halk" teorisinden, "tek egemenlikten", "tek devletten", "Türkiye'nin garantisinin etkisiz hale getirilmesinden", "1975 nüfus mübadelesi anlaşması ile yer değiştirmiş olan Rumların eski yerlerine dönüp emlaklerine sahip çıkmalarından" vazgeçmediklerini, bunların tümünde ısrarlı olduklarını gördük. 
   Annan planı bütün bu konularda Rumlara istediklerini vermiş durumdadır. Herhalde bunu da bilmiyorsunuz. 
   Simitis Annan planının Rumlara 1989'da Rum Ulusal Konseyi'nde aldıkları kararla istedikleri her şeyi verdiğini açıklamıştır. 
   1989'da Rum Ulusal Konseyi'nin aldığı karar hala geçerlidir ve Rum liderini bağlayıcıdır. Bu karar şöyledir 
   "Rum Ulusal Konseyi kararı 
   Çözümün mutlaka içermesi gereken hususlar şunlardır 
   1. Tek egemenlik. 
   2. Tek devlet. 
   3. Tüm Rum göçmenlerinin mallarına geri dönmesi. 
   4. Tüm Türk askerlerinin geri gönderilmesi. 
   5. Tüm Türk yerleşiklerin geri gönderilmesi. 
   6. Türkiye'nin garantörlüğünün kaldırılması." 
   Klerides Annan planının özetini yaptı. "Tük askerinin adadan çekilmesini ve Rum göçmenlerin eski yerlerine dönüş hakkının tanınmasını istiyorduk. Annan planı bize bunları veriyor" dedi. 
   Vasiliyu "Annan planı bize istediğimiz her şeyi veriyor" diyebildi. Komünist AKEL Partisi Genel Sekreteri ve Rum Meclis Başkanı Dimitris Hristofyas "biz kapitalist AB'ye ideolojik açıdan karşıyız fakat milli davamızın selameti için AB'ye girmeyi kabul ettik" diyor. 
   Bu acı gerçekler geçmişte değil, geçmişi yaratmış olan Rumların geleceği nasıl planladıkları ile ilgilidir. Bunların benim geçmişte yaşadığımla veya geçmişin esiri oluşumla ne ilgisi vardır Siz, geçmişte başınızdan geçenlerin tekrarını istemiyorsanız, geleceği planlarken geçmişi unutabilir misiniz 
   Geçmişten ders alarak geleceğe sahip çıkmak, geçmişte vermek zorunda bırakıldığınız bir mücadele sonucu elde ettiğiniz kazanımınızı teslim etmeksizin geleceği planlamak ne zaman suç olmuştur Rum - Yunan ikilisi sahte bir unvan altında Kıbrıs'ı kendilerine bir ada olarak görmektedirler. 1960'ta kurulmuş olan iç ve dış dengeleri yok farz ederek Kıbrıs'ı Rum cumhuriyetine dönüştürdükleri görüşündedirler. Biz bunu kabul etmediğimiz için suçlanıyoruz. 
   1960 antlaşmaları Kıbrıs'ın Türkiye'siz bir kuruma üye olamayacağına amirdir. Türkiye'nin bu hakkını çiğneyerek Kıbrıs'a sahip çıkmak için AB üyeliğine tek yanlı ve sahte bir unvan altında yapılmış olan müracaatı Annan planı uygun buluyor diye, Türkiye'nin Kıbrıs üzerindeki bu temel hakkını ortadan kaldırmak yetkisini kendimizde bulmuyoruz. Bizden imzamızla Türkiye'nin bu temel hakkını ortadan kaldırmamızı istiyorlar. Bunu reddetmek Türkiye'nin önüne engel koymak mı oluyor 
   Kıbrıs'ı Türkiye'nin önüne engel olarak koymak gafletini gösteren AB yetkililerine Türk basınının söyleyeceği bir şey yok mu Sayın İlter Türkmen de bu konuda pek suskun. Kıbrıs meselesi AB üyeliği yolunda birilerinin önüne engel olarak konacaksa bu, Rum - Yunan ikilisi olmalıdır. 
   Türk basınında bunu savunan, AB yetkililerine Türk tarafına yapmakta oldukları haksızlığı yeteri kadar hatırlatan yok. Silah zoru ile Kıbrıs'ı alamayan Rum - Yunan ikilisi, yarattıkları statükoyu tamamlayıp meşrulaştırmak için, 1960 antlaşmalarını çiğneyerek AB'ye müracaat etmişler, biz bu yasa ve ahlak dışı, siyasi önem taşıyan müracaatı imzamızla meşrulaştırmıyoruz diye suçlu bulunuyoruz ve Türkiye'nin önünü tıkamakla suçlanıyoruz. 
   El insaf 
   Saygılarımla. 
   Rauf R. Denktaş 
   KKTC Cumhurbaşkanı 
   Kıbrıs yorumlarının altıncısı yarın... 
   
      
   
   
   
</TEXT>
</DOC>
