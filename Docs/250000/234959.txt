<DOC>
<DOCNO> 234959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo11.html </URL>
<DATE> 2004/04/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Aktuğ Derbinin sonucu bize yaradı... 
</HEADLINE>
<TEXT>

     Trabzonspor Kulübü Başkanı Atay Aktuğ, dün akşam Beşiktaş ile Fenerbahçe arasında yapılan maçın sonucunun kendilerine yaradığını söyledi. 
     Aktuğ, AA muhabirine yaptığı açıklamada, Fenerbahçe'nin 3-1'lik sonuçla Beşiktaş karşısında sahadan galibiyetle ayrılmasının kendileri için bir dezavantaj olmadığını belirterek, ''Derbinin her sonucu bize yarıyordu. Beşiktaş'ın yenilmesiyle artık şampiyonluk için Trabzonspor ve Fenerbahçe'nin şansı daha fazla'' dedi. 
     Ligde önlerinde 3 maçlarının bulunduğunu kaydeden Aktuğ, şöyle devam etti 
     ''Şampiyonlar ligi şansımız arttı, ancak garantiledik diyemeyiz. Çünkü her şey bizim elimizde. Önümüzde zorlu Gaziantepspor, Galatasaray ve Gençlerbirliği maçları var. Bu maçları alırsak Şampiyonlar Ligi'ni garantilemiş oluruz. Fenerbahçe'nin de önünde maçlar var. Onlarda puan kaybedebilirler. Daha henüz netleşen bir şey yok. Sanıyorum Galatasaray maçından sonra her şey netleşir.'' Bordo-mavili takımın aldığı galibiyetlere kimsenin şaibe karıştıramayacağını da kaydeden Aktuğ, ''Bileğimizin hakkıyla bu noktaya geldik. Helaliyle maçlarımızı kazanıyoruz ve böyle kazanmaya da devam edeceğiz'' diye kaydetti. 
     
     TOLGA'YA CEZA GELİYOR 
     Diyarbakırspor maçında sarı kart gören Tolga'ya para cezasının verilmesinin gündemde olduğu bildirildi. 
     Kulüp başkanı Atay Aktuğ, Tolga'nın Diyarbakırspor maçında basit bir biçimde sarı kart görerek takımını gelecek haftaki Gaziantepspor maçında yalnız bırakacağını ve bu nedenle futbolcuya para cezası vereceklerini söyledi. 
     Aktuğ, Tolga'nın gereksiz yere kart gördüğünü belirterek, ''Cezalı konuma düşmesi bizi üzdü. Böyle önemli bir dönemde basit bir kart görmemeliydi. Bu futbolcuya ceza vereceğiz'' diye konuştu. 
     
     MİLLİ FUTBOLCULARIN DURUMU 
     Trabzonspor'da Fatih Tekke ve İbrahim Ege, sakatlıkları nedeniyle milli takımlara gitmediler. 
     Kulüp profesyonel futbol şube sorumlusu Caner Çuvalcıoğlu, A Milli Takıma çağrılan Fatih ve ümit milli takıma çağrılan İbrahim Ege'nin raporlarını milli takım doktoruna gönderdiklerini ve bu futbolcuların kampa katılmayacağını söyledi. 
     Çuvalcıoğlu, Gökdeniz'in sakatlığının bulunduğunu, ancak milli takım kampına gittiğini belirterek, ''Gökdeniz, milli takım doktoruna görünecek. Eğer durumu ciddi bulunursa, kadrodan çıkartılacak. Kararı onlar verecek'' diye konuştu. 
     
</TEXT>
</DOC>
