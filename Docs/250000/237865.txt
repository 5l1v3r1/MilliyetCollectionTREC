<DOC>
<DOCNO> 237865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo05.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
El Saka-Gökdeniz kapıştı.. Taraftarlar kavga etti... Finalden notlar... 
</HEADLINE>
<TEXT>

     Gençlerbirliği'ni yenerek üst üste ikinci kez Türkiye Kupası'nı kazanan Trabzonspor'da, futbolcular, yöneticiler ve taraftarlar büyük sevinç yaşadı. 
     Futbolcular maçtan sonra kapalı tribünlere koşarak, burada omuz omuza verip, mutluluklarını taraftarlarıyla birlikte yaşadılar. Daha sonra numaralı tribünün önüne gelen oyuncular, müzik eşliğinde horon teptiler. Başlayan yoğun yağmur da Trabzonsporluların sevincini engelleyemezken, futbolcular maçın yıldızlarından Gökdeniz'i havalara attılar. 
     
     KUPAYI BAKAN ŞAHİN VE BAŞKAN ULUSOY VERDİ 
     Türkiye Kupası'nı, Trabzonspor kaptanları Fatih ve Hüseyin'e, Devlet Bakanı ve Başbakan Yardımcısı Mehmet Ali Şahin ile Futbol Federasyonu Başkanı Haluk Ulusoy verdi. 
     Kupayı hemen kaldırmayan iki futbolcu, takım arkadaşlarının yanına getirip, hep birlikte havalandırdılar. Futbolcular, daha sonra kupayla birlikte tur attı. 
     Trabzonsporlu futbolcular, kupayı almadan önce Karadeniz ezgileri eşliğinde platformda horon tepti. Futbolculardan Somers, ayağı bandajlı olmasına rağmen sekerek platforma gelip, madalyasını aldı. 
     Bakan Şahin ve Ulusoy, Gençlerbirliği futbolcularına da ikincilik kupası ve madalyalarını verdi. 
     
     EL SAKA İLE GÖKDENİZ KAPIŞTI 
     Maçın ikinci yarısında bir pozisyonda tartışan El Saka ile Gökdeniz, saha içinde gerginlik yaşattı. 
     El Saka'nın yaptığı bir harekete sinirlenen ve boynundan tutulmasından dolayı öfkelenen Gökdeniz'i, takım arkadaşları güçlükle durdurabildi. Oyun bir süre dururken, hakem iki takımın kaptanını bir araya getirerek, sakin olmaları uyarısında bulundu. 
     Karşılaşmanın ikinci yarısı elektrikli bir havada geçti. Futbolcular sık sık gerginlikler yaşarken, son dakikalarda verilen penaltı pozisyonunda hakemi iten Youla, kırmızı kartla oyun dışında kaldı. 
     
     TARAFTARLAR ARALARINDA KAVGA ETTİ 
     Trabzonspor-Gençlerbirliği maçının ilk yarısında tribünde olaylar çıktı. 
     Kapalı tribünün sahaya yakın olan bölümünde bulunan Trabzonsporlu taraftarlardan 30 kişilik bir grup arasında tartışma başladı. 
     Tartışmalar kısa sürede kavgaya dönüştü, taraftarlar birbirlerine vurmaya başladı. Tribünün bu bölümü bir anda karışırken, güvenlik güçleri olaya müdahale ederek karışıklığa son verdi. Olayda yaralanan bazı taraftarlar ambulanslarla hastaneye götürüldü, 3 taraftar gözaltına alındı. 
     Karşılaşmanın ilk yarısının son anlarında Trabzonsporlu İbrahim Ege, girdiği bir hava topu mücadelesinde, rakibinin kolunun yüzüne gelmesi nedeniyle sakatlandı. Soyunma odasında kendisini iyi hissetmeyen İbrahim'in hastaneye kaldırılması kararlaştırıldı, daha sonra bu futbolcu kendisini iyi hissedince bundan vazgeçildi. 
     
     GENÇLERBİRLİĞİ YIKILDI 
     Üst üste ikinci kez Türkiye Kupası'nı finalde kaybeden Gençlerbirliği'nde futbolcular, maçtan sonra adeta yıkıldı. 
     Büyük bir hırsla karşılaşmaya başlayan, ancak bir türlü istedikleri futbolu sahaya yansıtamayan oyuncular ile teknik direktör Ersun Yanal, maç sonrası büyük üzüntü yaşadı. Özellikle futbolculardan Serkan'ın, gözyaşlarına hakim olamadığı gözlendi. 
     Ersun Yanal da futbolcularını teselli etmeye çalıştı. Bazı futbolcuların, sevinen Trabzonsporlu oyuncuları tebrik etmeleri de centilmenlik örneğiydi. 
     
</TEXT>
</DOC>
