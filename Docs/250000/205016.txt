<DOC>
<DOCNO> 205016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/guncel/gun04.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, Türkiye'ye C-4 patlayıcı gönderiyor 
</HEADLINE>
<TEXT>

   Batman'da yakalanan PKK'lı Yıldırım, Türkiye'ye gelen her militanın en az iki kilogramlık C - 4 patlayıcı getirdiğini söyledi 
   Tolga Şardan 
   
   Kuzey Irak ve İran kırsalından yasadışı yollardan Türkiye'ye giren her PKK'lı militanın beraberinde en az iki kilogram C - 4 patlayıcı getirdiği saptandı. Güneydoğu'daki bazı operasyonlarda terör örgütlerinin rağbet ettiği C - 4 tipi plastik patlayıcılar ele geçirildi. Son olarak İzmir'deki bir operasyonda da C - 4 patlayıcı bulundu. 
   Geçen hafta Batman'da yapılan operasyonda, bombalı "misilleme" eylemi hazırlığındaki örgüt hücresi ortaya çıkarıldı. Örgütün Batman sorumlusu olarak kırsal bölgeden kent merkezine gelen Genç ve Numan kod isimlerini kullanan Şahin Yıldırım yakalandı. Yıldırım'ın üzerinde Türkiye'ye getirdiği dört kilogramlık C - 4 plastik patlayıcı, iki kilogram TNT, iki kaleşnikof tüfek, beş savunma el bombası, sekiz elektrikli fünye, şarjör, fişek ve el telsizi ele geçirildi. 
   Örgüte 1998'de katıldığını, önce Romanya'ya oradan Yunanistan'daki Lavrion kampına gittiğini belirten Yıldırım, eğitim aldıktan sonra İran'ın Urumiye bölgesindeki Kelereş kampına, sonra da Xinare kampına geldiğini anlattı. 
   Örgütün aldığı karar gereği 2003'ün ilk aylarında 28 kişilik grupla kırsal bölgeden yasadışı yollardan Van üzerinden Türkiye'ye girdiğini belirten Yıldırım, örgütün eylülde kendisini fesh ederek Kongra - Gel Kürdistan Halk Kongresi adını almasından sonra kasımda Gabar üs bölgesinden eylem için Batman'a geldiğini, silahlı eylem yapılacağını itiraf etti. Yıldırım, örgütün Türkiye'ye gönderdiği her militan ile en az iki kilogramlık C - 4 patlayıcı gönderdiğini de söyledi. Yıldırım'ın içinde bulunduğu grubun da yüklü miktarda C - 4 patlayıcıyı Türkiye'ye soktuğu saptandı. 
   
   
</TEXT>
</DOC>
