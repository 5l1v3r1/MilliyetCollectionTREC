<DOC>
<DOCNO> 244058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas19.html </URL>
<DATE> 2004/05/30/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Alanya'da uyuşturucu operasyonu... 
</HEADLINE>
<TEXT>

     Antalya'nın Alanya İlçesi'nde uyuşturucu madde satacakları iddiasıyla yakalanan 5 kişiden 1'i tutuklandı. 
     AA muhabirinin edindiği bilgiye göre, Alanya Emniyet Müdürlüğü Kaçakçılık ve Organize Suçlar Ekipleri tarafından yapılan istihbarat çalışması sonucu, İ.Y'nin uyuşturucu madde satmak üzere otobüsle İstanbul'dan Alanya'ya geleceği öğrenildi. 
     Alanya otobüs terminalinde operasyon düzenleyen polis, İstanbul'dan Alanya'ya gelen İ.Y'yi otobüsten inerken yakaladı. Polis İ.Y ile terminalde onu bekleyen A.A, S.Ö, G.K ve N.G'yi gözaltına aldı. 
     İ.Y'nin üzerinde yapılan aramada, 35 gram kokain, 20 gram esrar ile 1 ruhsatsız tabanca ve mermiler ele geçirildi. 
     Sorgusu tamamlandıktan sonra adliyeye çıkarılan İ.Y tutuklanırken diğer 4 kişi serbest bırakıldı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
