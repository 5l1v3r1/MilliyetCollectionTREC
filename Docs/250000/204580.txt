<DOC>
<DOCNO> 204580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun45.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu Talat'ın transfer beklentisi boşa çıkacak 
</HEADLINE>
<TEXT>

     KKTC'deki Ulusal Birlik Partisi'nin UBP Genel Başkanı ve Başbakan Derviş Eroğlu, Cumhuriyetçi Türk Partisi CTP Genel Başkanı Mehmet Ali Talat başkanlığında kurulacak bir hükümette yer almalarının söz konusu olmadığını açıklayarak, ''Ya bizim başkanlığımızda kurulacak hükümette yer alırız ya da muhalefette kalırız'' dedi. 
     Derviş Eroğlu, Türk Ajansı-Kıbrıs'a TAK yaptığı açıklamada, ''Şu anda her iki partinin de tabanının UBP-CTP veya CTP-UBP koalisyonuna sıcak baktığını söyleyemem... Tabii ki biz her şeyden önce ülkenin menfaatleri doğrultusunda bugüne kadar hareket eden bir parti pozisyonundayız. Dolayısıyla UBP'nin elbette olmazsa olmazları vardır. Olmazsa olmazlardan bir tanesi UBP başkanlığında bir hükümetin kurulması, ikincisi de Annan belgesi'' diye konuştu. 
     UBP yetkili organlarında alınan karar uyarınca, ancak kendi başkanlığında kurulacak bir hükümette yer alabileceklerini bildiren Eroğlu, ''Partimizin kararı ya bizim başkanlığımızda kurulacak bir hükümette yer almak ya da muhalefette kalmak. Ülke menfaatleri gerektirdiği takdirde bizim başkanlığımızda kurulacak bir hükümete girmek. Yani alternatiflerden bir tanesi muhalefette kalmaktır'' dedi. 
     Eroğlu, ''Talat dahil hiçbir parti başkanının güvenoyu alabilecek bir hükümet kurabileceğine inanmadığını'' belirterek, şu anda mecliste bir kilitlenme olduğunu, bu kilidin açılıp açılamayacağının önümüzdeki süreçte belli olacağını, çabalar sonuçsuz kalırsa erken seçimin kaçınılmaz olacağını söyledi. 
     Cumhurbaşkanı Rauf Denktaş'ın hükümeti kurma konusunda görev vermek için Türkiye'deki gelişmeleri beklediğini ifade eden Eroğlu, ''Görevin size verilmesini bekliyor musunuz '' sorusuna, ''Verebilir de, vermeyebilir de'' karşılığını verdi. 
     
     ''TRANSFER BEKLENTİSİ VAR'' 
     DP Genel Başkanı Serdar Denktaş'ın, UBP başkanlığında kurulacak UBP-CTP koalisyonunu şartsız destekleyeceğine, ayrıca BDH ve CTP ile üçlü koalisyona girmeyeceğine ilişkin açıklama yaptığını anımsatan Eroğlu, bu şartlarda CTP Başkanı Talat'ın güvenoyu alabilecek bir hükümet kuracağına inanmadığını söyledi. 
     Talat'ın hükümet kurmayı deneyeceğini ifade eden Eroğlu, ''Sayın Talat transferlerden bahseder olmuştur. Son günlerde özellikle seçimlerden sonra transferlerden sık sık bahsetmeye başlamıştır. Transfer olur mu, olmaz mı. Bana göre transfer olmaz, olamaz. Ama Sayın Talat'ın böyle bir beklentisi olduğunu hissediyoruz. Sık sık bu konuya atıfta bulunan konuşmalar yapmasıyla böyle bir beklenti içerisinde olduğunu anlıyoruz. Ama bu beklenti boşa çıkacak bir beklentidir'' diye konuştu. 
     
     ''ANNAN PLANININ İYİLEŞTİRİLMESİ ESAS'' 
     Annan planı ile ilgili tutumlarının, hükümette yer alma konusundaki ikinci olmazsa olmazları olduğunu vurgulayan Eroğlu, planının iyileştirilmesinin esas olduğunu ve bunda da kararlı olduklarını kaydetti. 
     Eroğlu, seçimlerin ardından büyük yankı uyandıran, ''Annan planı masada'' yönündeki açıklamasının anımsatılması üzerine, şunları söyledi 
     ''Niye bu kadar yankı oldu, anlayamadım. Bazı basın organları biraz da maksatlı olarak konuyu saptırdı. Annan planının masada olmadığını biz söylemedik. Annan planının bu haliyle müzakere zemini olarak kabul edilmediğini, ama masada her konuyu görüşebileceğimizi söyledik. Bizim parti meclisimizin aldığı karar ortadadır. Ben hiçbir zaman miting meydanlarında 'Annan planı öldü, rafa kaldırıldı' demedim. Annan planının sahibi Genel Sekreter Annan. 'Annan bu planın masada olduğunu söyledi' dedim. Biz her türlü konuyu görüşürüz, olmazsa olmazlarımızı kabul ettirebilirsek ancak herhangi bir anlaşmaya imza koyarız. Ben müzakere zeminidir demedim, 'masada her konuyu görüşürüz' dedim. Her konuyu görüşürüz. Elbette görüşürken de olmazsa olmazlarımızı masaya koyarız. Kabul edilir, edilmez. Edilmezse zaten imzalamamız mümkün değildir.'' 
     
     ''SADECE ANNAN PLANINA BAĞLI KALAMAYIZ'' 
     Sadece Annan planına bağlı kalınmaması gerektiğinin altını çizen Derviş Eroğlu, Annan planında karşı olduğu yönleri şöyle sıraladı 
     ''Annan belgesinde olmazsa olmazlarımızı içermeyen hususlar vardır. Biz mesela Annan belgesinin haritasına karşı çıktık. Annan belgesinde egemenliğin sulandırılmasına karşı çıktık. Garantilerin sulandırılmasına karşı çıktık. İki bölgelilik, iki halklılık sulandırılıyor. Bunlara karşı çıktık. Özellikle mülkiyet konusunda bu kadar yıldan sonra insanlarımızı yine göç yollarına düşmesine ve halkımızın her şeyi kaybederek Avrupa Birliği'ne girmesine karşı çıktık. Bunları görüşme masasında düzeltebiliriz diye düşünüyoruz. Onun için müzakerelerden kaçan taraf değiliz. Yıllardan beri bütün müzakereler, karşılıklı görüşmeler bizim zamanımızda, hükümetlerimiz zamanında olmuştur. Dolayısıyla biz görüşmelerin karşısında değiliz. Ama önümüze konan her belgeyi de imzalayacağız ve ondan sonra da anlaşma yaptık diye de sevineceğiz düşüncesinde hareket etmiyoruz.'' 
     
     '''ANKARA'DAKİ ÇALIŞMALAR HAKKINDA RESMİ BİLGİ YOK'' 
     Annan planıyla ilgili Ankara'da yapılan hazırlık çalışmalarının anımsatılması üzerine ise Eroğlu, bu çalışmaların içeriği hakkında resmi bilgileri olmadığını söyledi. Eroğlu, ''Resmi düzeyde benim bilgim yoktur. Bildiğim kadarıyla Sayın Cumhurbaşkanı'nın da bilgisi yoktur'' dedi. 
     ''Bu durumdan rahatsız olmuyor musunuz '' sorusuna karşılık Derviş Eroğlu, özetle şu ifadeleri kullandı 
     ''Önce bir taslak ortaya çıkması lazım. Bizim de kendimize göre düşüncelerimiz vardır. Bizim olmazsa olmazlarımızı sık sık söylüyoruz. Sayın Cumhurbaşkanı söylüyor, biz söylüyoruz. Bu olmazsa olmazlarımızı Türkiye Cumhuriyeti hükümeti de dikkate almakta. Nitekim Sayın Başbakan Erdoğan'ın 'Kıbrıs'ta iki devlet vardır, iki halk vardır, Kıbrıs'ta yaşanan gerçekler vardır' şeklindeki beyanatları Türkiye'nin şu anda devam eden Kıbrıs politikasını ortaya koymaktadır. Ha bu politikada değişiklik olacak mı, olmayacak mı ... Onun için bir taslak ortaya çıkması gerekir ki o taslak üzerinde tartışma imkanı yaratılabilsin. Yani strateji, önce bir taslak ve ondan sonra taslak üzerinde tartışma şeklinde görünüyor. Ki o tartışmada biz de olacağız.'' Başbakan Recep Tayyip Erdoğan ile telefon görüşmesi yaptığını, ancak çalışmalar devam ettiği için Ankara ziyaretinin ne zaman gerçekleşeceğinin kesinleşmediğini belirten Eroğlu, teknik çalışmaların tamamlanmasının ardından hükümetler düzeyinde ortak bir çalışma yapılacağını kaydetti. 
     
</TEXT>
</DOC>
