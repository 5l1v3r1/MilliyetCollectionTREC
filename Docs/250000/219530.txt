<DOC>
<DOCNO> 219530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo12.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın karşısına aday çıkmadı... 
</HEADLINE>
<TEXT>

     Fenerbahçe Kulübü'nün, 28-29 Şubat tarihlerinde çoğunluk sağlanamadığı için gerçekleştirilemeyen olağan seçimli genel kurul toplantısı, bu hafta sonu yapılacak. 
     Fenerbahçe Burnu Faruk Ilgaz Tesisleri'ndeki olağan genel kurul toplantısı, 2 gün sürecek. 6 Mart Cumartesi günü saat 10.30'da başlayacak genel kurulda üyeler, 7 Mart Pazar günü başkan ve yönetim kurulu seçimi için sandık başına gidecek. 
     Toplam 10 bin 500 üyesi bulunan kulüpte, 2004 yılı aidatlarını yatıran 8 bin 827 kongre üyesi oy kullanabilecek. 
     2-3 Mart 2002'de yapılan son kongreye tek aday olarak girerek, bir önceki dönemin yönetim kurulu kadrosunda bazı değişikliklerle yeniden seçilen başkan Aziz Yıldırım dışında, henüz başkan adaylığını açıklayan üye bulunmuyor. 
     
     GENEL KURUL GÜNDEMİ 
     Toplantı, 6 Mart Cumartesi günü genel kurul başkanlık divanının seçimiyle başlayacak. 
     Yönetim kurulu ile denetleme kurulunun faaliyet raporlarının okunmasından sonra, raporlar hakkında üyeler görüşlerini bildirecek. 
     Yönetim kurulu ve tüzüğün 72. maddesi gereğince profesyonel futbol şubesi ve genel faaliyetlerin ibrasının oylamasının ardından 2004 yılı için ön görülen bütçe onaylanacak. 
     Haysiyet divanının 15 Mart 2003 tarihinde verdiği karar sonucu kulüp üyeliğinden ihraç edilen Birleşik Fenerbahçeliler Grubu Derneği Başkanı Onur Alp Kayador'un ihracının kaldırılmasına ilişkin talebin görüşülerek karara bağlanmasının ardından, Futbol Federasyonu delegelerinin seçimi ve bu gibi konularda yönetim kuruluna yetki verilmesi görüşülecek. 
     Genel kurul toplantısının ilk gününde son olarak, 7 Mart Pazar günü yapılacak başkan ve yönetim kurulu seçimi için sandık kurulları üyelerinin seçimi gerçekleştirilecek. 
     Kongrede ikinci gün ise üyeler kulüp başkanı ve yönetim kurulu üyeliklerinin seçimi için oy kullanacak. 
     
</TEXT>
</DOC>
