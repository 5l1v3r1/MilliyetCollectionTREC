<DOC>
<DOCNO> 224822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko41.html </URL>
<DATE> 2004/03/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Maliye Bakanı Vergisini ödeyen kuzulara teşekkür ediyorum 
</HEADLINE>
<TEXT>

     Maliye Bakanı Kemal Unakıtan, kimin kuzu kuzu vergi ödeyip kimin ödemediğinin farkında olduğunu belirterek, ''Ben ödeyen kuzulara teşekkür ediyorum. Ama bir de sürüden kaçan kuzular var. Böyle yan yan gidiyorlar'' dedi. 
     Ankara Ticaret Odası'nın ATO Aylık Oda Meclisi Toplantısına konuk olan Maliye Bakanı Kemal Unakatın, burada yaptığı konuşmanın ardından Oda Meclisi üyelerinin sorularını yanıtladı. 
     Bir meclis üyesinin ''Biz vergilerimizi kuzu kuzu ödüyoruz. Ödemeyenlerin üzerine gidin'' demesi üzerine Maliye Bakanı Unakıtan, kendisinin de iş dünyasından geldiğini, gökten inmiş bir Bakan olmadığını söyledi. Bundan ötürü ne vergi verilip ne verilmediğinin farkında olduğunu belirten Unakıtan, ''kuzu kuzu ödüyorsunuz ama o kuzular bir bakayım ben yine. Nasıl kuzuymuşlar. Kuzuları bir göreyim bakayım. Ben ödeyen kuzulara teşekkür ediyorum. Ama birde süreden kaçan kuzular var. Böyle yan yan gidiyorlar'' dedi. 
     Vergi konusunda gerekli yerlere radarları koyduğunu belirten Unakıtan, şimdiden ikaz ettiğini belirterek, daha sonra Ah Maliye Bakanı yaktın bizi denilmemesini istedi. Kimseyi yakmayacağını da belirten Unakıtan, şunları kaydetti 
     ''Ama ben şimdiden bunu el birliği ile yapalım diyorum. Sizler ikaz deyin, arkadaşça bir uyarı deyin, Maliye Bakanı el birliği yapılım dedi deyin. Ne derseniz deyin. Çünkü siz benim ortağımsınız. Beni isteseniz de kapının önüne koyamazsınız. Ben açar kapıyı girerim. Öyle bir ortak ki zarar ederseniz karışmam, kar ederseniz gelirim. Zarara karışmam. Yani öyle acayip bir ortak. Onun için kuzular kendilerine dikkat etsin biraz.'' Basit usulde vergilendirmeyi yeniden gözden geçireceklerini de belirten Unakıtan, özelleştirme kapsamında bulunan Halk Bankası'nın güçsüz bir şekilde özelleştirilmesini istemediğini kaydetti. Ancak kamu bankalarının son zamanlardaki performanslarının iyi olduğunu anlatan Bakan Unakıtan, bununla ilgili danışman firma çalışmalarının aşağı yukarı tamamlanmak üzere olduğunu bildirdi. Halk Bankası'nın yakın zamanda özelleştirilecek bankalar arasında bulunduğunu da belirten Unakıtan, Bankanın eski ortaklarına yeniden bedelsiz hisse verilip verilmeyeceği konusunu bilmediğini, bunun teknik bir sorun olduğunu ancak, bunun oturulup konuşulabileceğini bildirdi. 
     Konuşmasında yeşil kart konusuna da değinen Bakan, Türkiye'de 12 milyon yeşil kartlı bulunduğunu ancak daha ilk kontrollerde 1-2 milyon kişinin haksız yere kart aldığının anlaşıldığını söyledi. Unakıtan, ''Bir yeşil kart alınıyor, bütün köy, cinsiyete dahi bakılmaksızın kullanıyor'' dedi. 
     Hal kanunu ile ilgili bir soruya verdiği yanıtta Bakan Unakıtan, söz konusu kanunun çıkarılması sırasında işadamlarının yanında olacağını kaydetti. Hale gelen meyve ve sebzede büyük bir kayıtdışı bulunduğunu belirten Unakıtan, ''kayıt dışı hal var. Böyle şey olur mu Var. Ankara'da olduğu gibi İstanbul'da da var'' dedi. 
     Unakıtan, beyanname dönemi bittikten sonra bunların üzerine çok hızlı gideceklerini bildirdi. 
     
     TÜRKİYE'NİN BORCU 

     Türkiye'nin ödediği borç konusundaki bir soruya verdiği yanıtta da borcun GSMH'ya oranlandığını bu oranın da yüzde 60'ın altında olması gerektiğini söyledi. Kendilerinden önceki hükümetler döneminde söz konusu oranın yüzde 92'ler düzeyine çıktığını şimdi ise bu oranın yüzde 70'lere kadar indirildiğini anlatan Unakıtan, bir kaç yıl içinde bu oranının yüzde 60'ın altında indirilmesinin hedeflendiğini söyledi. 
     Önemli olanın borcun miktarı değil, bu borcun yapılandırılması ile ülke riskinin düşürülmesi olduğunu belirten Unakıtan, Almanya ve Fransa gibi ülkelerin bile borç miktarının GSMH'a oranının yüzde 60'ların üzerinde bulunduğuna dikkat çekti. 
     Unakıtan, Türkiye'nin artık 20-30 yıl vade ile borçlanabildiğini de sözlerine ekledi. 
     Unakıtan, vergi kanunun yeni baştan ele alınacağını 2005 yılı içerisinde herkesin anlayacağı basit bir vergi kanunu çıkaracaklarını belirtti. 
     
     ''MORTGAGE SİSTEMİ'Nİ 2005'E YETİŞTİRİLMEYE GAYRET EDİYORUZ'' 

     Daha sonra gazetecilerin çeşitli konulardaki sorularını da yanıtlayan Unakıtan, bir soru üzerine uzun vadeli ipoteğe dayalı kredi ile konut sahibi olunmasını kapsayan Mortgage Sistemi ile ilgili Maliye Bakanlığı'nda bir çalışma başlattığını söyledi. 
     Bu sistemin Türkiye'ye gelmesi için bazı ekonomik şartlar bulunduğunu ancak bazı ekonomik şartlarda da değişiklik yapılmasının gerektiğini anlatan Bakan Unakıtan, bu konuda bir komite kurduklarını buna ilişkin çalışmaların tamamlanmak üzere olduğunu bildirdi. 
     SPK gibi kuruluşlardan görüş alındığını bu görüşler doğrultusunda bir çerçeve hazırlık yapılacağını anlatan Unakıtan, bu sistemin uygulanmasının en önemli şartının enflasyonun düşürülmesi olduğunu söyledi. 
     Bakan Unakıtan, Mortgage Sistemi'nin 2005'e kadar yetiştirilmeye gayret ettiklerini kaydetti. Kamu kurumlarının birbirine olan borçlarının silinmesine ilişkin soru üzerine Maliye Bakanlığı'nda bir çalışma olmadığını bu konunun hazineyi ilgilendirdiğini anlatan Unakıtan, korsan kaset ve CD'lerin satışları konusunda Kültür Bakanlığı'nın da bir çalışma yaptığını bildirdi. 
     Bakan Unakıtan, KDV'nin belli bir orana ne zaman çekileceğine ilişkin bir soruya da ''çok yakında'' yanıtını verdi. 
     ATO Başkanı Sinan Aygün ile arasındaki gerginliğin giderilip giderilmediğini sorulması üzerine de Bakan Unakıtan, böyle bir gerginlik bulunmadığını, zaman zaman aralarında farklı fikir ayrılıkları olduğunu ancak bunun demokrasinin bir gereği olduğunu söyledi. Unakıtan, ''Ama biz her zaman aynı hedefe kitlenmiş bir vaziyetteyiz. O da Türkiye'nin menfaatidir'' dedi. 

     
</TEXT>
</DOC>
