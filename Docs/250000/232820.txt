<DOC>
<DOCNO> 232820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko41.html </URL>
<DATE> 2004/04/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Dondan zarar gören ağaçlar için öneriler... 
</HEADLINE>
<TEXT>

     Gaziantep Antepfıstığı Araştırma Enstitüsü AAE Müdürü Selim Arpacı, dondan olumsuz etkilenen ağaçlara, kuru dalları temizlenerek su ve gübre verilmesi önerisinde bulundu. 
     Arpacı, düzenlediği basın toplantısında, Güneydoğu Anadolu Bölgesi'nde geçtiğimiz günlerde etkili olan don olayından meyve ağaçlarının ve üzüm bağlarının ciddi zarar gördüğünü anımsattı. 
     Çiçekleri, yeni sürgünleri ve oluşma aşamasındaki meyveleri dökülen ağaçların aşırı su kaybı nedeniyle kuruyabileceğine dikkati çeken Arpacı, olası meyve ağacı kayıplarının önüne geçilmesi için şu önerilerde bulundu 
     ''Üreticilerimiz, don olayı sonrasında ağaçlardaki kuru dalları titizlikle temizlemeli. Kuru dallar ağacın su kaybını artırarak ağacın kurumasına yol açabilir. Sulama olanağı bulunan çiftçilerimiz gübreyle birlikte ağaçlara su vermeliler. 
     Ürün olsa da olmasa da hastalık ve zararlılarla mücadeleye her yıl olduğundan daha fazla önem verilmeli. Don olayı sonrasında zayıf düşen ağaçlar iyi bir bakım uygulanarak kurumaktan kurtarılabilir.'' Don olayı sonrasında uğranılan zararı yerinde görmek için Gaziantep ve bölgedeki diğer illerdeki bahçelerde incelemelerde bulunduklarını ifade eden Arpacı, taban arazilerde ve vadilerdeki arazilerde bulunan ağaçların dondan en fazla etkilendiklerini gözlemlediklerini bildirdi. 
     Arpacı, donun ceviz, antepfıstığı, badem, kayısı ve üzüm rekoltesinde önemli düşüşe yol açacağını sözlerine ekledi. 
     
</TEXT>
</DOC>
