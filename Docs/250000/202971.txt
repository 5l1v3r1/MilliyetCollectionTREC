<DOC>
<DOCNO> 202971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko10.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Halka arz için ilk imza atıldı... 
</HEADLINE>
<TEXT>

     Fenerbahçe Kulübü Başkanı Aziz Yıldırım, halka arzla birlikte Fenerbahçe'nin daha da büyüyeceğini belirterek, ''İlk hedefimiz, 70 milyon dolar bütçesi olan bir Fenerbahçe yaratmak, arkasından bunu 100 milyon dolarlara taşımayı sağlayacak yatırımları yapmaktır'' dedi. 
     Fenerbahçe Sportif Hizmetler Sanayi ve Ticaret A.Ş. hisselerinin halka arzına aracılık konusundaki anlaşmanın imza töreninde, ''Fenerbahçe Cumhuriyeti Halka Açılıyor, Cumhuriyet Halkındır'' temalı multivizyon gösterisi sunuldu. 
     Yıldırım, törende yaptığı konuşmada, iki yıl önce aldıkları halka açılma kararının, ülkenin geçirdiği zor günler nedeniyle bugüne kadar uygulanamadığını kaydetti. 
     ''Türkiye'de yeni bir dönem başlıyor'' diyen Yıldırım, halka arzla birlikte Fenerbahçe'de kurumsallaşmanın daha da ileri götürüleceğini vurguladı ve Fenerbahçe'nin, hedeflediği çok büyük bütçeleri yakalayacağına inancını dile getirdi. 
     Bu girişimin Fenerbahçe'ye büyük katkı sağlayacağının ileride hep birlikte görüleceğini belirten Yıldırım, Fenerbahçe'nin arkasından diğer kuruluşların da borsada halka arza geleceklerini düşündüklerini söyledi. 
     Fenerbahçelilerin her zaman ilkleri, büyük olayları yaptığını ve yaşadığını anlatan Yıldırım, şöyle konuştu 
     ''Fenerbahçe bugünden itibaren bu yapmış olduğu halka arzla daha da büyüyecek. İlk hedefimiz 70 milyon dolar bütçesi olan bir Fenerbahçe yaratmak, arkasından bunu 100 milyon dolarlara taşımayı sağlayacak yatırımları yapmaktır. Halka arzın amacı, tamamen geleceğe dönük yatırımların yapılabilmesi için ihtiyacımız olan maddi kaynakları yaratmaktır.'' 
     
     BÜTÇE ARTIDA 

     Başkan Yıldırım, halka arzdan sağlanacak kaynağın transferlerde ve yöneticilere olan borçların ödenmesinde kullanılacağına ilişkin yorumların anımsatılması üzerine, bunun doğru olmadığını söyledi. 
     Elde edilecek gelirin Fenerbahçe'nin geleceğine yatırım için kullanılacağını belirten Aziz Yıldırım, şunları kaydetti. 
     ''Hiçbir yönetici, hiçbir şekilde alacaklarını tahsil etmeyecektir. Öyle bir şey yok düşüncemizde. Tamamen Fenerbahçe için kullanılacaktır. Fenerbahçe geçmişte halka arz olmadan da dünyanın en büyük futbolcularını transfer etmiştir. Alex veya televizyonda, basında yer alan isimleri de transfer edecek güçtedir. Bunları gündeme getirmeyin, yanlış çünkü. Bunlar belli amaçlar için kullanılmaktadır.'' Yıldırım, bir başka soru üzerine de, Fenerbahçe spor kulübünün 2006 yılına kadar mukavelelere bağlanmış borçlarının 65 milyon dolar olduğunu belirterek, ''2006'ya kadar bunun 2 katı gelecek geliri, alacağı vardır. Fenerbahçe şu anda alacak ve borçlarını biraraya getirirseniz hep artıda olan bir kulüptür'' dedi. 
     Zorlu Holding Başkanı Ahmet Nazif Zorlu da, Fenerbahçe yönetimini, Türkiye'nin en büyük takımlarından birini halka ve dünyaya açtıkları için tebrik ederek, ''Benim bir sözüm var, bir mahallede faaliyet göstereceğine, dünyada göster. Fenerbahçe de bunu yapıyor'' diye konuştu. 
     
     ÖRNEK MODEL 

     Halka arza liderlik edecek olan Denizbank Genel Müdürü ve Deniz Yatırım Yönetim Kurulu Başkanı Hakan Ateş de, törendeki konuşmasında, ''Bu halka arzın bazı ilklere konu olmasının, Fenerbahçe cumhuriyetinin yaptığı birçok şey açısından da önemi var'' dedi. 
     Yaptıkları anlaşmanın gerçek yüklenim içeren bir kontrat olduğunu vurgulayan Ateş, Denizbank'ın bütün hisseleri satın almayı henüz bir konsorsiyum oluşturulmadan garanti ettiğini söyledi. 
     Fenerbahçe hisselerinin halka arzının kurumsal yönetim ilkeleri açısından da örnek oluşturacağını dile getiren Ateş, ''Dünyadaki diğer kulüplerin de halka açılmasında belki de model oluşturacak bir ilke daha imza atılmıştır bu sözleşmede'' diye konuştu. 
     Fenerbahçe Sportif A.Ş.'nin harcamalarının, toplam gelirlerinin yüzde 10'uyla sınırlandığına işaret eden Ateş, ''Fenerbahçe Sportif A.Ş., halka açıldığında da yatırımcısının menfaatini en iyi gözeten bir yatırım olma konumuna gelmektedir'' dedi. 
     
     YURTDIŞINDA TANITIM YAPILACAK 

     Fenerbahçe hisselerini bütün dünyada almak isteyenlere arz etme imkanı da bulacaklarını belirten Ateş, halka arz edilecek hisselerin yurtdışındaki yatırımcılara ulaşacağını bildirdi. 
     Ateş konuşmasında, halka arz ile birlikte Fenerbahçe'nin bir dünya kulübü olması yolunda önemli bir adım atıldığını da ifade etti. 
     Fenerbahçe Kulübü İkinci Başkanı Nihat Özdemir de, yüzde 15'in halka arzın ilk adımı, hedeflerinin de bu oranı artırmak olduğunu söyledi. 
     Fenerbahçe tesislerinin tamamlanmasıyla şirketin gelirlerinin de artacağını kaydeden Özdemir, halka açarken en güvendikleri konunun temettü konusu olduğunu, düzenlemeler izin verirse yılda birkaç kez temettü dağıtmayı öngördüklerini anlattı. 
     Deniz Yatırım Genel Müdürü Cafer Bakırhan da, halka arzda modelin sabit fiyatla talep toplaması olmasını düşündüklerini bildirdi. 
     Hisselerin yurtdışında satışı konusunda Ocak ayında Ekspres Yatırım'la ''roadshow'' planlandığını aktaran Bakırhan, halka arz tarihi ve fiyatın henüz belli olmadığını, önümüzdeki hafta başvuruyu yapacaklarını kaydetti. 
     
     DAUM DA TÖRENE KATILDI 

     İmzaların atılmasının ardından, Fenerbahçe Kulübü Başkanı Aziz Yıldırım, Zorlu Holding Yönetim Kurulu Başkanı Ahmet Nazif Zorlu'ya forma hediye etti. 
     Zorlu Holding'in bu yıl 50. yaşını kutladığını hatırlatan Yıldırım, Zorlu'ya ''50'' sırt numaralı ''Zorlu'' yazan çubuklu forma hediye etti. 
     Hediyeye oldukça sevinen Ahmet Nazif Zorlu, bu yıl aldığı en büyük hediyenin bu forma olduğunu söyledi. 
     Yıldırım daha sonra Ahmet Nazif Zorlu, Denizbank ve Deniz Yatırım yetkililerine stat locasını ve Fenerium mağazasını gezdirdi. 
     Çok sayıda Fenerbahçeli yöneticinin katıldığı imza töreninde, Fenerbahçe Futbol Takımı Teknik Direktörü Christoph Daum ve futbolculardan Kemal de yer aldı. 
     Neşeli olduğu gözlenen başkan Yıldırım, törenin ardından VIP tribün salonunda kahvaltı yapan Daum'u görünce uzaktan ''Büyük hoca'' diye seslenerek yanına gitti. Daum ile Yıldırım arasında yaşanan bu diyalog medya mensuplarının da ilgisini çekti. Alman teknik adam daha sonra Fenerium mağazasına inerek bir süre yöneticilerin sohbetine katıldı. 
     Törenin başlamasından önce kulübün ve şirketin hedeflerini anlatan bir tanıtım yapıldı. 
     Kısa süren tanıtımda, ''Burası Fenerbahçe Cumhuriyeti ve cumhuriyet halkındır'' sloganı kullanıldı. 
     16 Ocak'ta yayına girecek Fenerbahçe Televizyonu da, toplantıyı görüntüledi. 
     
     HALKA ARZ 

     Fenerbahçe, geçen yıl Şubat ayında halka açılan Beşiktaş ve Galatasaray'dan sonra İstanbul Borsası'nda hisseleri işlem gören 3. spor kulübü şirketi olacak. 
     Fenerbahçe Spor Kulübü'nün tamamına sahip olduğu Fenerbahçe Sportif Hizmetler Sanayi ve Ticaret A.Ş.'nin yüzde 15 hissesi, yeni yılın başında Deniz Yatırım liderliğinde halka açılacak. 
     60 bin kapasiteli Fenerbahçe Şükrü Saraçoğlu Stadı, yeni yılda faaliyete geçecek olan Fenerbahçe Televizyonu, naklen yayın, alışveriş ve otopark gelirleri ile kulübün reklam, sponsorluk ve isim hakkı gelirleri Fenerbahçe Sportif A.Ş çatısı altında toplanacak. 
     
</TEXT>
</DOC>
