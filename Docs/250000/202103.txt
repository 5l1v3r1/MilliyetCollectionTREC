<DOC>
<DOCNO> 202103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/ekonomi/eko10.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Tekel'den devlete 3.9 katrilyon lira gelir 
   Özelleştirilmesi için gelen 1 milyar 150 milyon dolarlık teklifin yeterli görülmeyerek ihalesi iptal edilen Tekel, devlete bu yıl 2.4 katrilyon lirası ÖTV, 945 trilyon lirası KDV, 146 trilyonu da SSK primi olmak üzere toplam 3.9 katrilyon lira ödeyecek. Şirket verilerine göre, bu yıl için 6 katrilyon 65 trilyon gayri safi satış gelir öngörülürken bunun yüzde 70.2'si Hazine'ye vergi, fon ve diğer yasal yükümlülük olarak verilecek. 
   
   Hazine iki ihale birden düzenliyor 
   Hazine, bu hafta biri bono diğeri de tahvil olmak üzere iki ihale gerçekleştirecek. Yarın yapılacak ihalelerin vadesi 91 ve 700 gün olacak. 700 gün vadeli tahvil için 6 ayda bir yüzde 12.5 faiz ödemesi yapılacak. 91 gün vadeli TL cinsinden iskontolu referans bono ihalesinde satılacak k ğıtların geri ödemesi 17 Mart 2004 olarak belirlendi. Hazine'nin, aynı gün yapacağı tahvil ihalesinde geri ödeme tarihi ise 16 Kasım 2005 olarak açıklandı. 
   
   CE işareti uygulaması 1 Ocak'ta başlıyor 
   AB'nin teknik mevzuatına uyum çerçevesinde, iç ve dış ticarette, mallarda "CE" işareti aranmasına ilişkin zorunlu uygulama 1 Ocak 2004'te başlıyor. 
   Dış Ticaret Müsteşarlığı yetkilileri, yılbaşından itibaren başlayacak zorunluluğun ihracatçılar için bir sorun yaratmayacağı, yurtiçine dönük üretim yapan firmaların da zamanla sisteme uyum sağlaması beklediklerini dile getiriyor. 
   
   Sanayici 2004'te yatırım düşünmüyor 
   Ekonomik verilerde yaşanan iyileşmeye karşın, sanayicilerin önemli bir bölümü yeni yatırım konusunda istekli gözükmüyor. 
   Merkez Bankası'nın anketine göre, her üç sanayiciden biri gelecek yıl içinde yatırıma yönelik harcama düşünmüyor. Yatırımı düşünenlerin de büyük bölümü, verimliliği artırmaya yönelik harcama yapmayı planlıyor. 2004 için yatırımı düşünen her yüz sanayiciden yaklaşık 19'u yeni yatırım harcaması planlıyor. 
   
   
</TEXT>
</DOC>
