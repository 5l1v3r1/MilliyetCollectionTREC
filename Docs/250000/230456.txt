<DOC>
<DOCNO> 230456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur23.html </URL>
<DATE> 2004/04/11/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Banka içinde banka kurmuş... 4.5 trilyon liralık zimmet davası... 
</HEADLINE>
<TEXT>

     Müşterilerin hesaplarından 4.5 trilyon liranın üzerinde parayı zimmetine geçiren, bu paraların bir kısmını başvuruda bulunanlara kredi olarak kullandıran ve anaparayı faiziyle birlikte hesabına geçiren bankacı ile bu suça iştirak eden 5 kişi hakkında, 18 yıla kadar hapis istemiyle dava açıldı. 
     Oyakbank Köroğlu Şubesi'nde Bireysel Pazarlama Servis Yetkili Yardımcısı olarak çalışan 28 yaşındaki Tuğba Tanrıkulu hakkında, müşterilerin hesaplarındaki paraları zimmetine geçirdiği iddiasıyla yapılan suç duyurusu üzerine başlatılan soruşturma tamamlandı. 
     Ankara Cumhuriyet Başsavcılığı tarafından ağır ceza mahkemesine açılan davanın iddianamesinde, suç tarihi olarak 24 Ekim 2003 ve öncesi gösterildi. 
     Tanrıkulu'nun, bir müşterinin hesabındaki 1 trilyon lira nominal bedelli devlet tahvilini geri alarak, 307 milyar 800 milyon lirasını üçüncü şahısların çeşitli bankalardaki hesaplarına havale ettiği ve hile yoluyla bu parayı zimmetine geçirdiği belirtildi. 
     İddianamede, Tanrıkulu'nun, bankadaki 58 ayrı vadeli Türk Lirası, döviz, hazine bonosu ve devlet tahvili hesaplarından şube personeline sözlü ya da yazılı talimat vererek, müşteri imzalarını taklit ederek, sahte fişler kullanarak, usulsüz EFT ya da havale işlemleri yaparak zimmetine para geçirdiğine yer verildi. 
     Tanrıkulu'nun, bir mudinin hesabındaki 687 milyar 106 milyon lira, bir ailenin bireylerinin ortak hesabından 311 milyar 511 milyon lira ve 93 bin 450 dolar, başka bir hesaptan 132 milyar 485 milyon lira, bir başka hesaptan 278 bin 81 dolar tutarındaki parayı söz konusu usulsüz işlemlerle zimmetine geçirdiği anlatılan iddianamede, bazı müşterilerden de hesaplarına yatırılmak üzere elden aldığı 72 milyar lira ve 70 bin doları, doğrudan zimmetine geçirdiği iddia edildi. 
     
     SUÇA ORTAK OLANLAR 

     Tanrıkulu'nun, zimmetine toplam 3 trilyon 167 milyar 4 milyon lira, 1 milyon 131 bin 985 dolar, 124 bin 74 euro ve 38 bin 0 Alman Markı geçirdiği kaydedilen iddianamede, zimmetine geçirdiği paraların bir kısmını, banka kaynaklarından kullandırılıyormuş görüntüsü altında kredi olarak müşterilere verdiği ve faiziyle birlikte taksitlerini bu kişilerden kendi hesabına tahsil ettiği öne sürüldü. Tuğba Tanrıkulu'nun, Köroğlu şubesinin müşterisi olan babası Nadir Tanrıkulu, kuyumcu Abdullah Çelebi, Cengiz Sedef, Burak Güran ve İsmail Kemal Alptekin'e banka kayıtlarını göstermeyen yüksek montanlı sahte hesap cüzdanları verdiği anlatılan iddianamede, bankacının, müşterilerin hesaplarındaki paraları bu kişilerin hesaplarına aktararak usulsüz ve kötü niyetli işlemleri gerçekleştirdiği ifade edildi. 
     İddianamede, 23 Ekim 2003'ten bu yana tutuklu olan Tuğba Tanrıkulu'nun 4389 sayılı Bankalar Kanunu'nun 22. maddesinin 3. fıkrası uyarınca 18 yıla kadar hapis ve zimmetine geçirdiği miktarın üç katı para cezasına mahkum edilmesi talep edildi. 
     İddianamede, Nadir Tanrıkulu, Çelebi, Sedef, Güran ve Alptekin'in de zimmet suçuna iştirak ettikleri ileri sürülerek, 4389 sayılı Yasa'nın 22. maddesinin 3. fıkrası uyarınca 18 yıla kadar hapis cezasına çarptırılmaları istendi. 
     
</TEXT>
</DOC>
