<DOC>
<DOCNO> 214395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/aspo.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SON SAMURAY İLHAN MANSIZ 
</HEADLINE>
<TEXT>

   İlhan Mansız, Japonya'yı ayağa kaldırdı, basın toplantısında adeta yer yerinden oynadı. Yıldız oyuncu, Beckham ile kıyaslanması konusunda ise "Onun fanlarını, kendi fanlarım arasına katma niyetinde değilim" diye konuştu 
      
   Müthiş karşılama 
   JAPONYA'NIN Vissel Kobe takımına transfer olan İlhan Mansız krallar gibi karşılandı. Ayağının tozuyla Akasaka ANA Otel'de, Kulüp Başkanı Hiroşi Mikiya ve diğer yöneticilerle bir basın toplantısı düzenleyen yıldız oyuncunun ilk önce öz geçmişi okundu. İlhan, Japonya'da Türk kültürünü tanıtmak istediğini belirterek, yeni takımını en yükseğe taşıma amacında olduğunu söyledi, "Beckham'ın fanlarını, kendi fanlarım arasına katma niyetinde değilim" dedi. 
   
   Beyaz rengi tercih etti 
   MEDYANIN karşısına beyaz bir giysiyle çıkan yıldız futbolcu, Japonya'ya bembeyaz bir sayfa açarak gelmek istediği için bu rengi tercih ettiğini söyledi. Japonya'da bulunmaktan büyük mutluluk duyduğunu da kaydeden İlhan Mansız, "Önüme her zaman büyük hedefler koyup, büyük heyecanlar yaşamayı ve elde ettiğim tecrübeleri takımıma taşımayı amaç edinmişimdir. Japon futbolunun son yıllarda geliştiğini görüyorum. Bunda, pay sahibi olmak için geldim" diye konuştu. 
   
   'Seyircisiz olmuyor' 
   BAŞKAN Hiroşi Mikiya da "İlhan Mansız'ı niçin transfer ettiniz" sorusuna, "Çok iyi ve popüler bir futbolcu. Ayrıca karşılaşmalar, seyirci yoksa güzel olmuyor" yanıtını verdi. İlhan da seyirci sayısını 25 - 30 bine taşımayı ümit ettiğini belirtti. Yıldız oyuncu, savaşçı bir kişiliğe sahip olduğunu, yenilgiyi kabul edemediğini de belirtti, "Kendime güveniyorum" dedi. 32 numaralı formayı giyecek olan İlhan'ın sevgilisi ve çocuğu ise bir süre daha Japonya'ya gelmeyecek. 
   
   Hoşgeldin partisi    İLHAN Mansız için bugün Kobe'de muhteşem bir "hoşgeldin partisi" düzenlenecek. Japonya'da en az David Beckham kadar popüler olan ve özellikle Japon genç kızların gönlünde taht kuran, dün Japonya'ya gelerek yeni kulübüne imza atan İlhan için hayranlarının da katılacağı dev bir şölen organize edildi. Vissel Kobe kulübünün düzenleyeceği törenle Japon hayranlarıyla buluşacak olan İlhan'a havai fişek gösterisi de eşlik edecek. 
   
   
</TEXT>
</DOC>
