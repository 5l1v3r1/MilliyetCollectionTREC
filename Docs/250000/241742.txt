<DOC>
<DOCNO> 241742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo26.html </URL>
<DATE> 2004/05/21/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Aydın Elazığspor aleyhine hiçbir futbolcumuz FIFA'ya başvurmamıştır 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un hiçbir futbolcusunun, alacakları nedeniyle FIFA'ya başvurmadığını söyledi. 
     Baki Aydın, A.A muhabirine yaptığı açıklamada, transferler hakkındaki kararı, 5 Haziran'daki kongrede oluşacak yeni yönetime bırakmak istediklerini ifade ederek, bu süre zarfında iyi öneriler gelmesi durumunda futbolcuları satabileceklerini bildirdi. 
     Futbolculardan Yunus ve Cem Yanık için net bir öneri gelmediğini kaydeden Aydın, şunları söyledi 
     ''Futbolcularımızdan hiçbiri, alacaklarıyla ilgili FIFA'ya başvurmamıştır. Takıma dönmeyen Effa ile başka bir kulübe gitmesi halinde alacağımız para konusunda anlaşmıştık. Takımda bir sorun bulunmuyor. Kongrede aday olmayacağım. Bu konuda bana Senin başkanlığında yeni yönetim oluşturalım diyorlar ancak, ben artık yoruldum. Aday olacak arkadaşa her zaman destek olacağım. Elbirliğiyle Elazığspor'u gelecek sezon yeniden Birinci Süper Lig'e tekrar çıkaracağız.'' Aydın, yeni yönetim için şu ana dek kulübe ciddi bir başvurunun yapılmadığını kaydederek, tek dileğinin güçlü bir yönetimin işbaşına gelmesi olduğunu sözlerine ekledi. 
     
</TEXT>
</DOC>
