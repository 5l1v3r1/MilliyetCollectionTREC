<DOC>
<DOCNO> 236231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy29.html </URL>
<DATE> 2004/04/30/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Evren ''Türkiye'de ne zaman 1 Mayıs gelse kaos ortamı oluşturuluyor'' 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, ''Türkiye'de ne zaman 1 Mayıs gelse, kaos ortamı oluşturuluyor ama biz buna izin vermeyeceğiz'' dedi. 
     Ankara'dan İstanbul'a giden ve aralarında KESK Genel Başkanı Sami Evren'in de bulunduğu 45 kişiden oluşan Danışma Meclisi üyeleri, İzmit'e ulaştı. 
     Kocaeli Sendikalar Birliği'ne üye sendikaların şube başkan ve yöneticileri tarafından Perşembe Pazarı mevkiinde karşılanan KESK Danışma Meclisi üyeleri, daha sonra slogan atarak, Belediye İşhanı önünde toplandı. 
     Burada bir açıklama yapan Evren, dünyanın birçok ülkesinde 1 Mayıs'ın birlik ve beraberlik günü olarak kutlandığını ifade ederek, ''Ancak Türkiye'de ne zaman 1 Mayıs gelse, kaos ortamı oluşturuluyor. Ama biz buna izin vermeyeceğiz'' dedi. 
     Önceki gün Ankara'dan başlattıkları yürüyüşün yarın Taksim Anıtı'nda son bulacağını ifade eden Evren, emekçilerin 1 Mayıs'ı özgürce kutlamak istediklerini söyledi. Evren, şunları kaydetti 
     ''Biz emekçiler, bugünü Abide-i Hürriyet Meydanı'nda kutlamak istemiyoruz. Çünkü orayı, tecrit edilmiş bir yer olarak görüyoruz. Bizi Abide-i Hürriyet Meydanı'nda boğmak istiyorlar. Ancak bizim gösterimiz son derece barışçıl olacak. Buradan hükümeti, İçişleri Bakanlığı'nı ve İstanbul Valisi'ni uyarıyorum eğer İstanbul'daki kutlamalarımızda bir emekçinin başına bir şey gelirse, bir emekçinin burnu kanarsa, 30 ildeki emekçiler ayağa kalkar.'' Geceyi İzmit'te geçirecek olan KESK Danışma Meclisi ve sendika üyeleri, yarın sabah İstanbul'a hareket edecek. 
     
</TEXT>
</DOC>
