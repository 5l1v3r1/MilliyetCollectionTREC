<DOC>
<DOCNO> 240479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko12.html </URL>
<DATE> 2004/05/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Türkiye, özellikle tarım alanında gelişmiş ve gelişmekte olan bir ülke" 
</HEADLINE>
<TEXT>

     Adana'da, ticari ilişkiler sağlamayı ve geliştirmeyi hedefleyen 24 kişilik İtalyan işadamı heyeti, Hacı Sabancı Organize Sanayi Bölgesi'ni gezerek, ATO ve ADSİAD yetkililerinden bilgi aldı. 
     Mediterranean Fruit Company MFC Başkanı Renzo Piraccini, AA muhabirine yaptığı açıklamada, şirketin 27 ortağının bulunduğunu ve yeni ticari ilişkiler için Türkiye'nin en uygun ülkelerden biri olduğunu söyledi. 
     Piraccini, Türkiye'nin birçok konuda gelişmiş ve iyi ilişkilere sahip olduğunu belirterek, ''Türkiye özellikle tarım alanında gelişmiş ve gelişmekte olan bir ülke. Bu nedenle Türkiye ile aramızda çok iyi ticari ilişkiler kurabiliriz'' dedi. 
     Türkiye'yi daha önce de takip ettiklerini kaydeden Piraccini, bu nedenle temsilcilik kurarak bu bölgede yeni oluşturabilecekleri iş ortaklıkları aradıklarını kaydetti. 
     Forli Cesena Sanayi ve Ticaret Odası Başkan Vekili Giuseppe Corzani de Adana'nın kendi bölgeleriyle birçok benzer noktalarının bulunduğunu belirtti. 
     Corzani, Forli Cesena'nın İtalya'daki yaş meyve ve sebze ithalatı için önemli bir şehir olduğunu, Adana'nın da Türkiye için aynı önemi taşıyabildiğini söyledi. 
     Buradaki işadamlarıyla görüşmelerinin ardından yeni ticari ataklar yapabileceklerini kaydeden Corzani, ''Türkiye'deki ilişkileri geliştirirsek ithalat ve ihracatı artırabiliriz. Bu da Türkiye'nin gelişmesi konusunda çok önemli bir adım olacaktır'' diye konuştu. 
     MFC Türkiye Şube Sorumlusu Didem Görgün de amaçlarının doğru kişiler ve şirketlerle önemli bağlantılar yaparak Türkiye'deki ihracatı artırmak olduğunu vurguladı. 
     Görgün, İtalyan işadamlarının Türkiye'ye bakış açılarının pozitif olduğunu belirterek, ''Firma, Türkiye'deki yaş meyve sebze ihracatında önemli bir pay alabilir. Bu da Türk ekonomisinin gelişmesi için önemli bir adım'' dedi. 
     Adana Sanayici ve İşadamları Derneği ADSİAD Başkanı Süleyman Onatça da işadamlarına yapacakları gezi öncesi bölgenin yöresel içecekleri arasında bulunan ''şalgam'' ikram etti. 
     Süleyman Onatça, Türklerin ve Adanalıların misafirperverliğini ve sıcaklığını yaşatmak için böyle bir ikram da bulunduklarını belirtti. 
     Onatça, ülkenin en önemli sorunlarının başında işsizlik geldiğini, bu nedenle bölgeye gelecek yabancı yatırımcılara destek olacak ve en güzel şekilde ağırlayacaklarını kaydetti. 
     İşadamları, Adana Hacı Sabancı Organize Sanayi Bölgesi'nde, Adana Sanayi Odası ASO Yönetim Kurulu Üyesi Ethem Kuzucu'dan kent ekonomisi ve yaşamı ile ilgili bilgi aldı. İtalyan heyet daha sonra Antakya'daki St. Pierre Kilisesi'ni ziyaret edecek. 
     
</TEXT>
</DOC>
