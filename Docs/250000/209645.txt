<DOC>
<DOCNO> 209645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko10.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın tahvil ihalesi düzenleyecek... 
</HEADLINE>
<TEXT>

     Hazine yarın, iki tahvil ihalesi düzenleyecek. 
     Buna göre yarın, Türk Lirası cinsinden 3 ayda bir değişken faiz ödemeli ile 427 gün vadeli iskontolu devlet tahvili ihaleleri yapılacak. 
     3 ayda bir değişken faiz ödemeli Türk Lirası cinsinden devlet tahvili ihalesinde satılan kağıtların ihraç tarihi 21 Ocak Çarşamba olarak belirlenirken, geri ödemesi 18 Ocak 2006 tarihinde yapılacak. 
     Söz konusu tahvilin ilk kupon ödemesi 21 Nisan 2004 tarihinde yapılacak. Kupon ödemesine esas teşkil edecek faiz oranı, 19 Ocak 2004 tarihinde gerçekleştirilecek olan 91 gün vadeli referans bono ihalesinde oluşacak dönem faizi ile Hazinece uygulanacak olan yüzde 1.50 ek getiriden oluşacak. 
     Yarın düzenlenecek 427 gün vadeli, Türk Lirası cinsinden iskontolu devlet tahvili ihalesinde de kağıtlar, yine 21 Ocak Çarşamba günü ihraç edilirken, geri ödeme tarihi 23 Mart 2005 olarak öngörüldü. 
     
     DEĞİŞİM İHALESİ 
     Hazine 22 Ocak Perşembe günü de, 23 Ocak Cuma ihraç tarihli olmak üzere, 16 Haziran vadeli ve TRT160604F16 ISIN kodlu senede ilişkin olarak değişim ihalesi yapılacak. 
     İhalede, değişim işlemi karşılığında 16 Kasım 2005 vadeli ve TRT161105T12 ISIN kodlu senet 110.039 lira birim fiyattan ihraç edilecek. 
     Yatırımcılar ihalede, 110.039 lira birim fiyat üzerinden satılacak olan senet karşılığında değişim amacıyla geri getirecekleri 16 Haziran 2004 vadeli senet için fiyat teklifinde bulunacaklar. 
     Hazinece, 16 Haziran vadeli senedin değişim işleminde dikkate alınacak olan 10 günlük ortalama dolar kuru, ihaleden önce duyurulacak. 
     İhalede net 750 trilyon liraya kadar değişim yapılacak olup rekabetçi olmayan teklif ROT ve ihale sonrası teklif opsiyon satışları yapılmayacak. 
     Piyasa Yapıcılığı Sözleşmesi gereği değişim ihalesine, Piyasa Yapıcı bankaların yanı sıra diğer yatırımcılar da katılabilecek. 
     Önümüzdeki dönemde, söz konusu takas senetlerine ilişkin farklı enstrümanlar ihraç edilmesi yoluyla, değişim ihaleleri yapılmasına devam edilecek. 
     
</TEXT>
</DOC>
