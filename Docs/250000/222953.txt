<DOC>
<DOCNO> 222953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/gun02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylem parası Suriye'den 
</HEADLINE>
<TEXT>

   Sık sık Türkiye'ye gelen Suriyeli Sakka'nın, kasım ayındaki saldırıların bir numaralı ismi olan Aktaş'a eylem öncesi para aktardığı saptandı 
      TOLGA ŞARDAN Ankara 
   
   Emniyet, El Kaide bağlantılı grubun, Neve Şalom ve Beth Israil sinagoglarıyla İngiliz Başkonsolosluğu ve HSBC Genel Müdürlüğü'ne düzenlediği intihar saldırılarının ardından başlattığı araştırmalarda ilginç bir bağlantı ortaya çıkardı. Firarda olan Habib Aktaş ve Azad Ekinci'nin izini süren güvenlik birimleri, eylemlere desteğin Suriye'den geldiğini saptadı. Önce Suriye'ye kaçtığı anlaşılan Mardinli Aktaş'ın, Türkiye'ye sık sık gelen bir Suriyeli ile bağlantısı olduğu belirlendi. Aktaş'ın, "Suriyeli Alaaddin" adıyla bilinen bu kişiden eylemler öncesi yüklü miktarda para aldığı tespit edildi. 
   
   4 sahte ismi var 
   Parayı Avrupa'dan sağladığı kaydedilen bu kişinin gerçek adının Louai Sakka olduğu, Usame Bin Ladin liderliğindeki El Kaide örgütünün üst düzey yöneticileri gibi takma adlar kullandığı öğrenildi. "Lian Ben Muhammed Saka", "Abu Muhammed", "Abu Haya Al Suri" ve "Ala Al - Din" adlarını tercih eden Sakka'nın 340 xx xx seri numaralı Suriye pasaportu kullandığını, 1998 - 2000 arasında sık sık Türkiye'ye giriş - çıkış yaptığını belirleyen İstihbarat Daire Başkanlığı, ayrıntılı bilgileri geçen hafta İstanbul Emniyet Müdürlüğü'ne gönderdi. 
   
   Teröre açık destek 
   Aktaş'ın bir Suriyeliyle bağlantılı olduğunun tespiti, bazı yeni değerlendirmeleri de gündeme getirdi. Emniyet yetkilileri, Sakka'nın Aktaş'a sağladığı finans desteğinin, daha önce bazı İranlı grupların Türkiye'deki kişi ve gruplara suikastlar için verdiği desteği anımsattığına dikkat çekti. Yetkililer, Ekinci, Aktaş, Gürcan Baç gibi örgüt üyelerinin eylemden sonra kaçtıkları Suriye'de rahat hareket edebilmelerini de "komşu ülkenin açık desteği" olarak nitelendirdi. 
   
   
</TEXT>
</DOC>
