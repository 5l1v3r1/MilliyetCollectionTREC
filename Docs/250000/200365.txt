<DOC>
<DOCNO> 200365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun24.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüzlerin babası sapık çıktı... 
</HEADLINE>
<TEXT>

     Berlin Eyaleti Başbakanı Klaus Wowereit'ın vaftiz babalığını üstlendiği üçüzlerin babası sapık çıktı. 
     B.Z am Sonntag gazetesi, Wowereit'ın, vaftiz babalığını üstlendiği üçüzlerin babası Andre L.'nin, eski sevgilisinin 9 yaşındaki kızına 21 kez cinsel tacizde bulunmaktan 2 Nisan 2002 tarihinde Berlin Eyalet Mahkemesi tarafından 2 yıl tecilli hapis cezasına çarptırıldığını yazdı. 
     Wowereit'ın, Andre L. ve üçüzlerle çekilen bir fotoğrafına yer verilen haberde, eyalet başbakanlığı sözcü yardımcısı Günter Kolodziej'in, ''Bundan haberimiz yoktu. Üçüzlerin ailesini kontrol etmedik'' şeklinde konuştuğu belirtildi. 
     Kolodziej, Wowereit'ın vaftiz babalığını iptal edip etmeyeceği sorusuna karşılık olarak da, ''Vaftiz babalığı ebeveynler için değil, üçüzler için geçerli. Yine de bu olayı araştıracağız'' dedi. 
     Andre L. ise ''Bana yönelik suçlamalar doğru değil. Mahkeme bunu farklı değerlendirdi. Bu, şimdiki eşimle evleneceğimi öğrenen eski sevgilimin bana çamur atmasıdır. Benim için bu olay bitmiştir. Bu nedenle de eyalet başbakanlığına bu konuda bilgi vermedim'' şeklinde kendini savundu. 
     Gazete, söz konusu mahkeme kararıyla ilgili olarak geçen yıl verdiği haberde, Andre L'nin suçunu itiraf ederek, pişmanlık gösterdiği için cezasının hafifletildiğini yazmıştı. 
     
</TEXT>
</DOC>
