<DOC>
<DOCNO> 210032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/siy04.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'ta istifa depremi 
</HEADLINE>
<TEXT>

   Hükümetin TÜBİTAK Başkan Vekilliği'ne Yetiş'i atamasına tepki gösteren başkan yardımcısı ve yardımcıları, başkan danışmanı ile araştırma grubu yürütme komitesi sekreteri istifa etti 
      ANKARA Milliyet 

   
   Başbakan Recep Tayyip Erdoğan'ın, kendine yakın isimleri yönetime getirmek istemesiyle başlayan TÜBİTAK krizi, toplu istifayla sonuçlandı. Hükümetin TÜBİTAK Başkan Vekilliği'ne Prof. Dr. Nüket Yetiş'i getirmesine tepki gösteren Başkan Yardımcısı Prof. Dr. Tuğrul Tankut'la bir altında görev yapan "asosiye" başkan yardımcıları Prof. Dr. Cemal Saydam, Prof. Dr. Turgut Tümer ve Prof. Dr. Türker Gürkan istifa etti. 
   Başkan Danışmanı Atilla Candır, Makine, Kimyasal Teknolojiler, Malzeme ve İmalat Sistemleri Araştırma Grubu Yürütme Komitesi Sekreteri Prof. Dr. İsmail Tosun da istifa edenler kervanına katıldı. Erdoğan'ı bilerek yasalara aykırı şekilde tıkanıklık yaratmakla suçlayan Tankut, şunları kaydetti "Başbakan yasaya uygun seçilen başkanı Cumhurbaşkanı'na önermedi. Böyle bir yetkisi yok. Bilim kurulu üyeliklerinin görev süresinin dolmasını bekledi. Davranış hukuka aykırıdır." Hükümeti yapay bunalım yapmakla suçlayan Tankut, Gürkan, Tümer ve Saydam da "TÜBİTAK, siyasal etki altına alınmıştır" dedi. 
   Bir süre önce Sezer'le CHP'nin 'TÜBİTAK'a atamayla' ilgili yasayı Anayasa Mahkemesi'ne götürme sürecini görüşen istifacıların, idare mahkemesine dava açması bekleniyor. Yetiş ise istifacılarla ilgili şunları söyledi "Benim talebim olmadı. Kendi istekleriyle ayrılmak istediler. Eminim yoruldular." 
   
   
</TEXT>
</DOC>
