<DOC>
<DOCNO> 214373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/guncel/gun01.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar tatil trafiğe tedbir 
</HEADLINE>
<TEXT>

   Kar yağışına önlem olarak okullar yarın ve cuma günü tatil edildi. Trafiğin felç olmaması için de bir çok önlem alındı 
      İSTANBUL Milliyet 
   
   İstanbul'da etkili olması beklenen kar yağışına karşı alınacak önlemleri görüşmek üzere İl Kriz Komitesi dün Afet Yönetim Merkezi'nde Vali Muammer Güler başkanlığında toplandı. 
   Vali Güler, meteorolojinin 12 - 13 Şubat tarihlerinde etkili olacağını duyurduğu kötü hava koşullarına önlem olarak 12 Şubat Perşembe ve 13 Şubat Cuma günleri ildeki örgün ve yaygın eğitime ara verileceğini bildirdi. 
   Kamuda çalışan engellilerin de perşembe ve cuma günleri idari izinli sayılacağını belirten Güler, kamu kurumlarındaki personelin perşembe günü öğle saatlerinden itibaren mesailerini erken saatte bitireceklerini, cuma günü ne yapılacağına ise daha sonra karar verileceğini kaydetti. 
   
   Zincirsiz araca geçiş yok 
   Otoyol ve karayolu gişe giriş yollarında gerekli kontroller yapılarak, zincirsiz hiçbir aracın geçişine izin verilmeyecek. 
   Emniyet şeritlerine giren araç sürücüleri trafikten men edilecek ve ulaşımı engellemeden dolayı da mahkemeye verilecek. 
   Kar yağışı yoğunlaşırsa, Boğaziçi ve Fatih Sultan Mehmet köprülerinde şerit kısıtlamasına gidilebilecek. 
   Trafiğin yoğunluğunu gidermek için TIR ve ağır yük taşıyan kamyonların İstanbul girişlerinden itibaren belli noktalarda aralıklı olarak bekletilmeleri sağlanacak. 
   Araçların gelişigüzel terk edilmesi engellenecek, yolun herhangi bir şekilde kapatılmasına neden olan araçlar hakkında işlem yapılacak. 
   Boğaziçi ve Fatih Sultan Mehmet köprülerinden zincirsiz araçlar bırakılmayacak. Köprü geçişlerinde havaleli araçlarla tenteli araçların geçişlerine izin verilmeyecek. 
   Arabalı vapur seferleri 2'den 5'e çıkarılacak. Hava şartlarının uygun olması halinde İstanbul Deniz Otobüsleri ilave seferler koyacak. 
   Kar yağışı boyunca 245 trafik ekibi, 500 asayiş ekibi olmak üzere 3000 personel, 75 çekici görev yapacak. 
   
   
   
   
</TEXT>
</DOC>
