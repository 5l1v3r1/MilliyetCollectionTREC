<DOC>
<DOCNO> 241807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/astro/index.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünden uyarı var 
</HEADLINE>
<TEXT>

25 Mayıs'ta yan yana gelen Mars ve Satürn hepimiz için yüksek konsantrasyon, akıllıca davranma ve risklere girmeme konusunda uyarıyor 


Bu dönemde astrolojik açıdan daha yorucu ve zorlayıcı işaretlerle karşı karşıyayız. Venüs, İkizler burcunda geri gitmeye başladı. 30 Haziran'a kadar da geri hareketini sürdürecek. Venüs gibi yumuşak özellikler gösteren bir gezegen güç kaybederken, Mars ve Satürn gibi sert karakterde iki gezegen de rahat edemedikleri Yengeç burcunda bir araya geliyor. Bu iki gezegenin yan yana gelmesi huzurlu bir birliktelik olarak görülmez. Yengeç aynı zamanda ülkemizin de yükselen burcu olduğu için, bu kombinasyon halkı daha fazla germeye hazır gözüküyor. 
Venüs'e dönersek... Bu gezegen aşkın, keyfin ve dünyasal zevklerin gezegenidir. Venüs geri giderken tatminsizlik, ilişki problemleri ve maddi açıdan bizi geren koşullarla karşılaşabiliriz. Özellikle yükselen burcu İkizler ve Yay olanlar bu durumu ilişkiler ve anlaşmalar boyutunda yaşayabilir. Başak ve Balık yükselen burçları ise ev, aile ve işte aksamalara ve gecikmelere karşı duyarlı olacak. 

Kovalar ve Yaylar sağlık konusuna özen göstermeli 

Mars ve Satürn birbirine zıt karakterde gezegenlerdir. Mars sıcak bir doğaya sahiptir harekete geçirici, öfkeli ve zorlayıcı özellikleri vardır bu yüzden savaş gezegeni olarak adlandırılır. Satürn ise soğuk doğadadır bekletir, yavaşlatır ve geciktirir. Sıcak ve soğuğun bir araya gelmesi bu iki gezegenin hareket kapasitemizi ve kararlarımızı yakından etkileyeceğini gösteriyor. Özellikle yükselen burcu Yengeç ve Oğlak olanlar 25 Mayıs civarında kişisel girişimler, sağlık, anlaşmalar ve ilişkiler boyutunda daha fazla çaba gösterme durumunda kalabilirler. Terazi ve Koç burçları ise benzer zıtlıkları ve çatışmaları iş hayatında, üstleriyle ilişkilerde, ev hayatında yaşayabilir. Bu dönemde enerjimizi daha kontrollü kullanmalı, ortaya koyduğumuz öfkeyi akıllıca dengelemeli ve yapıcı biçimde kullanmaya bakmalıyız. 
Yükselen burcu Balık ve Akrep olanlar ise bu birleşmeyi daha rahat geçiştirebilir. Başak ve Oğlak burçları da söz konusu etki altında özellikle arkadaşlıklara, grup çalışmalarına daha bilinçli yaklaşmak durumundalar. Kovalar ve Yaylar ise sağlık konusuna daha fazla özen göstermeliler. 
Sözünü ettiğimiz zorlayıcı transitlerin yanında, bu dönemde özellikle İstanbul için Menkar adlı yıldız Güneş'le birlikte yükseliyor. Menkar etkisini 7 Haziran'a kadar sürdürecek. Bu dönemde toplumun duyguları daha dengesiz ve heyecanlarla hareket ederek huzursuzluklara açık hale gelebilir. Toplumun önyargılarına karşı olan girişimler büyük tepkiler alabilir. Belki de bu durum son zamanlarda hükümetin aldığı ve yüksek öğrenimi ilgilendiren kararlarla da ilişkili olabilir. n 




</TEXT>
</DOC>
