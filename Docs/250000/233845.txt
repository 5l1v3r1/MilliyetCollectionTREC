<DOC>
<DOCNO> 233845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko40.html </URL>
<DATE> 2004/04/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Turkcell'in 2003 net karı 215 milyon dolar... 
</HEADLINE>
<TEXT>

     Turkcell, geçen yılı 215 milyon dolar net karla kapattı. 
     İMKB ile New York Stock Exchange'e kote olan ve Amerikan genel kabul görmüş muhasebe USGAAP standartlarında ve SPK'nın ''Sermaye Piyasasında Muhasebe Standartları Hakkında Tebliğe'' uygun olarak hazırlanan mali tablolarda raporlama yapan Turkcell, 2003 yılı sonuçlarını açıkladı. 
     Turkcell'in abone sayısı bir önceki yıla göre yüzde 3.3 milyon yeni aboneyle yüzde 21 artış göstererek 19 milyona ulaştı. 
     2003 gelirleri yüzde 12 artış kaydederek 2 milyar 219 milyon dolar olarak gerçekleşti. 
     Turkcell yıl sonu itibarıyla USGAAP'a göre hazırlanan mali tablolarda 215 milyon dolar net kar elde etti. 
     
     AYLIK 1 SAAT KULLANIM SÜRESİ 
     Aylık ortalama kullanım dakikası geçen yıl yüzde 4 artarak abone başına ortalama 58.5 dakika olarak gerçekleşti. 
     Turkcell Genel Müdürü Muzaffer Akpınar, yaptığı değerlendirmede, yılın başında Türkiye'nin içinde bulunduğu bölgedeki belirsizliğin düzelmesi, Irak'taki savaşın son bulması ve gelişen makro ekonomik koşulların Turkcell için olumlu bir operasyon ortamı yarattığını vurguladı. 
     Akpınar, ''Tüketici güvenindeki artışa paralel olarak müşteri odaklı yaklaşımı sayesinde Turkcell pazar liderliğini ve istikrarlı büyümesini sürdürdü'' dedi. 
     
     ULUSLARARASI OPERASYONLAR 
     Turkcell'in İran ve Ukrayna GSM pazarına giriş yaptığını anımsatan Muzaffer Akpınar, hedeflerini uluslararası platformlara taşıyan Turkcell'in böylelikle Türkiye'de dahil olmak üzere toplam 220 milyon kişilik nüfusa hizmet vermeyi planladığını belirtti. 
     Açıklamaya göre, Turkcell'in iştiraki olan Fintur International'ın Azerbaycan, Kazakistan, Gürcistan ve Moldova'daki GSM operasyonları dördüncü çeyrekte de güçlü bir şekilde büyümeye devam etti, 261 bin yeni abone kaydederek toplam abone sayısını 31 Aralık itibariyle 2.4 milyona çıkardı. 
     Turkcell'in GSM konusundaki tecrübelerini uluslararası pazarlara taşımak amacıyla oluşturduğu stratejiyle, İran'da ihale kazanmak ve Ukrayna'da da ortaklık yoluyla iki yeni GSM pazarına giriş yapıldı. 
     Turkcell, bu yılda da müşteri odaklı yaklaşımını sürdürmeyi hedefliyor. 
     
</TEXT>
</DOC>
