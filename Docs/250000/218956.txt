<DOC>
<DOCNO> 218956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko07.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 10 yılda Çin ile dış ticarette 8 milyar dolar açık verdi 
</HEADLINE>
<TEXT>

     Türkiye, ucuz üretimiyle birçok sektörün adeta kabusu haline gelen Çin ile dış ticaretinde, 10 yılda 8 milyar doları aşan açık verdi. 
     2003'ün 11 aylık döneminde bu ülkeden yapılan ithalat rekor kırarak 2 milyar 225 milyon dolara çıkarken, düşük fatura, açıktan ödeme gibi yöntemler kullanılması nedeniyle, ithalat rakamının resmi rakamların üzerinde olduğu iddia ediliyor. 
     AA muhabirinin araştırmasına göre, Türkiye'nin yıllar itibariyle Çin'e ihracatı demir-çelik ürünleri başta olmak üzere birkaç kalemle sınırlı kalırken, Çin bu kalemlerde üretici konuma geçtikçe Türkiye'nin ihracat rakamları da giderek düştü. Son yıllarda Türkiye'nin ihracatı, mermer başta olmak üzere inşaat malzemeleri, gıda, deri ve ağaç ürünleriyle yükselme kaydetmesine rağmen, hala potansiyelinin altında bulunuyor. 
     Çin'den ithal edilen ürünler ise büyük çeşitlilik sergilerken, 2001 yılı hariç yıllar itibariyle sürekli arttı. 
     1994 ile 2003 yılının 11 ayını kapsayan yaklaşık 10 yıllık dönemde, Türkiye Çin'e toplam 1 milyar 586.9 milyon dolarlık ihracat yapıldı. Bu ülkeden 9 milyar 732.5 milyon dolarlık mal ithal edildi. 
     Bir başka bakış açısıyla, Türkiye'nin 10 yıllık toplam ihracatı, Çin'den geçen yıl 11 ayda yapılan ithalatın oldukça altında kaldı. 
     Türkiye'nin Çin ile ticaretindeki açık, bu dönemde 8 milyar 145.6 milyon dolara ulaştı. 
     
     10 YIL İÇİNDE SADECE 1994'DE FAZLA VERDİ 
     10 yıllık dönemde sadece 1994'de Türkiye Çin ile dış ticaretinde 97 milyon dolarlık fazla verdi. 1994 yılında Türkiye Çin'e 354.8 milyon dolarlık ihracat yaparken, 257.8 milyon dolarlık ithalat gerçekleştirdi. 
     1994-1999 arasında Türkiye'nin Çin'e ihracatı 36.6 milyon dolara kadar geriledi. 2000'de 96 milyon dolara çıkan ihracatımız, 2001'de 199.3 milyon dolar, 2002'de 238.7 milyon dolar, 2003'ün 11 aylık bölümünde ise 447 milyon dolara yükseldi. 
     Çin'den yapılan ithalat ise kriz nedeniyle toplam ithalatta düşüş yaşanan 2001 hariç, sürekli artış gösterdi. 2000'de 1 milyar 344.7 milyon dolara ulaşan ithalat, 2001'de 922 milyon dolara geriledi, 2002'de 1 milyar 364.3 milyon dolara çıktı. 
     2003 yılı Ocak-Kasım döneminde Çin'den yapılan ithalat rekor kırarak 2 milyar 225 milyon dolara ulaştı. Bu dönemde Çin, Türkiye'nin ihracatında 18., ithalatında ise 6. sırayı aldı. 
     Dış Ekonomik İlişkiler Kurulu DEİK bünyesinde faaliyet gösteren Türk-Çin İş Konseyi raporlarına göre, Türkiye'nin Çin'e ihracatındaki başarısızlığın önemli nedenlerinden biri, Çin tarafından bugüne kadar uygulanan tarife ve tarife dışı engeller olarak ortaya çıktı. 
     2001 sonunda Çin'in Dünya Ticaret Örgütü'ne girişinin bu açıdan önemli bir gelişme olduğu kaydedilirken, Türk firmalarınca, muhabir bankacılık ilişkilerindeki eksiklikler, taşımacılık sorunları, standartlar ve telif haklarında yaşanan sıkıntılar, Türk firmalarının Çin'i uzak bir pazar olarak değerlendirmesi, pazara yönelik bilgi eksikliği gibi sorunlar da dile getiriliyor. 
     
     TÜRKİYE'DEKİ ÇİN YATIRIMLARI 
     2002 yılı itibariyle Türkiye'de 107 adet Çinli firma faaliyet gösteriyor. 
     Bu yatırımlarda toplam sermaye 6 trilyon lira, bunun içindeki Çin sermayesi toplam 4.7 trilyon lira düzeyinde bulunurken, toplam yabancı sermaye içindeki Çin sermayesinin oranı binde 7 olarak hesaplandı. 
     Türkiye'ye giren Çin sermayesinin önemli bir bölümünü, asgari sermaye limitlerinde kurulan ve sadece Çin'den ithalat yapma amacı taşıyan dış ticaret firmaları oluşturdu. Bunların, Türkiye aleyhine ticaret hacminin büyümesinin dışında, yabancı sermaye girişi olarak çok ciddi bir katkıları bulunmadığı kaydedildi. 
     
     ÇİN'DE YATIRIM YAPAN TÜRK FİRMALARI 
     Türk firmalarının Çin'de ağırlıklı olarak ve tekstil alanında toplam değeri 15 milyon dolar olan altı adet kayıtlı girişimi bulunuyor. 
     Bunlardan en önemlisini ENKA'ya bağlı Çimtaş firmasının Ningbo'da enerji sektöründe kullanılan yüksek mühendislik ürünü çelik komponentlerin üretimi amacıyla kurduğu ve yatırım tutarı 10 milyon dolar olan tesis oluşturuyor. 
     Koç Topluluğu şirketlerinden Türk Demir Döküm Fabrikaları A.Ş. ile Çin'li Chung Mei Industries Limited firması ortaklığıyla kurulan yağlı radyatör fabrikası da bu yılın başında Çin'in Dongguan bölgesinde faaliyete geçti. 
     Ancak doğrudan yatırım olmamakla birlikte özellikle elektronik, gıda ve tekstil sektörlerinde pekçok Türk firması üretimlerinin bir bölümünü Çin'de gerçekleştiriyor. 
     Geçtiğimiz yıllarda Baycan firmasının Çinli ortağı ile gerçekleştirdiği sakız üretimine yönelik yatırımın ortaklar arası anlaşmazlık nedeniyle başarıya ulaşamaması, Türk firmalarını yeni yatırımlara ve ortaklıklara temkinli bakmaya iten nedenler arasında yer aldı. 
     
     İŞBİRLİĞİ FIRSATLARI 
     2001 yılı sonunda Türkiye ile Çin arasında imzalanan mutabakat zaptı çerçevesinde Türkiye Çin tarafından tanınan 23. resmi turist güzergahı oldu. Bu durum, önümüzdeki dönemde dünyanın en fazla turist gönderen ülkeleri arasında yeralması beklenen Çin ile ticari ilişkilerde Türkiye'nin aleyhine olan durumun dengelenmesi açısından önemli bir fırsat olarak değerlendiriliyor. 
     Yaklaşık 1.3 milyara ulaşan nüfusun konut ihtiyacı ve 2008 Olimpiyat Oyunları'na Çin'in başkenti Pekin'in evsahipliği yapacak olması, inşaat, müteahhitlik ve inşaat malzemeleri firmaları için önemli bir potansiyel teşkil ediyor. Fakat, özellikle adeta bir inşaat şantiyesine dönüşen Şanghay başta olmak üzere Çin pazarındaki büyük potansiyele Türk müteahhit firmalarının ilgisiz kaldığına dikkat çekiliyor. 
     Buna karşın, Çin'li inşaat ve müteahhitlik firmalarından oluşan bir heyet geçen yıl Ağustos ayında Türkiye'yi ziyaret ederek, Irak'ın yeniden inşasında ve diğer pazarlarda Türk firmaları ile işbirliği olanaklarını araştırdılar. 
     
</TEXT>
</DOC>
