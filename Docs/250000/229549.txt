<DOC>
<DOCNO> 229549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun16.html </URL>
<DATE> 2004/04/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
CIA "Kayıttaki ses muhtemelen Ezzerkavi'ye ait" 
</HEADLINE>
<TEXT>

     Amerikan Merkezi Haberalma Teşkilatı CIA, İslamcı bir internet sitesinde yayımlanan ve Irak'taki koalisyon kuvvetlerine tehdit içeren ses kaydının büyük bir ihtimalle El Kaide yanlısı Ürdünlü Ebu Musab Ezzerkavi'ye ait olduğunu açıkladı. 
     İsminin açıklanmasını istemeyen bir yetkili, ''CIA, incelemelerin sonunda, ses kaydının büyük bir ihtimalle Ezzerkavi'ye ait olduğu kanaatine vardı'' dedi. 
     ABD Savunma Bakanı Donald Rumsfeld tarafından, ''Irak'ta özgürlüğün düşmanı'' olarak tanımlanan Ezzerkavi, ses kaydında, koalisyon kuvvetleri ile Iraklı Şiileri tehdit ederek, ''kahraman mücahitlerin haçlı koalisyonunun 200'den fazla askerini imha ettiğini'' ileri sürmüştü. 
     Iraklı Şiileri sert dille eleştiren Ezzerkavi, ''Düşman Irak'ı ele geçirmek için onları 'Truva atı' olarak kullandı. İmamlarını doğramaya devam edeceğiz, kellelerini uçuracağız'' diye konuştu. 
     Asıl adı Fazıl Nezzal El Haleyle olan Ezzerkavi, Amerikan istihbaratına göre, El Kaide örgütünün önde gelen kimyasal ve biyolojik silah uzmanı. Ezzerkavi'nin halen Irak'ta saklandığına inanılıyor. 
     
</TEXT>
</DOC>
