<DOC>
<DOCNO> 236081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/axspo03.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray mektup istedi 
</HEADLINE>
<TEXT>


Galatasaray'ın gündeminde yer alan milli yıldız, Türkiye'ye sıcak bakmasına karşın parasını zamanında alamamaktan korkuyor. Yıldıray bu nedenle 2 milyon Euro'luk teminat mektubu istiyor 

HALİL ÖZER 


Son adıma kaldı 
GALATASARAY'DA Yıldıray Baştürk pazarlıkları emin adımlarla mutlu sona doğru ilerliyor. İspanyol, İngiliz ve Alman kulüplerinden teklif alan milli futbolcunun, Sarı - Kırmızılı formayı giymek istediği öğrenildi. Yıldıray'ın parasını zamanında alamamaktan korktuğu ve yıllık 2 milyon Euro'luk teminat mektuplarının verilmesi durumunda teklifi kabul edebileceği açıklandı. 

Hamit olmuyor 
SEZON sonunda Leverkusen'den ayrılacağını açıklayan Yıldıray "Profesyonelim. Para elbette önemli ama gideceğim takımın sitemi de çok önemli" dedi. Sarı - Kırmızılı yönetimin bir diğer gözdesi Schalkeli Hamit Altıntop'un transferi tamamen kapandı. Alman Kulübü, yıldız futbolcu için Galatasaray'dan 8 milyon Euro istedi. Rakamı çok bulan yönetim, geri adım atmak zorunda kaldı. 

Bratu yolcu 
GAZİANTEPSPORLU İbrahim Toraman ve Gençlerbirliği'nin yıldızı Deniz konusunda da ısrarlı olan Galatasaray'ın, görüşmeleri yoğun bir şekilde sürdürdüğü öğrenildi. Denizlisporlu Levent için de kulübüyle temasa geçildi. Bu arada yeni sezon öncesinde gönderilecek futbolcular da kesinleşmeye başladı. Liste başını Bratu'nun çekildiği, Prates'in durumunun ise tazminatı nedeniyle belirsiz olduğu ifade edildi. 

Mondragon bilmecesi 

SARI - Kırmızılı yönetim bu sezon beklenen performansı gösteremeyen kaleci Mondragon ile yola devam etme konusunda büyük bir kararsızlık yaşıyor. Yılda 1.5 milyon dolar alan ve takımın en çok kazanan isimleri arasında yer alan Kolombiyalı kaleciden bu rakamı aşağı çekmesi istenecek. Eğer Mondragon bu teklife sıcak bakmazsa, yönetim yeni kaleci arayışlarına başlayacak. 

'Transfer yapılacak' 

İkinci Başkan Turgay Kıran, kulübün borcunun futbolcu almalarına engel olmayacağını söyledi 

'Zengin değiliz' 
GALATASARAY İkinci Başkanı Turgay Kıran basın toplantısı düzenleyerek gündemdeki konulara açıklık getirdi. Talip oldukları futbolcuların kapısını rakiplerinin de çaldığını açıklayan Kıran, "Yıldıray, Hasselbaink ve Hamit gibi futbolcularla görüşüyoruz. Kulübün borcu transfer yapmamıza engel olmayacak. Ancak bonservisli oyuncu alacak kadar da zengin değiliz" dedi. 

'Hocamız Hagi'dir' 
GELECEK sezon takımın başında Hagi'nin olacağını vurgulayan Turgay Kıran, "Başkan adayı olduğumda Fransız ekolünü düşünüyordum. Hagi gündemde yoktu. Ancak getirilmesi konusunda yönetimde ben de olumlu oy kullandım" diye konuştu. Bu arada İkinci Başkan, 100. yıla özel bir logo ve maskot bulmak istediklerini ve taraftarlardan öneri beklediklerini açıkladı. 

Hagi kendini arıyor 

Florya'da şut çalıştırdı 
ASLAN, İstanbulspor ile oynayacağı zorlu maçın hazırlıklarını dün sabah yaptığı tek idmanla sürdürdü. Teknik Direktör Hagi, antrenmanın büyük bölümünü şut çalışmasına ayırdı. Rumen çalıştırıcının, frikiklerde etkili vuruş yapan isimleri tespit ederek, maçlarda özel görevler vermeyi planladığı öğrenildi. Bu arada Hagi kaleyi tutturamayan oyuncularını da uyardı. 

Milliler dün dinlendi 
ANTRENMANA sakatlıkları süren Batista, Suat Usta ve Emrah katılmadı. Üç futbolcunun da salonda özel olarak çalıştırıldığı bildirildi. Bu arada Milli Takımlar'a giden futbolcular dünü dinlenerek geçirdi. Bülent Korkmaz, Hakan Şükür ve Hasan Şaş'ın sabaha karşı 05.00'te tesislere geldikleri ve sabah masaj yaptırdıktan sonra dinlenmek için evlerine gittikleri açıklandı. 

Fatih Akyel'i tanımadılar 

Tribünler istemiyor 
GALATASARAY taraftarı, ezeli rakip Fenerbahçe'de forma giyen Fatih Akyel'in geri dönmesine şiddetle karşı çıktı. UltrAslanlar'ın internet sitesinde düzenlediği ankete katılan yaklaşık 2 bin kişinin yüzde 98'i "O kim " şıkkını işaretledi. Katılımcıların yüzde 1'i "Haber basının uydurması", kalan yüzde 1'i ise "Kararsızım" görüşünü savundu. 

Havuzda fırtına 

GALATASARAY Yüzme Takımı, 14. Grand Prix International Yüzme Şampiyonası'nda madalyaları topladı. En büyük başarıyı 100 metre sırt üstünde Atina Olimpiyat Barajı'nı geçen ve şampiyonanın en iyi yüzücüsü seçilen Emre Çelik elde etti. Çelik'in yanı sıra Onur Uras da 200 metre kelebekte altın kazandı. Sarı - Kırmızılılar turnuvayı 3 altın, 3 gümüş ve 4 bronz alarak, 58 takım içinde 9. sırada tamamladı. 


</TEXT>
</DOC>
