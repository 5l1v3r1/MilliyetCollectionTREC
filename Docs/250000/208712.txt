<DOC>
<DOCNO> 208712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a kısmet 
</HEADLINE>
<TEXT>

   Bordo-Mavili yönetim, sözleşme imzalamak için Bursa'ya giden Volkan'ı yoldan çevirip, renklerine bağladı. Genç futbolcu, "Güvenenleri mahçup etmem" dedi 
      
   Umutlar kesilmişti 
   TRABZONSPOR yönetimi, Samet Aybaba döneminden beri renklerine katmak istediği Adanasporlu Volkan Bekiroğlu'nu Bursaspor'un elinden kaptı. Son on gündür bu transfere ağırlık veren, ancak Adanaspor'un yaşadığı kriz nedeniyle geri adım atmak durumunda kalan Bordo - Mavililer, önceki gün Volkan'ın Bursaspor ile sözleşme imzalamak için yola çıktığını duyunca, hemen telefona sarıldılar. 
   
   2.5 yıllık imza 
   ASBAŞKAN Nevzat Ergüney, bu futbolcunun menajeri ile temasa geçti. Görüşmede Volkan'a, alacaklarına karşılık bonservisinin verildiği öğrenilince, ikili imza için Trabzon'a davet edildi. Önce sağlık kontrolünden geçirilen Volkan, dün de 2.5 yıllık sözleşmeye imza attı. Orta sahada görev yapan Volkan, "Büyük bir kulübe geldim. Çok mutluyum. Bana güvenenleri mahçup etmeyeceğim" dedi. 
   
   W.Bremen sınavı    TRABZONSPOR, Efes Cup'taki ikinci maçında bugün Werder Bremen ile karşı karşıya gelecek. Dün çift idmanla hazırlıklarını sürdüren takımda Teknik Direktör Turgay Semercioğlu, ağır bir program uyguladı. Genç hoca, "Takımımı en iddialı hale getirmek, boynumun borcu. Bunu herkes böyle bilsin" diye konuştu. Karadeniz ekibi, sabahki çalışma sonrası barbekü partisi düzenledi. 
   
   
</TEXT>
</DOC>
