<DOC>
<DOCNO> 227635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy05.html </URL>
<DATE> 2004/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Trabzon'un Vakfıkebir ilçesinde seçimleri bağımsız adaylar kazanıyor 
</HEADLINE>
<TEXT>

     Trabzon'un Vakfıkebir İlçesi'ni yıllardır bağımsız başkanlar yönetiyor. 
     Vakfıkebir'de 22 yıl bağımsız olmak üzere, toplam 27 yıl belediye başkanlığı yapan Sabri Bahadır, AA muhabirine yaptığı açıklamada, ilk kez belediye başkanlığı seçimlerine 1965 yılında dost ve akrabalarının isteği üzerine girdiğini belirtti. 
     İlk seçimi, bağımsız olarak kazandığını ifade eden Bahadır, ''Daha sonra, 1980 yılında Adalet Partisi'nden belediye başkan adayı oldum. Bundan sonraki seçimlere hep bağımsız girdim'' dedi. 
     Bahadır, Vakfıkebir'de bağımsız belediye başkanlarının seçilmesinin kendi döneminde gelenek haline geldiğine dikkat çekerek, ''Parti olayını hiç önemsemedim ve belirli bir partiye bağlanmadım. İlçede bir kez seçilmiş bağımsız adayın tekrar seçilmesi çok zor olur. Ben bu zoru 5 dönem başardım'' diye konuştu. 
     
     MEMNUNİYETSİZ KESİM BAĞIMSIZ ADAYI DESTEKLİYOR 
     İlçede bir dönem bağımsız, ikinci dönem ANAP'tan seçilen, son seçimde ise AK Parti'den aday olup seçilemeyen eski Belediye Başkanı Yunus Halis Mollaahmetoğlu, hizmette bulunduğu süre içerisinde imkanlar ölçüsünde elinden geleni yaparak, ilçe için en iyisini yapmaya gayret gösterdiğini belirtti. 
     Mollaahmetoğlu, halkın verdiği karara saygılı olduğunu, hiç kimseye kırgınlığı bulunmadığını ifade ederek, şunları söyledi 
     ''Siyaset uzun soluklu bir iştir. Siyasetle ilgilenenlerin hayatında inişler ve çıkışlar daima vardır. Biz bundan sonra da mensubu bulunduğumuz partimiz kanalıyla ilçemize gelebilecek hizmetler için gayret göstereceğiz.'' İlçede, bağımsız aday seçmenin, halkın tercihi gibi gözüktüğüne işaret eden Mollaahmetoğlu, ''İlçede sürekli bağımsız adayların başkan seçilmesi birbirinden bağımsız olaylardır. Bağımsız adayın kazanmasının temel göstergesi, seçim bölgesinde memnuniyetsiz kesimlerin bağımsız aday etrafında bir araya gelerek güçbirliği yapmasıdır'' dedi. 
     Mollaahmetoğlu, böylece seçimi kazanmanın kolay olduğunu savunarak, ''Ben bu seçimde oy oranımı yükselttim ancak, 300 oy farkla kaybettim. Oy oranımın yükselmesine rağmen, memnuniyetsizlerin oluşturduğu blok güçlü geldi. Bağımsızlık ilçeye birşey getirmiyor, partili olunca daha çok hizmet gelir'' diye konuştu. 
     Vakfıkebir Belediye Başkanlığı'na 28 Mart seçimlerinde bağımsız aday Hayri Birinci, seçildi. 
     
</TEXT>
</DOC>
