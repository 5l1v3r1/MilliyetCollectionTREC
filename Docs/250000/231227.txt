<DOC>
<DOCNO> 231227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun18.html </URL>
<DATE> 2004/04/14/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
ABD, Pakistan'dan Irak için asker istedi... 
</HEADLINE>
<TEXT>

     ABD'nin Irak'ta olası BM misyonunun korunması için asker talebi üzerine, Pakistan'ın Washington yönetiminin ricası üzerinde çalışmalara başladığı bildirildi. 
     ABD Başkanı George Bush, dün yaptığı konuşmada, Irak'ın yeniden yapılanması için geniş uluslararası katılım ümit ettiğini belirterek, BM Güvenlik Konseyi'nin alacağı yeni bir kararın, diğer ülkelerin de yeniden yapılanma çalışmalarına katılma kararı vermelerine yardım edeceğini söylemişti. 
     ABD'ye uluslararası terörle mücadelede en büyük desteği veren ülkelerinden biri olarak bilinen Pakistan'ın Dışişleri Bakanlığı sözcüsü Mesud Han, Washington yönetiminden ne zaman geldiği bilinmeyen istekle ilgili olarak, ''Bu rica üzerinde çalışıyoruz'' dedi, ancak kesin karara ne zaman varılacağı hakkında bilgi vermedi. 
     Pakistan, daha önce ABD'nin Irak'a asker göndermesi isteğini reddetmişti. İslamabad, sadece BM ya da uluslararası komuta şartıyla asker gönderebileceğini bildirmişti. 
     Han, geçmiştekinin aksine şimdiki ricanın çok özel olduğunu ifade ederek, gelecekte Irak'ın kurulması görevinde rol üstlenecek BM misyonunun korunması için böyle bir çağrıda bulunulduğunu kaydetti. 
     Bush, dün Beyaz Saray'da gazetecilere yaptığı açıklamada, Güvenlik Konseyi'nden Irak'ın yeniden yapılanmasıyla ilgili olarak yeni bir karar çıkartılmasını istediğini söylemiş, ancak ne tür bir karar çıkmasını istediğini belirtmemişti. 
     Bush, Amerikan askerlerinin görevlerini tamamlayıncaya kadar Irak'ta kalacağını kaydederek, ülkesinin, 30 Haziran'da yönetimin Irak halkına devredilmesi planına sadık olduğunu bildirmişti. 
     Bush, yönetime gelecek Iraklılara karar verilmesinde bir BM elçisinin yardım edebileceğini de söylemişti. 
     BM, ağustos ayında Bağdat'taki BM merkezine düzenlenen ve 19 çalışanının öldüğü intihar saldırısından sonra Irak'taki uluslararası görevlilerini çekmişti. O zamandan bugüne kadar uluslararası örgüt Irak'a personel gönderme konusunda gönülsüz davranıyor. 
     BM Genel Sekreteri Kofi Annan, dün yaptığı açıklamada, Irak'ta son günlerde artan şiddet ve adam kaçırma olayları nedeniyle, BM'nin görünür gelecekte Irak'a büyük bir ekip göndermeyeceğini söyledi. 
     BM Güvenlik Konseyi'nin geçici üyelerinden olan Pakistan'da ülke siyasetinde etkili aşırı dinci gruplar Irak'a asker gönderilmesine karşı çıkıyorlar. 
     
</TEXT>
</DOC>
