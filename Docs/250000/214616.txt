<DOC>
<DOCNO> 214616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko07.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'li fonun kafasını karıştırdı 
</HEADLINE>
<TEXT>

   EKONOMİ SERVİSİ 
   
   ABD'nin en etkili emeklilik fonu Calpers Kaliforniya Kamu Çalışanları Emeklilik Sistemi , Türkiye'yi, Arjantin ve Peru ile birlikte yatırım yapabileceği menkul kıymetler borsaları listesinden çıkardı. 
   164 milyar dolar hacme sahip olan Calpers'in sadece gelişmekte olan piyasalara yaptığı yatırım geçen yıl 2 milyar dolardı. Calpers, Türkiye'nin bu yıl fonun yatırım standartlarının altına düştüğü açıkladı ancak bunun nedeniyle ilgili bilgi vermedi. Ancak fonun yatırım yapılacak ülkeleri piyasa verimliliği, şirket yönetimi, politik istikrar ve insan hakları gibi kriterlere göre sıraladığı biliniyor. Analistlere göre Türkiye'nin Calpers'in çok önem verdiği şirket yönetimi karnesini düzeltmesi gerekiyor. Türkiye'deki şirketler şeffaflık eksikliği yüzünden eleştiriliyor ve çoğu şirketin aileler tarafından yönetildiği belirtiliyor. Bu iki faktör yatırımcıları kaçırıyor. 
   
   'Bilgilerini tazelemeli' 
   Calpers'in açıklamasına rağmen, diğer yatırımcılar Türkiye'nin bir takım alanlarda gerçekleştirdiği gelişmelerden memnun olduklarını açıkladılar. Gartmore Yatırım Yönetimi'nden Gelişmekte Olan Ülkeler Piyasası Başkanı Philip Ehrman, "Türkiye'deki makroekonomik gelişme devam ediyor" diye konuştu. 
   Calpers'in hamlesini yorumlayan bir Türk yetkili Calpers'in Türkiye hakkındaki bilgilerini tazelemesi gerektiğini söyledi. Aynı yetkili, "Bu rapora göre hareket eden yatırımcılar kaybeder" dedi. 
   
   
</TEXT>
</DOC>
