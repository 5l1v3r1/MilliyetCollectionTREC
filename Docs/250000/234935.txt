<DOC>
<DOCNO> 234935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy16.html </URL>
<DATE> 2004/04/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AKP'li Ergin "Rumlar oyuncağı elinden alınmış çocuk durumunda.." 
</HEADLINE>
<TEXT>

     AK Parti Grup Başkanvekili Sadullah Ergin, Kıbrıs'ta referandum sonucunun Türkiye ve KKTC insanının hayrına olduğunu belirterek, ''Artık Kıbrıs'ta hiçbir şey, 24 Nisan öncesi gibi olmayacak'' dedi. 
     TBMM'de gazetecilerle sohbet eden Ergin, Kıbrıs'taki referandum sonucunu değerlendirdi. Referandum sonucunun ''Kıbrıs ve Türkiye'nin hayrına'' olduğunu ifade eden Ergin, Türkiye ve KKTC'de yaşayan Türklerin ne kadar iyi niyetli oldukları, çözüme yakın ve sıcak durmalarını göstermesi açısından önemli olduğunu vurguladı. 
     30 yıldan beri Kıbrıs'ta hem uzlaşmaz tavır sergileyip hem de Kıbrıs'ta ''kendileri çözüm istiyormuş da Türkler bunu engelliyormuş'' politikası yapan Rum kesiminin sermayesini kaybettiğini savunan Ergin, ''Rum kesimi, yıllardır kullandığı sermayesini kaybetti. Tabiri caizse, oyuncağı elinden alınmış bir çocuk durumunda, şu anda...'' dedi. TBMM'nin konuyla ilgili olarak bilgilendirilmesinin söz konusu olup olmayacağı sorusuna Ergin, Kıbrıs'ın iki kesiminde ''evet'' çıkması olasılığı düşünülerek Genel Kurul'un bugün de çalışması için karar alındığını hatırlattı. Sadullah Ergin, ancak sonucun farklı olması nedeniyle buna gerek olmadığını, Genel Kurul'un bugün ''aç-kapa'' yapacağını bildirdi. Meclis'in bilgilendirilmesinin gündemlerinde olmadığını belirten Ergin, Türkiye'nin referandum sonucunun gerekleri için dış politikada ciddi bir süreci başlatacağını kaydetti. 
     
     ''İZLENİN POLİTİKANIN SOMUT YARARI...'' 
     AB, ABD, Uzakdoğu ve 3. Dünya ülkelerinin referandum sonucunu, ''Türkiye ve KKTC'nin lehine bir atmosfer oluştuğu'' yönünde değerlendirdiğini ifade eden Ergin, şunları kaydetti 
     ''İzlenen politikaların somut yararını görmeye başladık. Bunu kısa ve orta vadede Türkiye ve KKTC'de yaşayan insanımızın lehine en fazla çıkarı sağlayacak adımları atmak Hükümetimizi bekleyen önemli bir görevdir. Dışişleri bürokratları ve bakanımız bu konuda gerçekten son derece başarılı bir çalışma yaptı. Bu sadece bizim tespitimiz değil, yabancı siyasetçilerin de teslim ettiği şey. Kıbrıs'ta gelinen nokta son 50 yılın en büyük siyasi ve diplomatik başarısı olarak gösteriliyor. Bu olay, dış politika ve ulusal meselelerde hamasetle değil akıl ve ferasetle yürümenin ne kadar önemli olduğunu göstermesi açısından önemli bir gösterge oldu. Hamaset değil akıl ve feraset ön plana çıkarılmalı.'' Ergin, müzakere sürecinde Türkiye'nin yalın, samimi ve açık bir üslup sergilediğine işaret ederek, ''tavşana kaç, tazıya tut'' şeklinde bir yol izlenmediğini, Rum kesiminin bir yandan çözüm istiyor görüntüsü verirken referandumda ''hayır'' çıkması için büyük gayret gösterdiğini söyledi. 
     Çıkan sonuca göre Rum kesiminin Ada'nın bütünü temsilen AB'ye üye olacağına dikkati çeken Ergin, geçmiş hükümetlerin 1995 yılında Gümrük Birliği karşılığı Rum kesiminin üyeliğine yeşil ışık yaktığını, ayrıca Helsinki Zirvesi'nde de Türkiye'nin elini daraltan bir metin ortaya çıktığını savundu. Ergin, ''Bu referandum süreci Kıbrıs'ta yaşayan soydaşlarımızın lehine neticelenmiş KKTC'nin yarınları için önemli bir dönüm noktası olmuştur. Artık Kıbrıs'ta hiçbir şey, 24 Nisan öncesi gibi olmayacak'' dedi. 
     
     ''KKTC'NİN İÇ MESELESİ...'' 
     Ergin, KKTC Başbakanı Mehmet Ali Talat'ın Cumhurbaşkanı Rauf Denktaş'a yönelik sözlerinin hatırlatılması üzerine, bunların KKTC'nin iç meselesi olduğunu vurgulayarak, şu görüşleri dile getirdi 
     ''Gelişmiş demokratik ülkelerde, herkes kendi izlediği politikanın, taraf olmanın ya da olmamanın neticelerine katlanır. Yaptığınız çalışmalar başarılı olursa övülürsünüz ama aldığınız tavır fayda yerine zarar getirirse bunun da sonuçlarına katlanmanız gerekir. Bu sadece Kıbrıs için değil, Türkiye için de böyle... Demokratik ülkelerde seçim ve referandumlar belli siyasi anlamlar taşır. Bu anlamları siyasetçiler kendileri tahlil edip çıkarırlar, toplumun da siyasete bakışı bunda önemli rol oynar. Temenni ediyoruz ki Türkiye ve KKTC'de bu gelenek artık yerleşsin, demokratik teamüller siyaset düsturu haline gelir.'' Ergin, Denktaş'ın ne yapıp yapmayacağına kendisinin karar vereceğini belirterek, telkinde bulunmasının uygun düşmeyeceğini söyledi. ''Hükümet bundan sonra Kıbrıs'ta kimi muhatap alacak '' sorusuna Ergin, Kıbrıs Anayasası'na göre herkesin yeri ve konumunun belli olduğunu, icranın başının hükümet, onay makamının ise cumhurbaşkanı olduğunu hatırlattı. Sadullah Ergin, ''Anayasal düzenin gerektirdiği yetkilerle ilgili olarak herkes kendi alanında muhataptır. Hükümet'in muhatabı hükümettir, temsil makamında Cumhurbaşkanımızın muhatabı da Cumhurbaşkanı'dır. Burada keyfi bir uygulama beklemek yanmış olur'' diye konuştu. 
     
</TEXT>
</DOC>
