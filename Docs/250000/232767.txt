<DOC>
<DOCNO> 232767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun56.html </URL>
<DATE> 2004/04/19/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Akgönenç "Referandum seçim değil hayat memat meselesidir" 
</HEADLINE>
<TEXT>

     Saadet Partisi SP Genel İdare Kurulu GİK üyesi Oya Akgönenç, ''Kıbrıs'ta 24 Nisan'da yapılacak referandumun bir seçim değil, hayat memat meselesi ve çok önemli bir dönüm noktası olduğunu'' belirterek, Kıbrıs Türk halkını, referandumda ''hayır'' diyerek haklarını korumaya çağırdı. 
     Akgönenç, ''Evet derseniz idam fermanınızı vermiş olursunuz. Hepinizi 'hayır' demeye, direnmeye ve haklarınızı müdafaa etmeye davet ediyorum'' dedi. 
     Beraberinde milletvekili ve partililerden oluşan bir heyetle hafta sonu KKTC'ye gelen ve referanduma kadar adada temaslarda bulunacak Oya Akgönenç, Lefkoşa'da Dış Basın Birliği'nde basın toplantısı düzenledi. 
     Oya Akgönenç, Kıbrıs konusunun kritik bir noktaya ulaştığını belirterek, geliş amaçlarının, bu konulardaki çalışmalarını, Annan Planı'nın getiri ve götürülerini Kıbrıs Türk halkıyla paylaşmak ve onlara mesaj vermek olduğunu kaydetti. 
     24 Nisan'da yapılacak referandumun bir seçim değil, ''hayat memat meselesi ve önemli bir dönüm noktası olduğunu'' ifade eden Akgönenç, ''böyle bir referandumun bir daha tekrarlanma imkanı bulunmadığını, bunun gelecekte gerek KKTC ve gerek Türkiye'deki herkesi derinden etkileyeceğini'' belirtti. Akgönenç, şunları söyledi 
     ''Kıbrıs meselesi, 'sadece küçük bir adanın geleceği, ne olacak' işi değildir. Olay asla o kadar basit değildir. Kıbrıs konusu çok kompleks bir olaydır. Dolayısıyla ben sevgili Kıbrıs halkının bu olaya, sadece mahalli bir olay olarak bakmasını da istemiyorum.'' 
     
     "Hayatları öyle alt üst olacak ki" 
     Büyük Ortadoğu Projesi, Avrupa Birliği'nin genişleme süreci gibi uluslararası boyuttaki politikaların Kıbrıs meselesi üzerindeki etkisi üzerinde duran Akgönenç, referandumda ''evet'' demeden önce bunların dikkate alınmasını istedi. 
     Akgönenç, ''Kıbrıslıların hayatları öyle bir altüst olacak ki bunu kelimelerle anlatmak ve tarif etmek imkanı yok. Çünkü bu güzel ve küçük adanın üstünde muazzam planlar ve oyunlar yapılmakta'' diye konuştu. 
     Oya Akgönenç, ''Annan Planı'nın Kıbrıs Türk halkının hayrına olmadığını, tamamen tuzaklarla dolu olduğunu ve Türkleri eritme politikasına dayandığını'' kaydetti. 
     KKTC Başbakan Mehmet Ali Talat'ın, Rum kesimindeki temaslarını da eleştiren Akgönenç, ''Kıbrıs Türk halkından bu ziyaretlerin nedenini Talat'tan sormasını'' istedi. Akgönenç, Türkiye kökenli KKTC vatandaşlarıyla ilgili listenin BM'ye sunulmasına rağmen Kıbrıs Türk halkından gizlendiğini ifade ederek bunu da eleştirdi. 
     Kıbrıslı Türklerden kızgınlıkla hareket etmemesini de isteyen Akgönenç ''Kızgınlıklarınızı Mayıs ayına bırakın. Ayın 24'ünde sadece ülkenizi ve kendi geleceğinizi düşünün'' dedi. 
     
</TEXT>
</DOC>
