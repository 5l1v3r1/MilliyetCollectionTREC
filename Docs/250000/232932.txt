<DOC>
<DOCNO> 232932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur29.html </URL>
<DATE> 2004/04/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tren kazası Meclis gündeminde... 
</HEADLINE>
<TEXT>

     TBMM Başkanvekili, CHP Ankara Milletvekili Yılmaz Ateş, Polatlı'nın Temelli Beldesi'ndeki hemzemin geçitte meydana gelen ve 7 öğrencinin ölümüyle sonuçlanan trafik kazasını, soru önergeleriyle Meclis gündemine taşıdı. 
     Ateş, Ulaştırma Bakanı Binali Yıldırım'a, 1999 yılında kazanın yaşandığı hemzemin geçite bariyer ve sinyalizasyon sistemi kurulması için başvuru yapılıp yapılmadığını sordu. Başvuru doğru ise niçin sistemin hayata geçirilmediği sorusunu da yönelten Ateş, sistemin kurulmamasıyla ilgili olarak Hızlı Tren Projesi'nin gerekçe gösterilip gösterilmediğine de açıklama getirilmesini istedi. Bu gerekçenin, sistemin kuruluşunu engellemesinin nasıl değerlendirildiği sorusuna da yer veren Ateş, sözkonusu yere bariyer ve sinyalizasyon sisteminin ne zaman kurulacağını ve yurt genelindeki hemzemin geçitlerin hangilerinde bariyer ve sinyalizasyon bulunduğunu sordu. 
     Aynı konuda İçişleri Bakanı Abdülkadir Aksu'ya da sorular yönelten Ateş, kazaya neden olan araç ve servis şoförünün, Okul Servis Araçları Yönetmeliği'nin önrgödüğü koşulları taşıyıp taşımadığına ilişkin sorularının yanıtlanmasını istedi. 
     Temelli Beldesi'nde 16 Nisan 2004'te meydana gelen kazada, Mavi Tren okul servis aracıyla çarpışmış, 7 öğrenci yaşamını yitirirken, 8 öğrenci de yaralanmıştı. 
     
</TEXT>
</DOC>
