<DOC>
<DOCNO> 207034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko18.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı 3 katrilyon liralık yük tasarrufla karşılanacak 
</HEADLINE>
<TEXT>

     Sanayi ve Ticaret Bakanı Ali Coşkun, emeklilere yapılan zammın getireceği 3 katrilyon liralık yükün tasarruflarla sağlanacağını belirterek, ''Başbakan gerekli talimatı verdi. Her bakanlık, personel harcamaları hariç diğer harcamalarda yüzde 10 hedef koydu. Her bakanlık, bu tasarrufu sağladığı zaman zaten karşılanmış oluyor'' dedi. 
     İTO tarafından düzenlenen ''Büyük Mağazalar ile Üreticiler ve Toptancı İlişkileri'' paneli sırasında soruları yanıtlayan Coşkun, emeklilerin ücretlerinde yapılan artışın hangi kaynaktan sağlanacağına ilişkin soru üzerine, bunun 3 katrilyon liraya yakın bir yük getirdiğini, bunun tasarruflarla karşılanacağını söyledi. 
     Enflasyonun kontrol altına alındığını belirten Coşkun, şunları söyledi 
     ''Bu yıl hedefimiz yüzde 12, ama zannediyorum böyle giderse daha kısa zamanda tekli rakamlara ineceğiz. Reel faiz de ona paralel gidiyor. Dolayısıyla faizden elde edilecek tasarruflarla bu kaynağı sağlayabileceğiz. Çünkü emeklilerimizin insan onuruna yakışır bir seviyede ücret almalarını istiyoruz. Aslında bu bile yetersizdir, ama imkanlar bu kadar.'' Gazetecilerin tasarruf sağlanacak kaynaklara ilişkin bilgi istemeleri üzerine Coşkun, şunları söyledi 
     ''Sayın Başbakan gerekli talimatı verdi. Her bakanlık, personel harcamaları hariç, oraya dokunamıyoruz çünkü, personelde indirim yapılabilirse, ihtiyaç dışı personel ayrılırsa, kendiliğinden o indirim olur, ama diğer harcamalarda yüzde 10 hedef koydu. Her bakanlık, bu tasarrufu sağladığı zaman zaten karşılanmış oluyor.'' 
     
</TEXT>
</DOC>
