<DOC>
<DOCNO> 205338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun15.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de fahişeliğin serbest bırakılması planlanıyor 
</HEADLINE>
<TEXT>

     İngiltere'de hükümet, kanun yoluyla yasaklanan fahişeliğin kontrollü olarak serbest bırakılması seçeneği üzerinde duruyor. 
     Konuyla ilgili düzenlemeler içeren yasanın 50 yıldır ilk kez güncelleştirilmesine çalışıldığını açıklayan İçişleri Bakanlığı sözcüsü, söz konusu çalışmanın ''son derece radikal sonuçlar ve değişimler'' getirebileceğini söyledi. 
     İngiltere'de genelev açılması ve kadınların fahişelik yoluyla hayatlarını kazanması yasağı olmasına rağmen, bu alanda önemli bir yasadışı pazarın oluştuğu biliniyor. 
     Bu pazarın insan kaçakçılığı ve uyuşturucu ticaretiyle el ele geliştiği kanısında olan hükümet, fahişeliğin yasalar çerçevesinde yeniden düzenlenip kontrollü olarak serbest bırakılmasının, bu mesleği suç örgütlerinin hakimiyetinden kurtarabileceğini düşünüyor. 
     The Guardian gazetesi de, fahişelikle geçimini sağlayan kadınların tümünün organize suç örgütlerinin kontrolü altında olduklarını, Birmingham gibi bazı kentlerde yerel yönetimler ve polis şeflerinin hükümete, hayatını bu yoldan kazanan kadınlara ortam yaratılması yönünde baskı yaptıklarını iddia etti. 
     İngiliz Hukukçular Birliği de, hükümete yaptığı çağrılarda, mevcut yasaların gerçekçi olmadığını, dünyanın her yerinde olduğu gibi İngiltere'de de bir grup kadının yaşamını bu yoldan kazandığını ve bunu yasaklamanın hiçbir işe yaramadığını belirtti. 
     
</TEXT>
</DOC>
