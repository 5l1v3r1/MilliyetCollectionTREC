<DOC>
<DOCNO> 212022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur16.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkında iddia olan Yargıtay üyeleri için soruşturma başlatıldı 
</HEADLINE>
<TEXT>

     Yargıtay Başkanı Eraslan Özkaya, Neşter 2 Operasyonu kapsamında ismi öne çıkan bazı Yargıtay üyeleri için soruşturma kararı verildiğini ve soruşturmayı yapmak için muhakkik üye görevlendirildiğini bildirdi. 
     Yargıtay 1. Başkanlık Kurulu, Özkaya başkanlığında yaklaşık 2.5 saat süren bir toplantı yaptı. 
     Toplantıda, ön inceleme yapmak üzere görevlendirilen raportör üyenin hazırladığı rapor değerlendirildi. 
     Özkaya, toplantının ardından AA muhabirine yaptığı açıklamada, hazırlık tahkikatını yürütmesi için ceza dairesi başkanlarından birinin muhakkik üye olarak görevlendirildiğini söyledi. 
     Soruşturulması için belli bir isim verilmediğini belirten Özkaya, ''Belli bir isim söylenmedi. 'Gerekli çalışmayı yap' dedik. Gerekli inceleme yapılacak. Kimlerin neyle ilgisi varsa, rapor verilecek. İsmi öne çıkanlar hakkında bütün soruşturma yapılacak'' dedi. 
     ''İki kişi hakkında yakıştırmada bulunulabilir. Her ismi geçen, her şey inceden inceye araştırılacak, soruşturulacak'' diye konuşan Özkaya, bu işlerin mümkün olan en kısa sürede yapılmasını istediklerini söyledi. 
     ''Yargı, hepimizin'' diyen Özkaya, rivayetle, yakıştırmayla, dedikoduyla karar verilemeyeceğini kaydetti. 
     Özkaya, raportör üyenin 6 klasörden oluşan dosyayı bir klasör haline getirdiğini, deliller, belgeler ve kişilerle bağlantı kurmak suretiyle Yargıtay'ı ilgilendiren kısmının ''resmini'' çektiğini anlattı. 
     Muhakkik üyenin soruşturmayı yürütürken gerekli gördüğü, ihtiyaç duyduğu herkesin ifadesine başvurabileceğini ifade eden Özkaya, üyenin gerektiğinde Adalet Bakanlığı ve Ankara DGM Cumhuriyet Başsavcılığı'ndaki dosyalarla irtibat kurabileceğini söyledi. 
     
     SÜREÇ NASIL İŞLİYOR 

     Yargıtay Kanunu'na göre, hakkında herhangi bir suçlamada bulunulan Yargıtay üyeleri hakkında soruşturma açılabilmesi için öncelikle 9 kişiden oluşan Yargıtay 1. Başkanlık Kurulu'nun izni gerekiyor. 
     Suçlamaya ilişkin bilgi, belge ve delillerin ön incelemesini yapan Yargıtay Başkanlık Kurulu'nun kararıyla soruşturma başlatılıyor. 
     Bu durumda Başkanlık Kurulu, soruşturmayı yapması için Yargıtay Ceza Dairesi başkanlarından birini muhakkik üye olarak görevlendiriyor. 
     Muhakkik üye, sorgu hakimi gibi görev yaparak raporunu hazırlıyor ve soruşturmanın sonucunu Başkanlar Kurulu'na sunuyor. 
     Başkanlık kurulu raporu inceledikten sonra son soruşturmanın açılmasına karar verirse dosya Yargıtay Cumhuriyet Başsavcılığı'na gönderiliyor. Suç, ''kişisel suç'' ise Yargıtay Ceza Genel Kurulu'nda, ''görevle ilgili'' suç ise Anayasa Mahkemesi'nde dava açılıyor. 
     
</TEXT>
</DOC>
