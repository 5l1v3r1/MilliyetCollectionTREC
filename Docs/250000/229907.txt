<DOC>
<DOCNO> 229907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko12.html </URL>
<DATE> 2004/04/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İhracat ve ithalatta artış trendi sürecek .. 
</HEADLINE>
<TEXT>

     İmalatçı ihracatçıların, dahilde işleme rejimi kapsamında, gelecek bir yıllık dönem için taahhüt ettikleri ihracat tutarları, ihracattaki artış trendinin gelecek dönemde de süreceği sinyalini veriyor. 
     Dış Ticaret Müsteşarlığı, dahilde işleme rejimi kapsamında mart ayında verilen izinlerle ilgili verileri açıkladı. Buna göre, dahilde işleme rejimi kapsamında martta 1 milyar 849 milyon dolarlık ithalat izni alan imalatçı 
     ihracatçılar, bunun karşılığında 2 milyar 821 milyon dolarlık ihracat taahhüdünde bulundular. Alınan ithalat izinlerinin tutarı geçen yılın aynı ayına göre yüzde 25.4 oranında artarken, bunun karşılığında verilen ihracat taahhütlerinin tutarı yüzde 21.3 oranında artış kaydetti. Yapılacak ihracata göre alınan ithalat izinlerindeki büyüme, imalatçıların döviz kurlarındaki düşüş nedeniyle hammadde ve aramalı gereksinimini giderek daha çok ithalatla karşılamaya yöneldiklerine işaret ediyor. Dahilde işleme rejimi kapsamında bu yılın ilk üç aylık döneminde ise toplam bin 173 belge düzenlendi. Söz konusu belgeler kapsamında 7 milyar 112 milyon dolarlık ihracat taahhüdü alınarak, 4 milyar 737 milyon dolarlık ithalata izin verildi. Geçen yılın aynı döneminde ise 6 milyar 387.6 milyon dolarlık ihracat karşılığında rejim kapsamında 4 milyar 134 milyon dolarlık ithalat yapılması öngörülmüştü. İmalatçılar, dahilde işleme rejimi kapsamında yurt dışından vergi ve fonlardan muaf olarak ithal ettikleri hammadde ve ara mallarını Türkiye'de işleyerek bir yıl içerisinde ihraç etmek zorunda bulunuyorlar. Bu nedenle verilen ithalat taahhütlerinin gelişimi, gelecek bir yıllık dönemde ihracatın ve dolayısıyla ithalatın seyriyle ilgili öncü bir gösterge olarak değerlendiriliyor. Rejim kapsamında bu yıl alınan ihracat taahhütleri ocakta yüzde 19.1 attı, şubatta yüzde 13.8 oranında azaldıktan sonra martta yüzde 21.26'ya yükseldi. İthalat artışının bir göstergesi sayılan bu kapsamda yapılacak ithalat tutarı ise ocak ayında verilen belgelere göre yüzde 22.8 artarken, şubatta yüzde 11.3 azaldı ve martta yüzde 25.4 artış kaydetti. Şubattaki yavaşlamaya rağmen, rejim kapsamında alınan ihracat taahhütleri ve ithalat izinleri, ihracat ve ithalattaki yüksek artış ivmesinin önümüzdeki bir yıllık dönemde de devam edebileceğine işaret ediyor. 
     
     NET DÖVİZ GİRDİSİNDEKİ ARTIŞ YÜZDE 5.3 
     Rejim kapsamında alınan ithalat izinlerinin ihracattan daha yüksek seyretmesi, bir yandan Türk ihraç ürünlerinin bünyesinde daha fazla ithal girdi kullanıldığına işaret ederken bir yanda da Türkiye'nin bu yolla elde ettiği net döviz girişinin ihracat artışının gerisinde kalmasına yol açıyor. Bu dönemde rejim kapsamında alınan belgelerin ülkeye net 2 milyar 374 milyon dolarlık bir döviz girdisi sağlaması bekleniyor. 
     Bu arada geçen yıl ocak-mart döneminde yüzde 64.7 olan yapılacak ithalatın, gerçekleştirilecek toplam ihracata oranı bu yıl yüzde 66.6 düzeyine kadar yükseldi. Bu gelişme Türkiye'nin 100 birimlik ihracat için yapması gereken ithalat tutarının 66.6 birime çıktığına işaret ediyor. 
     
</TEXT>
</DOC>
