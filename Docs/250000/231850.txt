<DOC>
<DOCNO> 231850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/dunya/dun04.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Ermenistan çekilirse, Karabağ'a özerklik 
   Azerbaycan Cumhurbaşkanı İlham Aliyev, Ermenistan'ın çekilmesi durumuda Dağlık Karabağ'daki Ermenilere "muhtariyet" vermeye hazır olduklarını açıkladı. Gazetecilerle sabah kahvaltısında bir araya gelen Aliyev, Ermenistan-Azerbaycan ilişkileri konusunda şu mesajları verdi "Dağlık Karabağ Azerbaycan toprağıdır. Biz bu sorunun çözülebilmesi için kademeli bir geçişe olumlu bakıyoruz. Dağlık Karabağ'ın etrafındaki 7 bölgeden Ermenistan ordusu çıksın. Ermenistan çekilirse, Karabağ muhtar bir cumhuriyet gibi yaşayabilir." 
   
   Bir uçak dolusu tabut 
   Irak'tan ABD'ye tabut taşıyan bir uçağın kargo bölümünden çekilen bu fotoğraf Amerikalıların ortak belleğindeki Vietnam anılarını canlandırır nitelikte. Pentagon verilerine göre, Irak savaşının başladığı geçtiğimiz mart ayından bu yana 688 Amerikan askeri öldü, 3 bin 269'u yaralandı. 
   
   İran Büyükelçiliği başk tibine suikast 
   Irak'taki İran Büyükelçiliği'nin başk tibi Bağdat'ta uğradığı silahlı saldırıda öldürüldü. İran Dışişleri Bakanlığı'ndan yapılan açıklamada, Başk tip Halil Naimi'nin, büyükelçiliğe gittiği sırada uğradığı silahlı saldırı sonucu hayatını kaybettiği belirtildi. Olay yerindeki bir AFP muhabiri de, Naimi'nin aracında 10 kadar mermi deliği bulunduğunu bildirdi. 
   
   Klip çeken Kürt şarkıcı vuruldu 
   Irak'ın kuzeyindeki Kerkük kentinde, Amerikan askerlerinin ateş açması sonucu, video - klip çeken Kürt şarkıcı Hasan Garib ağır yaralandı. Kerkük polisine göre, El Afra gazinosu yakınlarında devriye gezen Amerikan askerleri, "Irak'ın kurtuluşunun birinci yıldönümü için" bestelediği şarkıya klip çeken Garib'i şüpheli zannetti. Askerlerin ateş açması sonucu Garib ağır yaralandı ve hastaneye kaldırıldı. Amerikan askerlerinin, klibi çeken, Irak'taki koalisyonun finanse ettiği El Irakiye televizyonunun kameramanını da gözaltına aldıkları belirtildi. 
   
   
   
</TEXT>
</DOC>
