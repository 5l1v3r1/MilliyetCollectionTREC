<DOC>
<DOCNO> 213710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun10.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Midye toplarken akıntıya kapılın ölen Çinliler için soruşturma 
</HEADLINE>
<TEXT>

     İngiltere'nin Morecombe körfezinde midye toplarken suların yükselmesi sonucu akıntıya kapılıp ölen 19 kaçak Çinliyi çalıştıran kişilerle ilgili geniş çaplı bir soruşturma başlatıldığı açıklandı. 
     Polis yetkilileri, bölgedeki midye endüstrisinin birçok kaçak mülteciyi buraya yönelttiğini, ancak körfezin yapısını tanımayan bu kişilerin kılavuzsuz çalıştırılmasının bu tür kazalara yol açabildiğini bildirdi. 
     Bu durumda bu kişileri ucuz işgücü olarak gören ve onların sırtından para kazanmaya çalışan çetelere ulaşılmasına çalışıldığını da vurgulayan İngiltere polis yetkilileri, bu kişilerin yakalandıklarında ''ölüme sebebiyet vermek'' suçuyla yargılanmalarının isteneceğini açıkladı. 
     Bu arada güçlü akıntıdan son anda kurtulmayı başaran 16 Çinlinin tedavilerinin sürdüğü ve bunlardan 4'ünün daha önce İngiltere'den siyasi sığınma istedikleri ortaya çıktı. 
     Morecombe körfezi, yılda 6 milyon sterlinlik iş kapasitesiyle midye toplayıcıları için bir cazibe merkezi oluşturuyor. Bölge sakinleri, bu nedenle her yıl daha çok kaçak göçmenin körfezde çalışmak üzere akın ettiğine dikkat çekiyor ve polisten kaçakların çalıştırılmaması için daha etkin önlem almasını istiyor. 
     
</TEXT>
</DOC>
