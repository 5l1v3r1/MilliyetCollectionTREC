<DOC>
<DOCNO> 221582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo35.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nden tek vuruş 1-0 
</HEADLINE>
<TEXT>

     Gençlerbirliği, UEFA Kupası 4. tur ilk maçında Ankara'da konuk ettiği Valencia'yı 1-0 yendi. Temsilcimizin golünü 12. dakikada Filip Deams penaltıdan kaydetti. 
     Hafta başından beri Valencia maçının kasetlerini defalarca izleyen Gençlerbirliği futbolcuları, adeta İspanyol ekibini ezberlediler. Karşılaşmaya kendilerinden oldukça emin başlayan başkent ekibi, ilk dakikalarda rakip kalede yakaladığı yüzde 100 gol pozisyonlarının sadece birinden, penaltı atışından bulduğu golle yararlanabildi. 
     Konuk ekip Valencia ise çok iyi tanımadığı Gençlerbirliği'ne karşı gerekli önlemleri alamamış bir görüntü çizerken, forvette Youla ve Mustafa Özkan'ı durdurmakta zorlanınca kalesinde büyük tehlikeler yaşadı. 
     5. dakikada, Ali Tandoğan Youla'yı kaçırdı. Topla ceza alanında buluşan bu futbolcu, kalecinin üzerinden topu aşırttı. Kaleye paralel giden topa Mustafa ve Filip uzak kalınca, takımlarını mutlak bir golden ettiler. 
     12. dakikada, Mustafa'nın ceza alanında Ayala tarafından düşürülmesine, maçın orta hakemi Norveçli Ovrebo Tom Henning, penaltı noktasını gösterdi. Atışı Filip kullandı ve topu kalecinin uçtuğu köşeden ağlarla buluşturdu 1-0. 
     14. dakikada, rakip defansın uzaklaştırmak istediği top, Mustafa'nın önünde kaldı. Bu futbolcu, kaleciyle karşı karşıya kaldığı pozisyonda topu, ağlar yerine yandan auta atınca takımını mutlak bir golden etmiş oldu. 
     33. dakikada, Valencia'nın ender geliştirdiği ataklardan biri yaşandı. Gençlerbirliği ceza alanı sol çaprazından, İspanyol ekibinin kazandığı firikik atışını Angulo kullandı. Bu futbolcunun kaleye gönderdiği sert şutta, kalesinde iyi yer tutan kaleci Botonjic topu bloke etti ve karşılaşmanın ilk yarısı Gençlerbirliği'nin 1-0'lık üstünlüğü ile tamamlandı. 
     
</TEXT>
</DOC>
