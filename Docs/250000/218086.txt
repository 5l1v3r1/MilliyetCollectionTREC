<DOC>
<DOCNO> 218086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur27.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Solüsyonları karıştırınca hastaların yemek borularını yakmış... 
</HEADLINE>
<TEXT>

     Manisa Celal Bayar Üniversitesi CBÜ Tıp Fakültesi Hastanesi'nde, 2 hastaya yanlış solüsyon içirdiği ve yemek borularının yanmasına neden olduğu iddiasıyla, laboratuvar görevlisinin 1 yıla kadar hapis cezası istemiyle yargılanmasına devam edildi. 
     Manisa 3. Asliye Ceza Mahkemesi'ndeki duruşmaya sanık Ramazan Akgün katıldı. Yanlış sıvı içirilmesi sonucu yemek boruları yanan Aysel Kınay ile Nimet Ardıç ise mahkemeye gelmedi. 
     Duruşmada, laboratuvarda görev yapan doktorlar Banu İşbilen, Yeşim Güven ile teknisyen Mehmet Coşkun tanık olarak dinlendi. 
     Çalışma sistemleri hakkında bilgi veren İşbilen ve Güven, hazırlanan solüsyonlara etiket yapıştırarak dolaba ve raflara bıraktıklarını, olaydan bir gün önce kullanılacak ilaçları hazırladıklarını ve ertesi gün iki hastaya, verilmemesi gereken solüsyonlardan yanlışlıkla verildiğini öğrendiklerini kaydettiler. 
     Mahkeme, suça konu olan maddelerin hayati tehlike meydana getirip getirmediği konusunda bilgi alınması için dosyanın Adli Tıp Kurumu'na gönderilmesine karar vererek duruşmayı erteledi. 
     
     OLAY 
     2 Nisan 2002'de Aysel Kınay ve Nimet Ardıç'a, CBÜ Biyokimya Laboratuarında ''glikoz tolerans'' testi yapılması esnasında görevliler tarafından şekerli su çözeltisi yerine ''koroviz'' adı verilen yakıcı asidik sıvı içirilmiş, her iki hastanın da yemek boruları ve mideleri yanarak tahriş olmuştu. 
     Olay üzerine laboratuvar görevlisi Ramazan Akgün hakkında dava açılırken, Kınay ve Ardıç da hastane aleyhine toplam 220 milyar lira tazminat davası açmıştı. 
     
</TEXT>
</DOC>
