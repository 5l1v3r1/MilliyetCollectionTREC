<DOC>
<DOCNO> 245107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur26.html </URL>
<DATE> 2004/06/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tabip Odası'ndan görevden uzaklaştırmalara tepki .. 
</HEADLINE>
<TEXT>

     İstanbul Tabip Odası Başkanı Prof. Dr. Gençay Gürsoy, İstanbul Üniversitesi İÜ İstanbul ve Cerrahpaşa tıp fakültelerinin adli tıp anabilim dalı başkanlarının ''göreve iade edilmelerini'' istedi. 
     Odada düzenlenen basın toplantısında konuşan Prof. Dr. Gürsoy, İÜ İstanbul Tıp Fakültesi Adli Tıp Anabilim Dalı Başkanı Prof. Dr. Şebnem Korur Fincancı ile Cerrahpaşa Tıp Fakültesi Adli Tıp Anabilim Dalı Başkanı Prof. Dr. Sermet Koç'un, aynı gün aynı gerekçelerle görevden uzaklaştırıldığını söyledi. 
     Bu durumu ''skandal'' olarak nitelendiren Prof. Dr. Gürsoy, İÜ Rektörlüğü tarafından, her iki bilim insanı hakkında, ''Adli Tıp Kurumu'ndaki kadrolaşmalara'' yönelik yaptıkları açıklama ve basına verdikleri demeçlerden dolayı soruşturma açıldığını anlattı. 
     30 Nisan'da da görevden uzaklaştırıldıklarına dair tebliğde bulunulduğunu kaydeden Prof. Dr. Gürsoy, ceza gerekçesinin de, Disiplin Yönetmeliği'nin ''hizmet içinde taşıdığı resmi sıfatın gerektirdiği itibar ve güven duygusunu sarsacak nitelikte davranışlarda bulunmak'' maddesi olduğunu belirtti. 
     Prof. Dr. Gürsoy, her ikisi bilim insanının da başarılı, uluslararası yayınlara sahip, çeşitli ödülleri bulunan son derece değerli bilim insanları olduğunu dile getirdi. 
     Bunun İÜ'nün ne ilk ne de son uygulaması olduğunu savunan Prof. Dr. Gürsoy, ''Bu iki arkadaşımız, aynı zamanda odanın en aktif çalışanlarından. Her ikisi de değişik görevlerde bulundu. Bu nedenle bu uzaklaştırmanın aynı zamanda İÜ Rektörü Prof. Dr. Alemdaroğlu'na, Türk Tabipleri Birliği tarafından intihal nedeniyle verilen meslekten men cezasından sonra gerçekleşmiş olmasının tesadüfi olmadığına inanıyoruz'' diye konuştu. 
     Oda olarak arkadaşlarının arkasında olduklarını dile getiren Prof. Dr. Gençay Gürsoy, ''Her iki arkadaşımız da derhal görevlerine iade edilmelidir. Bunun için yasal yollara başvuracağız. Gerekirse uygulamayı geri çevirmek için uluslararası alanda da yasal yollara başvuracağız'' dedi. 
     
</TEXT>
</DOC>
