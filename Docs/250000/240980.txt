<DOC>
<DOCNO> 240980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy24.html </URL>
<DATE> 2004/05/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan Meslek liselerinin sayısının artması gerekiyor... 
</HEADLINE>
<TEXT>

     Başbakan Recep Tayyip Erdoğan, meslek liselerinin sayısının artması gerektiğini ifade ederek, ''Ara elemanlara şiddetle ihtiyacımız var. Bunu başarmaya mecburuz'' dedi. 
     Erdoğan, ''Kim bunu nereye çekerse çeksin, dünyada gelişmiş, çağı yakalamış ülkeler başka konuşuyor ama onları yakalamamakta direnenler başka konuşuyor, başka yere çekiyor'' diye konuştu. 
     Başbakan Erdoğan, OPET Petrolcülük Yönetim Kurulu Başkanı Fikret Öztürk'ün Gaziantep'in İslahiye ilçesinde yaptırdığı üç adet ilköğretim okulunun temel atma törenine katıldı. 
     Erdoğan, törende yaptığı konuşmada, 19 Mayıs Atatürk'ü Anma, Gençlik ve Spor Bayramı'nı, muasır medeniyetler seviyesini yakalamış bir Türkiye'de kutlamayı temenni ettiğini söyledi. 
     Hükümet olarak eğitime yapılan yatırımların geleceğe yapılan en önemli yatırımlar olduğunun bilinciyle yola çıktıklarını ifade eden Erdoğan, bu konuda attıkları ilk adımın eğitim alanında yatırım yapacaklara getirdikleri yüzde 100 muafiyet olduğunu anımsattı. Bu adımları atarken, devlet-millet kaynaşmasını göstermek istediklerini vurgulayan Erdoğan, ''Benim insanımın fıtratında, hamurunda farklı bir özellik var. O da nedir Sürekli olarak almak değil, vermesini bilen bir milletiz'' dedi. 
     Başbakan Erdoğan, bu sabah 4'ncü Aile Şurası'nı yaptıklarını anımsatarak, şöyle konuştu 
     ''Orada da şunu söyledim Eğer aile yapımız güçlü olmasaydı, bugün Arjantin'in yaşamış olduğu sıkıntıları aynen biz de yaşardık. O ekonomik krizi yaşadığımız dönemde ayakta kalabildiysek, bilesiniz ki bizde şükür denilen bir anlayış var, bununla ayakta kaldık. O sıkıntıların yaşandığı dönemde benim insanım hep şunu söyleyedurmuştur Allah devlete, millete zeval vermesin. Böyle bir millete sahibiz. İşte bu bizi bugünlere getirdi. Yavaş yavaş tırmanan bir ekonomide de inşallah işsizliğin belini kıracağız.'' 
     
     ''OKUMA YAZMADA YÜZDE 100'E ULAŞMAMIZ LAZIM'' 

     Erdoğan, bugün temeli atalın okulların 2004-2005 eğitim-öğretim yılına yetişeceğini de ifade ederek, okulları yaptıran Fikret Öztürk'e teşekkür etti. 
     ''Taşıma su ile değirmen dönmez'' diye bir özdeyiş olduğunu hatırlatan Erdoğan, Türkiye'de yıllarca taşıma su ile değirmen döndürülmeye çalışıldığını dile getirdi. Türkiye'de okuma-yazma oranının yüzde 87 olduğunu, ancak bu oran içinde aranan kalitenin bulunmadığını söyledi. 60-70-80-90 kişilik sınıfların bulunduğu okullar değil 30'un altına düşmüş sınıflar olması gerektiğine işaret eden Başbakan Erdoğan, şöyle devam etti 
     ''Bunun için, okullarımızın ve öğretmenlerimizin sayısının artması gerekiyor. Bu mücadeleyi veriyoruz. 
     Bunlarla birlikte meslek liselerinin sayısının artması gerekiyor. Ara elemanlara şiddetle ihtiyacımız var. Yetişmiş meslek sahibi insanlara şiddetle ihtiyacımız var. Bunu başarmaya mecburuz... Kim bunu nereye çekerse çeksin, dünyada gelişmiş, çağı yakalamış ülkeler başka konuşuyor ama onları yakalamamakta direnenler başka konuşuyor, başka yere çekiyor. Bunu bir defa bilmemiz lazım. Bu adımları atarken, bizim de süratle o yüzde 100'e kavuşmamız lazım.'' Başbakan Erdoğan, 2004 yılı bütçesinde eğitime ayrılan payın diğer bakanlıklardan fazla olduğunu söyledi. 
     ''Gök kubbede hoş bir seda bırakmak ve yarınlarda hayırla yad edilmek çok çok önemli. Hiç kimse bu dünyada kalıcı değil'' diyen Erdoğan, ''Varlıklarımızın hiçbiri bizimle gelmeyecek, hepsi burada kalacak ama ne olarak kalacağı çok önemli. Bankaların kasalarında da kalabilir ama eser olarak da kalabilir. Ama eser olarak kaldığı zaman, o kurumlardan mezun olacak öğrenciler sürekli olarak ebediyete intikal edenleri hayırla yad edeceklerdir'' dedi. 
     Başbakan Erdoğan, ''Biz sizin hizmetkarınızız, biz sizin verdiğiniz emaneti aydınlık yarınlara taşımak ve onu korumak zorundayız. Burada suiistimale fırsat vermeden, bu işin önünü açmak durumundayız. Özellikle eğitimde, özellikle sağlıkta... Her yönüyle bu adımları atıyoruz, atmaya devam edeceğiz'' diye konuştu. 
     
     BAKAN ÇELİK 

     Milli Eğitim Bakanı Hüseyin Çelik de, hükümetin en büyük yatırımı eğitime yaptığını anımsatarak, Dünya Bankası, AB ve Türkiye'nin kendi öz kaynaklarından elde ettiği gelirlerle yeni okullar açtıklarını söyledi. 
     Türk milli eğitiminin 2003 yılından bu yana 58. ve 59. hükümetler döneminde çok büyük değişime ve gelişime sahne olduğunu dile getiren Çelik, ''İddia ediyorum, Atatürk döneminden bu yana ilk defa 2003-2004 yıllarında bu derece yapısal reformlara imza atılmıştır ve Türk milli eğitimini çağdaş bir eğitim düzeyine çıkarabilmek için hamleler yapılmıştır. Dönemimizde dijital bir devrim de yapılmıştır'' diye konuştu. 
     
</TEXT>
</DOC>
