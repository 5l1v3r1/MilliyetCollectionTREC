<DOC>
<DOCNO> 233650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/dunya/dunz1.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   'Irak bataklığa döndü, kurutup çekilelim'    ABD'de yapılan son kamuoyu yoklamaları, halkın yüzde 59'unun Irak'ta "bataklığa saplanıldığını" düşündüğünü ortaya çıkardı. The Telegraph gazetesinin haberine göre, aynı araştırmalara katılanların üçte ikisi de, Amerikan askerlerinin düzeni sağlamadan Irak'tan çekilmemesi gerektiği görüşünde. Gallup'un ABC ve CNN televizyonları ile Washington Post -USA Today gazeteleri için yaptığı iki ayrı kamuoyu yoklamasına göre, halkın yüzde 47'si Irak Savaşı'nın haklılığına inanmıyor. Yine halkın yüzde 47'si Başkan George W. Bush'un işini düzgün yapmadığını düşünüyor. Araştırmalara göre, Irak'ta artan saldırılara rağmen halkın büyük bölümü, düzenin sağlanması için daha fazla asker gönderilmesinden yana. 
   
   'Kadını dövmek caizdir' diyen imama sınır dışı    Fransa, Kuran'a göre erkeklerin kendilerini aldatan eşlerini dövme hakkı bulunduğunu öne süren Cezayirli bir imamı sınır dışı etti. LCI televizyon kanalının haberine göre, Abdülkadir Buzina adlı, 2 eşli 16 çocuklu imam, dün Cezayir'e sınır dışı edildi. İçişleri Bakanlığı'nın, Fransız yasalarının çiğnendiği gerekçesiyle yayımladığı sınır dışı kararının ardından, imam dün sabah saatlerinde ülkesine gönderildi. Cezayirli imamın, Lyon kentinde Mag isimli bir aylık dergiye verdiği demeçte, Kuran'ın erkeklerin özellikle kendilerini aldatan eşlerini, yüzlerine vurmamak koşuluyla dövme hakkı bulunduğu şeklinde görüş belirtmesi, Fransa'da geniş yankı uyandırmıştı. İmam, bütün dünyanın Müslüman olmasını da arzu ettiğini söylemişti. 
   
   Çeçenistan'da Türk militan öldürüldü    CENK BAŞLAMIŞ 

   Çeçenistan'da uzun bir aradan sonra bir Türk vatandaşı güvenlik kuvvetleriyle girdiği çatışma sonucu ölü ele geçirildi. Kuzey Kafkasya'daki Rus birliklerinin sözcüsü İlya Şabalkin, Yusuf Semek adındaki Türk vatandaşının Çeçenistan'ın güneyindeki Kirov-Yurt köyü yakınlarında düzenlenen operasyon sonucu öldürüldüğünü açıkladı. Şabalkin, Semek'in üstünde 7 Temmuz 2002 tarihini taşıyan Gürcistan vizesi, nüfus cüzdanı, Türkiye Tekvando Federasyonu tarafından verilen belgeler ve Türkçe diğer bazı belgeler bulunduğunu söyledi. Operasyonda 11 silahlı Çeçen'in öldürüldüğünü açıklayan Şabalkin, Türk vatandaşının Çeçenistan'a nasıl girdiğinin soruşturulduğunu söyledi. 
   
   Bush'un manken yeğeni BM sözcüsü oldu    ABD Başkanı George W. Bush'un manken yeğeni Lauren Bush, Birleşmiş Milletler'in BM açlıkla mücadele kampanyasının onursal sözcüsü seçildi. ABD'nin prestijli üniversitelerinden Princeton'un öğrencisi 19 yaşındaki manken Bush, Dünya Gıda Programı'nın açlıkla mücadele için yeni başlattığı kampanyası çerçevesinde önce Orta Amerika ülkeleri, ardından da Afrika'yı ziyaret edeceğini açıkladı. Bush, bu kampanyada görev alarak diğer ünlülere de örnek olmak istediğini, başka kamuoyuna mal olmuş isimlerin de kampanyaya destek verebileceğini söyledi. 
   
   
</TEXT>
</DOC>
