<DOC>
<DOCNO> 200833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun18.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirzad İran'de rejim halkın desteğinden yoksun 
</HEADLINE>
<TEXT>

     İran'da reformcu milletvekili Ahmed Şirzad, ''İran İslam Cumhuriyeti rejiminin halkın desteğinden yoksun olduğunu'' söyledi. 
     Cumhuri İslami gazetesinin haberine göre, İsfahan milletvekili Şirzad, İsfahan Üniversitesi Tıp Bilimleri Fakültesi'nde yaptığı konuşmada, ''İran İslam Cumhuriyeti rejimi halkın desteğinden yoksundur. İran halkının sadece yüzde 10 ila 20'si şimdiki rejimi savunmaktadır ve bu rejim ülke içinden ve dışından esen siyasi kasırgalar karşısında direnemez. Bu rejim sarsılan bir rejimdir'' dedi. 
     Şirzad, en büyük reformcu parti İslami İran Katılım Cephesi'nin kuruluşunun İİKC beşinci yıldönümü dolayısıyla yaptığı konuşmada, ''halkın desteğinden yoksun olması nedeniyle rejimi tehdit eden gösteriler olabileceğini, yakın gelecekte bu tür gösterilerin yapılmasıyla hangi grubun ne kadar destek göreceğinin ortaya çıkacağını'' belirtti. 
     Rejime yönelik itirazların ifade edileceği eylem girişimlerini ''pembe devrim'' olarak adlandıran Şirzad, ''Protesto gösterisi ve yürüyüşler anayasaya göre serbesttir, hiç kimse bu özgürlüğü halkın elinden alamaz'' diye konuştu. 
     Şirzad, daha önce Meclis'te yaptığı konuşmada, muhafazakarları, ''Tahran yönetiminin düşmanlarına, İran'ı, insan haklarını ihlal eden, ifade özgürlüğüne karşı ve demokrat olmayan baskıcı bir rejim gibi göstererek bahane vermekle'' suçlamıştı. 
     
     ''BUGÜNÜN REFORMCULARI DÜNÜN FAŞİŞTLERİ 
     Öte yandan, muhafazakar milletvekili Ali İmami Rad, Kum kentinde önceki gün Öğrenci Günü'nde yaptığı konuşmada, reformcuları faşist olmakla suçladı. 
     Peykiran internet sitesine göre, İmami Rad, Azad Üniversitesi İslamcı Derneği tarafından düzenlenen toplantıda, ''Bugünün reformcuları, kadınların yanındaki erkeklere hoşgörülü olamayan, insanların elbiselerini sokak ortasında yırtan ve çocukların başını tıraş eden dünün faşistleridir'' diye konuştu. 
     İmam Rad, İslam devriminin sağlıklı olarak sürmesi için mümkün olan en kısa zamanda Amerikalı reformcu salgınından temizlenmesi gerektiğini savundu. 
     İmami Rad da, Meclis'te yaptığı bir konuşmada, bazı reformcu milletvekillerini, ''siyonistlerin casusları'' olmakla ve Cumhurbaşkanı Muhammed Hatemi hükümetini ''karşı devrimi desteklemekle'' suçlamıştı. 
     İran'da reformcu kanat için test niteliği taşıyan 20 Şubat 2004 tarihinde düzenlenecek 7. Meclis seçiminden önce siyasi gerginliğin arttığı ortamda reformcular ve muhafazakarlar birbirlerine karşı sert suçlama ve eleştirilerde bulunuyorlar. 
     
</TEXT>
</DOC>
