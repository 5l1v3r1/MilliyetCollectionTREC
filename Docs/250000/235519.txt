<DOC>
<DOCNO> 235519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun32.html </URL>
<DATE> 2004/04/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Lüksemburg, AB Anayasası'nı referanduma götürüyor... 
</HEADLINE>
<TEXT>

     Lüksemburg Başbakanı Jean-Claude Juncker, AB Anayasası konusunda referandum yapacaklarını açıkladı. 
     Juncker, Almanya'da yayınlanan ekonomi dergisi Capital'e verdiği demeçte, ''AB devlet ve hükümet başkanları Haziran'da kesinlikle anayasayı onaylayacaklar. Ondan sonra, Lüksemburg dahil bazı ülkeler bu anayasayı referanduma sunacaklar'' dedi. 
     Anayasayı referanduma sunmanın ''risksiz olmadığını'' belirten Lüksemburg Başbakanı, ''Ama işleyen bir demokrasi için bu kesinlikle gerekli. Uzun dönemde, vatandaşların onaylamadığı bir AB anayasası varolamaz'' diye konuştu. 
     AB Komisyonu Başkanı Romano Prodi'nin yerini alabilecek adaylar arasında görülen Lüksemburg Başbakanı Juncker, bu söylentileri yalanlamış ve 13 Haziran'da ülkesinde yapılacak seçimlerde yeniden Başbakanlık için aday olduğunu açıklamıştı. 
     
     REFERANDUM EĞİLİMİ ARTIYOR 
     İngiltere Başbakanı Tony Blair'in 20 Nisan'da parlamentoda yaptığı konuşmada, AB anayasasını referanduma sunacaklarını açıklamasından sonra, Fransa Cumhurbaşkanı Jacques Chirac ve Almanya Başbakanı Gerhard Schröder'in de AB anayasasını referanduma sunmalarını isteyen baskılar artmıştı. 
     AB anayasasını hazırlayan komisyonun başkanı eski Fransa Cumhurbaşkanı Valery Giscard d'Estaing de, anayasanın devlet ve hükümet başkanları tarafından onaylandıktan sonra üye ülkeler tarafından halkoyuna sunulmasından yana olduğunu belirtmişti. 
     Fransa'da yapılan bir kamuoyu yoklamasına katılanların yüzde 74'ü, AB anayasasının referanduma sunulmasından yana olduğunu kaydetmişti. Oylamaya katılanların yüzde 57'si ise referanduma sunulması durumunda AB anayasasına ''evet'' oyu vereceklerini belirtmişti. 
     Danimarka ve İrlanda da AB anayasası konusunda referandum yapacak. Hollanda, Polonya ve İspanya'nın da referandum yapacağına hemen hemen kesin gözüyle bakılıyor. 
     Eğer 1 Mayıs'taki genişlemeden sonra 25 üye ülkeden herhangi biri AB anayasasını onaylamazsa, ya yeniden oylama yapılacak ya da anayasa yeniden üye ülkeler arasında görüşmelere açılacak. 
     
</TEXT>
</DOC>
