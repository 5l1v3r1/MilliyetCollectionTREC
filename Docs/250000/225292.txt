<DOC>
<DOCNO> 225292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas08.html </URL>
<DATE> 2004/03/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
NPR, 25 yıllık programcısını işten çıkardı 
</HEADLINE>
<TEXT>

     ABD'de en çok dinlenen radyolardan National Public Radio NPR-Ulusal Halk Radyosu , 1979'da yayına başladığı günden bu yana ''Sabah Baskısı'' adlı programın sunucusu olan Bob Edwards'ı işten çıkardı. 
     Radyodan yapılan açıklamada, 56 yaşındaki Edwards'ın bundan böyle NPR News'in kıdemli muhabirlerinden olacağı ifade edilirken, Edwards, beklemediği bu karar karşısında hayal kırıklığına uğradığını, özellikle yayına başladığı günün 25. yıldönümünde programı sunamayacağı için çok üzgün olduğunu söyledi. 
     Kendisine niçin görevden alındığına dair özel bir gerekçe söylenmediğini kaydeden Edwards, ''Bu eski bir programdı, artık yeni bir yön belirleyin kendinize. Bu programda Janet Jackson olayı yoktu tabii'' diyerek serzenişini dile getirdi. 
     NPR sözcüsü Laura Gross ise, ''Program ve haber yönetimi, radyonun yayınlarında yenilikler yapmaya çalışıyor. Bu doğal evrimin bir parçası. Yeni bir sunucu, şova yeni fikirler ve yeni perspektifler getirecek. Bob'un sesi de duyulmaya devam edecek ve program üzerinde etkili olacak. Biz sadece değişim zamanın geldiğini hissettik'' dedi. 
     Edwards'ın yerine yeni bir sunucu bulununcaya kadar, programı geçici olarak Steve Inskeep ve Renee Montagne'in sunacağı açıklandı. 
     ''Sabah Baskısı'', Rush Limbaugh'un en çok dinlenen ulusal radyo şovunun ardından ikinci sırada bulunuyor. 
     NPR'in tahminlerine göre Edwards, görevde bulunduğu süre zarfında program için 20 bin civarında röportaj yaptı. 
     NPR'den yapılan açıklamada, ayrıca iki kez Pulitzer Ödülü'nü kazanmış olan The Baltimore Sun gazetesinin eski editörü William K. Marimow'un NPR News'in editörü olarak radyoya katıldığı belirtildi. 
     
</TEXT>
</DOC>
