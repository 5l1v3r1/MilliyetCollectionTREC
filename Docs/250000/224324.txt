<DOC>
<DOCNO> 224324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/guncel/gun02.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Listenin başında İstanbul'un adı yok 
</HEADLINE>
<TEXT>

   Özel okulların 2003 ÖSS'deki başarı sıralamasında ilk sırayı sayısal alanda Adana, sözel ve eşit ağırlıkta İzmir aldı. Bazı özel okulların lisans programına öğrenci kazandırma oranı yüzde 4'lerde kaldı 
   ÖSS'DE HANGİ OKULLAR BAŞARILI 
   Sibel Kahraman 
   
   Yabancı dil ağırlıklı eğitim yapan özel okullar 2003 üniversite sınavında, devlet fen liseleri, özel fen liseleri, öğretmen liseleri ve anadolu liselerinin ardından geldi. Bu okulların başarısı yüzde 41.5 olurken, özel okulların genel başarı sıralamasında sayısal puana göre Adana'da bulunan Ali - Rukiye Özgören Lisesi, pek çok okulu geride bırakarak ilk sıraya yerleşti. Sözel ve eşit ağırlıkta da İzmir Ege Lisesi birinci oldu. Diğer yandan özel okullar arasında da öğrencilerinin tamamını lisans programlarına yerleştirenler bulunuyor. 
   Bilfen Yabancı Dil Ağırlıklı Lisesi'nin tüm öğrencileri 4 yıllık lisans programlarını kazandı. Ankara Özel Bilkent Lisesi, TED İstanbul Koleji Vakfı da sınava giren tüm öğrencilerini lisans programlarına yerleştiren okullar arasında yer aldı. Bazı özel okulların ise lisans programlarına öğrenci kazandırma yüzdeleri oldukça düşük oldu. Bazı okullar yüzde 4'lerde kaldı. İstanbul'da bulunan Özel Evrim Lisesi'nin sınava giren 34 öğrencisinden 6'sı lisans programına yerleşti. İstanbul Mavi Haliç Lisesi'nin 21 öğrencisinden yalnızca biri, Tercüman Lisesi'nin 14 öğrencisinden biri, 4 yıllık lisans programlarına girdi. 
   
   Öğretim programı önemli 
   Özel okul idarecileri, Türkiye geneline bakıldığında başarılı özel okulların İstanbul'da yoğunlaştığını belirtti. İdareciler, "Başarıda öğretmen kadrosu ve öğretim programları çok önemli" dedi. 
   Özel okullarda ilk 10 sıralaması Özel Üsküdar Fen Lisesi idarecileri tarafından ÖSYM'nin, "Ortaöğretim kurumlarına Göre 2003 Öğrenci Seçme Sınavı Sonuçları" kitabının verilerine dayanarak yapıldı. 
   
   
   
</TEXT>
</DOC>
