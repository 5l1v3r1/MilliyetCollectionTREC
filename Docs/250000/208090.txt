<DOC>
<DOCNO> 208090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun43.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den itiraf "Kitle imha silahları hiç bulunmayabilir" 
</HEADLINE>
<TEXT>

     İngiltere Başbakanı Tony Blair, Irak'taki savaşa gerekçe olarak ortaya konulan kitle imha silahlarının hiç bulunmayabileceğini kabul etti. 
     BBC 1'de yayımlanan Frost ile Kahvaltı programına katılan Blair, kitle imha silahlarına ulaşılıp ulaşılamayacağı sorusu üzerine, ''bu sorunun yanıtını bilmiyorum. Ben hala bulacağımıza inanıyorum ama pek çok kişi de bulunsa savaş sırasında bulunurdu görüşünü savunuyor. Bekleyip göreceğiz'' dedi. 
     BBC'nin ünlü programcısı Frost'un ''bu şartlarda ülkenizi savaşa sokmanız bir hata mıydı '' şeklindeki sorusu üzerine, ''bunu şimdiden söylemek mümkün değil'' yanıtını veren Başbakan Blair, kendisinin bir Başbakan olarak Irak'ın devrik lideri Saddam Hüseyin'in silah programları konusunda aldığı istihbarata dayanarak harekete geçtiğini, bu istihbarata kendisi gibi Genelkurmay Başkanı Sir Michael Walker'ın da inandığını anlattı. 
     Bu arada, İngiliz basını, daha geçen aylarda Saddam Hüseyin'in silah programının aktif şekilde büyümekte olduğunu öne süren Blair'in yaptığı bu açıklamanın, Irak'ın kitle imha silahları konusundaki tavrında önemli bir değişiklik anlamına geldiği yorumunda bulundu. 
     Geçen yılın Haziran-Temmuz aylarında ''bundan hiç kuşkum yok, kitle imha silahları bulunacak'' diyen Blair'in, dün ''şu aşamada kesin bir şey söylenemez, yanıtı bilmiyorum'' gibi ifadeler kullandığını hatırlatan The Guardian gazetesi, ''Blair, ilk kez bu konuda kuşkulu bir ifade kullandı'' diye yazdı. 
     
</TEXT>
</DOC>
