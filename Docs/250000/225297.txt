<DOC>
<DOCNO> 225297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas13.html </URL>
<DATE> 2004/03/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Lopez, 2,5 milyon dolarlıklık elmas yüzüğü, Affleck'in başına atacak 
</HEADLINE>
<TEXT>

     Ben Affleck ile yollarını ayıran Jennifer Lopez, ünlü aktörün parasına da ''tenezzül etmediğini'' ilginç bir şekilde ifade etmeye hazırlanıyor. Lopez, Affleck'in nişan için hediye ettiği 6.1 karatlık ve 2.5 milyon dolar değerindeki elmas yüzüğü oyuncuya geri veriyor. 
     Internetteki ''usweekly'' sitesinin haberine göre, bir darılıp bir barıştığı nişanlısıyla sonunda yollarını kesin olarak ayıran Lopez, ''nişan yüzüğünün'' teslimiyle herşeyin bittiğinin iyice altını çizecek. 
     Yaklaşık 2 ay sonra ''al bohçanı'' denilen Affleck ise bu haberi basından duymanın şoku içinde. Bunun bir ''spekülasyon'' olmasını dilediğini belirten Affleck, ''Jen ile sahip olduğumuz herşeyi bölüşme konusunda detaylı bir konuşmamız olmadı. Bu konuyu da hiç duymadım'' yorumunu yaptı. 
     Yüzüğü kabul edip etmeyeceği sorulan Affleck, ''Ben kimseye verdiğim birşeyi geri istemem. Çünkü bunu bir hediye olarak verdim. Hediye de geri alınmaz'' dedi. 
     Lopez'e çocukluğunun geçtiği evi mum ve gül yapraklarıyla romantik bir şekilde süsleyerek evlenme teklif ettiğini anlatan aktör, Lopez'in ''I'm Glad'' adlı parçası eşliğinde ona aşkını itiraf ettiğini ve bu yüzüğünü verdiğini söyledi. Ünlü aktör Ben Affleck, kendisi için bu kadar anlam ifade eden yüzüğü büyük bir titizlikle seçtiğini ve aşkının kanıtı olarak hediye ettiğini kaydetti. 
     Jennifer Lopez ile Ben Affleck, geçen yıl Eylül ayında evlenmeye karar vermiş, ancak nikah sonradan ''bilinmeyen bir nedenle'' iptal edilmişti. Bu tatsız olaydan sonra yeniden birarada olmayı deneyen çift, 5 ay sonra yollarını kesin olarak ayırmıştı. 
     Lopez, son günlerde tatil yerleri ve popüler mekanlarda ünlü şarkıcı Marc Anthony ile görülüyor. Artık sadece işine yoğunlaştığını açıklayan Oscarlı aktör Affleck ise, uzun yıllardır arkadaşı olan aktör Matt Damon ile yeni bir film projesi üzerinde çalışıyor. 
     
</TEXT>
</DOC>
