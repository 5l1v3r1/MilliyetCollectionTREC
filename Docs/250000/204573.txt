<DOC>
<DOCNO> 204573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun38.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin tarihi kaybı Erg-e Bem 
</HEADLINE>
<TEXT>

     İran'da bugün meydana gelen 6.3 büyüklüğündeki depremin tarihi kaybı ''Erg-e Bem'' Bem Kalesi oldu. 
     Her yıl yerli ve yabancı yüzbin kadar turistin ziyaret ettiği dünyanın en büyük kerpiç kalesi ''Erg-e Bem''in yüzde 80'den fazlası depremde yerle bir oldu. 
     Kerpiç, çamur, saman ve palmiye ağacından inşa edilen kale ve etrafındaki surlar, 224-651 yıllarında İran'a egemen olan Sasaniler döneminde yapıldı. Kaleyi çevreleyen surların içinde 9. yüzyılda büyük bir cami inşa edildi, daha sonra Safaviler döneminde yeni binalar eklendi. 
     180 bin metrekare alanı bulunan Erg-e Bem, 1815 metre uzunluğunda 6-7 metre yüksekliğinde surlarla çevrili ve surlarda 67 kule bulunuyor. Surların içinde pazaryeri, camiler, meydanlar, askeri kışlalar, bir kervansaray, ahırlar ve ''Dört Mevsim'' olarak bilinen hükümdarlara ait konut da yer alıyor. 1850'ye kadar kale içinde ikamet edildi. 
     Barez ve Kabudi sıradağlarının arasındaki geniş ovada kurulu Bem kenti, Avrupa ve Uzakdoğu'yu birbirine bağlayan İpek Yolu üzerinde bulunduğu için tarihte önemli bir merkez olarak biliniyor. 
     Portakal, mandalina, tatlı limon ve hurmasıyla ünlü Bem kentindeki kalenin önemi 1722'de Afgan istilasıyla azaldı ve 1932 yılına kadar askeri kışla olarak kullanılan kale daha sonra terk edildi. 
     UNESCO tarafından dünya kültürel mirası olarak kabul edilen Kevir çölünün kırmızı kilinden yapılma ''Erg-e Bem''de ve Bem kentinde 19 yılından bu yana restorasyon çalışmaları yürütülüyor. 
     
</TEXT>
</DOC>
