<DOC>
<DOCNO> 220098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur12.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KPDS başvuruları bugün sona eriyor 
</HEADLINE>
<TEXT>

     Kamu Personeli Yabancı Dil Bilgisi Seviye Tespit Sınavı'na KPDS , 23 Şubat'ta başlayan başvuru süresi, bugün mesai saati bitiminde sona erecek. 
     ÖSYM Başkanı Prof. Dr. Savaş Küçükyavuz'un açıklamasına göre, Yabancı dil tazminatı almak isteyen kamu personeli ile yatırım hizmetlerinde çalışmaları nedeniyle maktu yabancı dil tazminatından yararlanmak isteyen teknik personelin yabancı dil bilgisi seviyesini belirlemeye yönelik Kamu Personeli Yabancı Dil Bilgisi Seviye Tespit Sınavı, 2 Mayıs'ta Ankara ve Lefkoşa'da yapılacak. 
     Başvuran aday sayısı fazla olduğu takdirde, sınav yapılan büyük şehir sayısı artırılabilecek. 
     Ayrıca, personelinin yabancı dil bilgisi seviyesini tespit etmek isteyen diğer kamu kurum ve kuruluşlarında çalışan personel de bu sınava alınabilecek. 
     Kamu kurum ve kuruluşlarınca yurtdışı teşkilatında sürekli göreve atanacak memurlar ile diğer görevlilerinin de sınava girmesi gerekecek. 
     Ayrıca, üniversite eğitimin dil puanı gerektiren diğer kademeleri ile ilgisi bulunanlar da sınava girebilecek. 
     Sınav, Almanca, Arapça, Bulgarca, Çince, Danca Danish Dili , Farsça, Fransızca, Hollandaca Dutch Dili , İngilizce, İrlandaca, İspanyolca, İtalyanca, Lehçe, Macarca, Portekizce, Rumence, Rusça, Sırpça ve Yunanca'dan yapılacak. 
     Başvurular, bugün mesai saati bitimine kadar sürecek. Başvurmak isteyen adaylar, valiliklerin il ve ilçelerde kurdukları bürolar ile üniversite rektörlüklerinden, KKTC'de ikamet eden adaylar ise Lefkoşa'daki ÖSYM Temsilciliği'nden, önce "Başvurma Koşullarına İlişkin Bazı Açıklamalar" metnini alacaklar. Sonra sınav ücreti olan 40 milyon lirayı yatıracaklar ve bu ücreti yatırdıklarını gösteren Sınav Ücreti Banka Dekontunu, bu bürolarda, Üniversite Rektörlüklerinde veya KKTC'deki ÖSYM Temsilciliği'nde görevli personele göstererek Başvurma Belgesi ve Kılavuz alacaklar. 
     Başvurusu veya sınavı geçersiz sayılan ya da herhangi bir nedenle sınava girmeyen adayların ücretleri geri verilmeyecek. 
     Posta ile gönderilen başvurular kabul edilmeyecek. 
     
</TEXT>
</DOC>
